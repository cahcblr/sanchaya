



देवीगीता


अथ प्रथमोऽध्यायः
सप्तमः स्कन्धः
अथ एकत्रिंशोऽध्यायः


जनमेजय उवाच

धराधराधीश मौलावाविरासीत्परं महः  ।
यदुक्तं भवता पूर्वं विस्तरात्तद्वदस्व मे  ॥ देवीगीता १.१ = देवीभागवत ७,३१.१ ॥

को विरज्येत मतिमान्पिबञ्छक्तिकथामृतम्  ।
सुधां तु पिबतां मृत्युः स नैतच्छृण्वतो भवेत् ॥ देवीगीता १.२ = देवीभागवत ७,३१.२ ॥


व्यास उवाच

धन्योऽसि कृतकृत्योऽसि शिक्षितोऽसि महात्मभिः  ।
भाग्यवानसि यद्देव्यां निर्व्याजा भक्तिरस्ति ते  ॥ देवीगीता १.३ = देवीभागवत ७,३१.३ ॥

शृणु राजन्पुरा वृत्तं सतीदेहेऽग्निभर्जिते  ।
भ्रान्तः शिवस्तु बभ्राम क्वचिद्देशे स्थिरोऽभवत् ॥ देवीगीता १.४ = देवीभागवत ७,३१.४ ॥

प्रपञ्चभानरहितः समाधिगतमानसः  ।
ध्यायन्देवीस्वरूपं तु कालं निन्ये स आत्मवान्  ॥ देवीगीता १.५ = देवीभागवत ७,३१.५ ॥

सौभाग्यरहितं जातं त्रैलोक्यं सचराचरम्  ।
शक्तिहीनं जगत्सर्वं साब्धिद्वीपं सपर्वतम्  ॥ देवीगीता १.६ = देवीभागवत ७,३१.६ ॥

आनन्दः शुष्कतां यातः सर्वेषां हृदयान्तरे  ।
उदासीनाः सर्वलोकाश्चिन्ताजर्जरचेतसः  ॥ देवीगीता १.७ = देवीभागवत ७,३१.७ ॥

सदा दुःखोदधौ मग्ना रोगग्रस्तास्तदाभवन्  ।
ग्रहाणां देवतानां च वैपरीत्येन वर्तनम्  ॥ देवीगीता १.८ = देवीभागवत ७,३१.८ ॥

अधिभूताधिदैवानां सत्यभावान्नृपाभवन्  ।
अथऽस्मिन्नेव काले तु तारकाख्यो महसुरः  ॥ देवीगीता १.९ = देवीभागवत ७,३१.९ ॥

ब्रह्मदत्तवरो दैत्योऽभवत्त्रैलोक्यनायकः  ।
शिवौरसस्तु यः पुत्रः स ते हन्ता भविष्यति  ॥ देवीगीता १.१० = देवीभागवत ७,३१.१० ॥

इति कल्पितमृत्युः स देवदेवैर्महासुरः  ।
शिवैरससुताभावाज्जगर्ज च ननन्द च  ॥ देवीगीता १.११ = देवीभागवत ७,३१.११ ॥

तेन चोपद्रुताः सर्वे स्वस्थानात्प्रच्युताः सुराः  ।
शिवैरससुताभावाच्चिन्तामापुर्दुरत्ययाम्  ॥ देवीगीता १.१२ = देवीभागवत ७,३१.१२ ॥

नाङ्गना शङ्करस्यास्ति कथं तत्सुतसम्भावः  ।
अस्माकं भाग्यहीनानां कथं कार्यं भविष्यति  ॥ देवीगीता १.१३ = देवीभागवत ७,३१.१३ ॥

इति चिन्तातुराः सर्वे जग्मुर्वैकुण्ठमण्डले  ।
शशंसुर्हरिमेकान्ते स चोपायं जगाद ह  ॥ देवीगीता १.१४ = देवीभागवत ७,३१.१४ ॥

कुतश्चिन्तातुराः सर्वे कामकल्पद्रुमा शिवा  ।
जागर्ति भूवनेशानी मणिद्वीपाधिवासिनी  ॥ देवीगीता १.१५ = देवीभागवत ७,३१.१५ ॥

अस्माकमनयादेव तदुपेक्षास्ति नान्यथा  ।
शिक्षैवेयं जगन्मात्रा कृतास्मच्छिक्षणाय  ॥ देवीगीता १.१६ = देवीभागवत ७,३१.१६ ॥

लालने ताडने मातुर्ना कारुण्यं यथार्भके  ।
तद्वदेव जगन्मातुर्नियन्त्रा गुणदोषयोः  ॥ देवीगीता १.१७ = देवीभागवत ७,३१.१७ ॥

अपराधो भवत्येव तनयस्य पदे पदे  ।
कोऽपरः सहते लोके केवलं मातरं विना  ॥ देवीगीता १.१८ = देवीभागवत ७,३१.१८ ॥

तस्मद्यूयं पराम्बां तां शरणं यात मा चिरम्  ।
निर्व्याजया चित्तवृत्त्या सा वः कार्यं विधास्यति  ॥ देवीगीता १.१९ = देवीभागवत ७,३१.१९ ॥

इत्यादिश्य सुरान्सर्वान्महाविष्णुः स्वजायया  ।
संयुतो निर्जगामाशु देवैः सह सुराधिपः  ॥ देवीगीता १.२० = देवीभागवत ७,३१.२० ॥

आजगाम महाशैलं हिमवन्तं नगाधिपम्  ।
अभवंश्च सुराः सर्वे पुरश्चरणकर्मिणः  ॥ देवीगीता १.२१ = देवीभागवत ७,३१.२१ ॥

अम्बायज्ञविधानज्ञा अम्बायज्ञं च चक्रिरे  ।
तृतीयादिव्रतान्याशु चक्रुः सर्वे सुरा नृप  ॥ देवीगीता १.२२ = देवीभागवत ७,३१.२२ ॥

केचित्समाधिनिष्णाताः केचिन्नामपरायणाः  ।
केचित्सूक्तपराः केचिन्नामपारायणोत्सुकाः  ॥ देवीगीता १.२३ = देवीभागवत ७,३१.२३ ॥

मन्त्रपारायणपरः केचित्कृच्छ्रादि कारिणः  ।
अन्तर्यागपराः केचित्केचिन्न्यासपरायणाः  ॥ देवीगीता १.२४ = देवीभागवत ७,३१.२४ ॥

हृल्लेखया पराशक्तेः पूजां चक्रुरतन्द्रिताः  ।
इत्येवं बहुवर्षाणि कालोऽगाज्जनमेजय  ॥ देवीगीता १.२५ = देवीभागवत ७,३१.२५ ॥

अकस्माच्चैत्रमासीयनवम्यां च भृगोर्दिने  ।
प्रादुर्बभूव पुरतस्तन्महः श्रुतिबोधितम्  ॥ देवीगीता १.२६ = देवीभागवत ७,३१.२६ ॥

चतुर्दिक्षु चतुर्वेदैर्मूर्तिमद्भिरभिष्टुतम्  ।
कोटिसूर्य्प्रतीकाशं चन्द्रकोटिसुशीतलम्  ॥ देवीगीता १.२७ = देवीभागवत ७,३१.२७ ॥

विद्युत्कोटिसमानाभमरुणं तत्परं महः  ।
नैव चोर्ध्वं न तिर्यक्च न मध्ये परिजग्रभत् ॥ देवीगीता १.२८ = देवीभागवत ७,३१.२८ ॥

आद्यन्तरहितं तत्तु न हस्ताद्यङ्गसंयुतम्  ।
न च स्त्रीरूपमथवा न पुंरूपमथोभयम्  ॥ देवीगीता १.२९ = देवीभागवत ७,३१.२९ ॥

दीप्त्या पिधानं नेत्राणां तेषामासीन्महीपते  ।
पुनश्च धैर्यमालम्ब्य यावत्ते ददृशुः सुराः  ॥ देवीगीता १.३० = देवीभागवत ७,३१.३० ॥

तावत्तदेव स्त्रीरूपेणाभाद्दिव्यं मनोहरम्  ।
अतीव रमणीयाङ्गीं कुमारीं नवयौवनाम्  ॥ देवीगीता १.३१ = देवीभागवत ७,३१.३१ ॥

उद्यत्पीनकुचद्वन्द्वनिन्दिताम्भोजकुड्मलाम्  ।
रणत्किङ्किणिकाजालसिञ्जन्मञ्जीरमेखलाम्  ॥ देवीगीता १.३२ = देवीभागवत ७,३१.३२ ॥

कनकाङ्गदकेयूरग्रैवेयकविभूषिताम्  ।
अनर्घ्यमणिसम्भिन्नगलबन्धविराजिताम्  ॥ देवीगीता १.३३ = देवीभागवत ७,३१.३३ ॥

तनुकेतकसंराजन्नीलभ्रमरकुन्तलाम्  ।
नितम्बबिम्बसुभगां रोमराजिविराजिताम्  ॥ देवीगीता १.३४ = देवीभागवत ७,३१.३४ ॥

कर्पूरशकलोन्मिश्रताम्बूलपूरिताननाम्  ।
कनत्कनकताटङ्कविटङ्कवदनाम्बुजाम्  ॥ देवीगीता १.३५ = देवीभागवत ७,३१.३५ ॥

अष्टमीचन्द्रबिम्बाभललाटामायतभ्रुवम्  ।
रक्तारविन्दनयनामुन्नसां मधुराधराम्  ॥ देवीगीता १.३६ = देवीभागवत ७,३१.३६ ॥

कुन्दकुड्मलदन्ताग्रां मुक्ताहारविराजिताम्  ।
रत्नसम्भिन्नमुकुटां चन्द्ररेखावताम्सिनीम्  ॥ देवीगीता १.३७ = देवीभागवत ७,३१.३७ ॥

मल्लिकामालतीमालाकेशपाशविराजिताम्  ।
काश्मीरबिन्दुनिटिलां नेत्रत्रयविलासिनीम्  ॥ देवीगीता १.३८ = देवीभागवत ७,३१.३८ ॥

पाशाङ्कुशवराभीतिचतुर्बाहुं त्रिलोचनाम्  ।
रक्तवस्त्रपरीधानां दाडिमीकुसुमप्रभाम्  ॥ देवीगीता १.३९ = देवीभागवत ७,३१.३९ ॥

सर्वशृङ्गारवेषाढ्यां सर्वदेवनमस्कृताम्  ।
सर्वाशापूरिकां सर्वमातरं सर्वमोहिनीम्  ॥ देवीगीता १.४० = देवीभागवत ७,३१.४० ॥

प्रसादसुमुखीमम्बां मन्दस्मितमुखाम्बुजाम्  ।
अव्याजकरुणामूर्तिं ददृशुः पुरतः सुराः  ॥ देवीगीता १.४१ = देवीभागवत ७,३१.४१ ॥

दृष्ट्वा तां करुणामुर्तिं प्रणेमुः सकलाः सुराः   ।
वक्तुं नाशक्नुवन् किञ्चिद्वाष्पसंरुद्धनिःस्वनाः  ॥ देवीगीता १.४२ = देवीभागवत ७,३१.४२ ॥


कथञ्चित्स्थैर्यमालम्ब्य भक्त्या चानतकन्धराः  ।
प्रेमाश्रुपूर्णनयनास्तुष्टुवुर्जगदम्बिकाम्  ॥ देवीगीता १.४३ = देवीभागवत ७,३१.४३ ॥


देवा ऊचुः

नमो देव्यै महादेव्यै शिवायै सततं नमः  ।
नमः प्रकृत्यै भद्रायै नियताः प्रणताः स्म ताम्  ॥ देवीगीता १.४४ = देवीभागवत ७,३१.४४ ॥

तामग्निवर्णां तपसा ज्वलन्तीं वैरोचनीं कर्मफलेषु जुष्टाम्  ।
दुर्गां देवीं शरणमहं प्रपद्ये सुतरसि तरसे नमः  ॥ देवीगीता १.४५ = देवीभागवत ७,३१.४५ ॥

देवीं वाचमजनयन्त देवास्तां विश्वरूपाः पशवो वदन्ति  ।
सा नो मन्द्रेषमूर्जं दुहाना धेनुर्वागस्मानुपसुष्टुतैतु  ॥ देवीगीता १.४६ = देवीभागवत ७,३१.४६ ॥

कालरात्रीं ब्रह्मस्तुतां वैष्णवीं स्कन्दमातरम्  ।
सरस्वतीमदितिं दक्षदुहितरं नमामः पावनां शिवाम्  ॥ देवीगीता १.४७ = देवीभागवत ७,३१.४७ ॥

महालक्ष्म्यै च विद्महे सर्वशक्त्यै च धीमहि  ।
तन्नो देवी प्रचोदयात् ॥ देवीगीता १.४८ = देवीभागवत ७,३१.४८ ॥

नमो विराट्स्वरूपिण्यै नमः सूत्रात्ममूर्तये  ।
नमोऽव्याकृतरूपिण्यै नमः श्रीब्रह्म मूर्तये  ॥ देवीगीता १.४९ = देवीभागवत ७,३१.४९ ॥

यदज्ञानाज्जगद्धाति रज्जुसर्पस्रगादिवत् ।
यज्ज्ञानाल्लयमाप्नोति नुमस्तां भुवनेश्वरीम्  ॥ देवीगीता १.५० = देवीभागवत ७,३१.५० ॥

नुमस्तत्पदलक्ष्यार्थां चिदेकरसरूपिणीम्  ।
अखण्डानन्दरूपां तां वेदतात्पर्यभूमिकाम्  ॥ देवीगीता १.५१ = देवीभागवत ७,३१.५१ ॥

पञ्चकोशातिरिक्तां तामवस्थात्रयसाक्षिणीम्  ।
पुनस्त्वम्पदलक्ष्यार्थां प्रत्यगात्मस्वरूपिणीम्  ॥ देवीगीता १.५२ = देवीभागवत ७,३१.५२ ॥

नमः प्रणवरूपायै नमो ह्रीङ्कारमूर्तये  ।
नानामन्त्रात्मिकायै ते करुणायै नमो नमः  ॥ देवीगीता १.५३ = देवीभागवत ७,३१.५३ ॥

इति स्तुता तदा देवैर्मणिद्वीपाधिवासिनी  ।
प्राह वाचा मधुरया मत्तकोकिलनिःस्वना  ॥ देवीगीता १.५४ = देवीभागवत ७,३१.५४ ॥


श्रीदेव्युवाच

वेदन्तु विबुधाः कार्यं यदर्थमिह सङ्गताः  ।
वरदाहं सदा भक्तकामकल्पद्रुमास्मि च  ॥ देवीगीता १.५५ = देवीभागवत ७,३१.५५ ॥

तिष्ठन्त्यां मयि का चिन्ता युष्माकं भक्तिशालिनाम्  ।
समुद्धरामि मद्भक्तान्दुःखसंसारसागरात् ॥ देवीगीता १.५६ = देवीभागवत ७,३१.५६ ॥

इति प्रतिज्ञां मे सत्यां जानीथ विबुधोत्तमाः  ।
इति प्रेमाकुलां वाणीं श्रुत्वा सन्तुष्टमानसाः  ॥ देवीगीता १.५७ = देवीभागवत ७,३१.५७ ॥

निर्भया निर्जरा राजन्नूचुर्दुःखं स्वकीयकम्  ।


देवा ऊचुः

नाज्ञातं किञ्चिदप्यत्र भ्वत्यास्ति जगस्त्रये  ॥ देवीगीता १.५८ = देवीभागवत ७,३१.५८ ॥

सर्वज्ञया सर्वसाक्षिरूपिण्या पर्मेश्वरि  ।
तारकेणासुरेन्द्रेण पीडिताः स्मो दिवानिशम्  ॥ देवीगीता १.५९ = देवीभागवत ७,३१.५९ ॥

शिवाङ्गजाद्वधस्तस्य निर्मितो ब्रह्मणाशिवे  ।
शिवाङ्गना तु नैवास्ति जानासि त्वं महेश्वरि  ॥ देवीगीता १.६० = देवीभागवत ७,३१.६० ॥

सर्वज्ञपुरतः किं वा वक्तव्यं पामरैर्जनैः  ।
एतदुद्देशतः प्रोक्तमपरं तर्कयाम्बिके  ॥ देवीगीता १.६१ = देवीभागवत ७,३१.६१ ॥

सर्वदा चरणाम्भोजे भक्तिः स्यात्तव निश्चला  ।
प्रार्थनीयमिदं मुख्यमपरं देहहेतवे  ॥ देवीगीता १.६२ = देवीभागवत ७,३१.६२ ॥

इति तेषां वचः श्रुत्वा प्रोवाच परमेश्वरी  ।
मम शक्तिस्तु या गौरी भविष्यति हिमालये  ॥ देवीगीता १.६३ = देवीभागवत ७,३१.६३ ॥

शिवाय सा प्रदेया स्यात्सा वः कार्यं विधास्यति  ।
भक्तिर्यच्चरणाम्भोजे भूयाद्युष्माकमादरात् ॥ देवीगीता १.६४ = देवीभागवत ७,३१.६४ ॥

हिमालयो हि मनसा मामुपास्तेऽतिभक्तितः  ।
ततस्तस्य गृहे जन्म मम प्रियकरं मतम्  ॥ देवीगीता १.६५ = देवीभागवत ७,३१.६५ ॥


व्यास उवाच

हिमालयोऽपि तच्छ्रुत्वात्यनुग्रहकरं वचः  ।
बाष्पैः संरुद्धकण्ठाक्षो महाराज्ञीं वचोऽब्रवीत् ॥ देवीगीता १.६६ = देवीभागवत ७,३१.६६ ॥

महत्तरं तं कुरुषे यस्यानुग्रहमिच्छसि  ।
नोचेत्क्वाहं जडः स्थाणुः क्व त्वं सच्चित्स्वरूपिणी  ॥ देवीगीता १.६७ = देवीभागवत ७,३१.६७ ॥

असम्भाव्यं जन्मशतैस्त्वत्पितृत्वं ममानघे  ।
अश्वमेधादि पुण्यैर्वा पुण्यैर्वा तत्समाधिजैः  ॥ देवीगीता १.६८ = देवीभागवत ७,३१.६८ ॥

अद्य प्रपञ्चे कीर्तिः स्याज्जगन्माता सुताभवत् ।
अहो हिमालयस्यास्य धन्योऽसौ भाग्यवानिति  ॥ देवीगीता १.६९ = देवीभागवत ७,३१.६९ ॥

यस्यास्तु जठरे सन्ति ब्रह्माण्डानां च कोटयः  ।
सैव यस्य सुता जाता को वा स्यात्तत्समो भुवि  ॥ देवीगीता १.७० = देवीभागवत ७,३१.७० ॥

न जानेऽस्मत्पितॄणां किं स्थानं स्यान्निर्मितं परम्  ।
एतादृशानां वासाय येषां वंशेऽस्ति मादृशः  ॥ देवीगीता १.७१ = देवीभागवत ७,३१.७१ ॥

इदं यथा च दत्तं मे कृपया प्रेमपूर्णया  ।
सर्ववेदान्तसिद्धं च त्वद्रूपं ब्रूहि मे तथा  ॥ देवीगीता १.७२ = देवीभागवत ७,३१.७२ ॥

योगं च भक्तिसहितं ज्ञानं च श्रुतिसम्मतम्  ।
वदस्व परमेशानि त्वमेवाहं यतो भवेः  ॥ देवीगीता १.७३ = देवीभागवत ७,३१.७३ ॥


व्यास उवाच

इति तस्य वचः प्रसन्नमुखपङ्कजा  ।
वक्तुमारभताम्बा सा रहस्यं श्रुतिगूहितम्  ॥ देवीगीता १.७४ = देवीभागवत ७,३१.७४ ॥

इति देवीगीतायां प्रथमोऽध्यायः
इति श्रीदेवीभागवते महापुराणे सप्तमस्कन्धे देवीगीतायामेकत्रिंशोऽध्यायः

______________________________________________________________________


अथ द्वितीयोऽध्यायः
सप्तमः स्कन्धः
अथ द्वात्रिंशोऽध्यायः


श्रीदेव्युवाच

शृण्वन्तु निर्जराः सर्वे व्याहरन्त्या वचो मम  ।
यस्य श्रवणमात्रेण मद्रूपत्वं प्रपद्यते  ॥ देवीगीता २.१ = देवीभागवत ७,३२.१ ॥

अहमेवास पूर्वं तु नान्यत्किञ्चिन्नगाधिप  ।
तदात्मरूपं चित्संवित्परब्रह्मैकनामकम्  ॥ देवीगीता २.२ = देवीभागवत ७,३२.२ ॥

अप्रतर्क्यमनिर्देश्यमनौपम्यमनामयम्  ।
तस्य काचित्स्वतः सिद्धा शक्तिर्मायेति विश्रुता  ॥ देवीगीता २.३ = देवीभागवत ७,३२.३ ॥

न सती सा नासती सा नोभयात्मा विरोधतः  ।
एतद्विलक्षणा काचिद्वस्तुभूतास्ति सर्वदा  ॥ देवीगीता २.४ = देवीभागवत ७,३२.४ ॥

पावकस्योष्णतेवेयमुष्णांशोरिव दीधितिः  ।
चन्द्रस्य चन्द्रिकेवेयं ममेयं सहजा ध्रुवा  ॥ देवीगीता २.५ = देवीभागवत ७,३२.५ ॥

तस्यां कर्मणि जीवानां जीवाः कालाश्च सञ्चरे  ।
अभेदेन विलीनाः स्युः सुषुप्तौ व्यवहारवत् ॥ देवीगीता २.६ = देवीभागवत ७,३२.६ ॥

स्वशक्तेश्च समायोगादहं बीजात्मतां गता  ।
स्वाधारावरणात्तस्या दोषत्वं च समागतम्  ॥ देवीगीता २.७ = देवीभागवत ७,३२.७ ॥

चैतन्यस्य समायोगान्निमित्तत्वं च कथ्यते  ।
प्रपञ्चपरिणामाच्च समवायित्वमुच्यते  ॥ देवीगीता २.८ = देवीभागवत ७,३२.८ ॥

केचित्तां तप इत्याहुस्तमः केचिज्जडं परे  ।
ज्ञानं मायां प्रधानं च प्रकृतिं शक्तिमप्यजाम्  ॥ देवीगीता २.९ = देवीभागवत ७,३२.९ ॥

विमर्श इति तां प्राहुः शैवशास्त्रविशारदाः  ।
अविद्यामितरे प्राहुर्वेदतत्त्वार्थचिन्तकाः  ॥ देवीगीता २.१० = देवीभागवत ७,३२.१० ॥

एवं नानाविधानि स्युर्नामानि निगमादिषु  ।
तस्या जडत्वं दृश्यत्वाज्ज्ञाननाशात्ततोऽसती  ॥ देवीगीता २.११ = देवीभागवत ७,३२.११ ॥

चैतन्यस्य न दृश्यत्वं दृश्यत्वे जडमेव तत् ।
स्वप्रकाशं च चैतन्यं न परेण प्रकाशितम्  ॥ देवीगीता २.१२ = देवीभागवत ७,३२.१२ ॥

अनवस्थादोषसत्त्वान्न स्वेनापि प्रकाशितम्  ।
कर्मकर्त्रीविरोधः स्यात्तस्मात्तद्दीपवत्स्वयम्  ॥ देवीगीता २.१३ = देवीभागवत ७,३२.१३ ॥

प्रकाशमानमन्येषां भासकं विद्धि पर्वत  ।
अत एव च नित्यत्वं सिद्धसंवित्तनोर्मम  ॥ देवीगीता २.१४ = देवीभागवत ७,३२.१४ ॥

जाग्रत्स्वप्नसुषुप्त्यादौ दृश्यस्य व्यभिचारतः  ।
संविदो व्यभिचारश्च नानुभूतोऽस्ति कर्हिचित् ॥ देवीगीता २.१५ = देवीभागवत ७,३२.१५ ॥

यदि तस्याप्यनुभवस्तर्ह्ययं येन साक्षिणा  ।
अनुभूतः स एवात्र शिष्टः संविद्वपुः पुरा  ॥ देवीगीता २.१६ = देवीभागवत ७,३२.१६ ॥

अत एव च नित्यत्वं प्रोक्तं सच्छास्त्रकोविदैः  ।
आनन्दरूपता चास्याः परप्रेमास्पदत्वतः  ॥ देवीगीता २.१७ = देवीभागवत ७,३२.१७ ॥

मा न भूवं हि भूयासमिति प्रेमात्मनि स्थितम्  ।
सर्वस्यान्यस्य मिथ्यात्वादसङ्गत्वं स्फुटं मम  ॥ देवीगीता २.१८ = देवीभागवत ७,३२.१८ ॥

अपरिच्छिन्नताप्येवमत एव मता मम  ।
तच्च ज्ञानं नात्मधर्मा धर्मत्वे जडतात्मनः  ॥ देवीगीता २.१९ = देवीभागवत ७,३२.१९ ॥

ज्ञानस्य जडशेषत्वं न दृष्टं न च संभवि  ।
चिद्धर्मत्वं तथा नास्ति चितश्चिन्न हि भिद्यते  ॥ देवीगीता २.२० = देवीभागवत ७,३२.२० ॥

तस्मादात्मा ज्ञानरूपः सुखरूपश्च सर्वदा  ।
सत्यः पूर्णोऽप्यसङ्गश्च द्वैतजालविवर्जितः  ॥ देवीगीता २.२१ = देवीभागवत ७,३२.२१ ॥

स पुनः कामकर्मादियुक्तया स्वीयमायया  ।
पूर्वानुभूतसंस्कारात्कालकर्मविपाकतः  ॥ देवीगीता २.२२ = देवीभागवत ७,३२.२२ ॥

अविवेकाच्च तत्त्वस्य सिसृक्षावान्प्रजायते  ।
अबुद्धिपूर्वः सर्गोऽयं कथितस्ते नगाधिप  ॥ देवीगीता २.२३ = देवीभागवत ७,३२.२३ ॥

एतद्धि यन्मया प्रोक्तं मम रूपमलौकिकम्  ।
अव्याकृतं तदव्यक्तं मायाशबलमित्यपि  ॥ देवीगीता २.२४ = देवीभागवत ७,३२.२४ ॥

प्रोच्यते सर्वशास्त्रेषु सर्वकारणकारणम्  ।
तत्त्वानामादिभूतं च सच्चिदानन्दविग्रहम्  ॥ देवीगीता २.२५ = देवीभागवत ७,३२.२५ ॥

सर्वकर्मघनीभूतमिच्छाज्ञानक्रियाश्रयम्  ।
ह्रीङ्कारमन्त्रवाच्यं तदादितत्त्वं तदुच्यते  ॥ देवीगीता २.२६ = देवीभागवत ७,३२.२६ ॥

तस्मादाकाश उत्पन्नः शब्दतन्मात्ररूपकः  ।
भवेत्स्पर्शात्मको वायुस्तेजोरूपात्मकं पुनः  ॥ देवीगीता २.२७ = देवीभागवत ७,३२.२७ ॥

जलं रसात्मकं पश्चात्ततो गन्धात्मिका धरा  ।
शब्दैकगुण आकाशो वायुः स्पर्शरवान्वितः  ॥ देवीगीता २.२८ = देवीभागवत ७,३२.२८ ॥

शब्दस्पर्शरूपगुणं तेज इत्युच्यते बुधैः  ।
शब्दस्पर्शरूपरसैरापो वेदगुणाः स्मृताः  ॥ देवीगीता २.२९ = देवीभागवत ७,३२.२९ ॥

शब्दस्पर्शरूपरसगन्धैः पञ्चगुणा धरा  ।
तेभ्योऽभवन्महत्सूत्रं यल्लिङ्गं परिचक्षते  ॥ देवीगीता २.३० = देवीभागवत ७,३२.३० ॥

सर्वात्मकं तत्सम्प्रोक्तं सूक्ष्मदेहोऽयमात्मनः  ।
अव्यक्तं कारणो देहः स चोक्तः पूर्वमेव हि  ॥ देवीगीता २.३१ = देवीभागवत ७,३२.३१ ॥

यस्मिञ्जगद्बीजरूपं स्थितं लिङ्गोद्भवो यतः  ।
ततः स्थूलानि भूतानि पञ्चीकरणमार्गतः  ॥ देवीगीता २.३२ = देवीभागवत ७,३२.३२ ॥

पञ्चसंख्यानि जायन्ते तत्प्रकारस्त्वथोच्यते  ।
पूर्वोक्तानि च भूतानि प्रत्येकं विभजेद्द्विधा  ॥ देवीगीता २.३३ = देवीभागवत ७,३२.३३ ॥

एकैकं भागमेकस्य चतुर्धा विभजेद्गिरे  ।
स्वस्वेतरद्वितीयांशे योजनात्पञ्च पञ्च ते  ॥ देवीगीता २.३४ = देवीभागवत ७,३२.३४ ॥

तत्कार्यं च विराड्देहः स्थूलदेहोऽयमात्मनः  ।
पञ्चभूतस्थसत्त्वांशैः श्रोत्रादीनां समुद्भवः  ॥ देवीगीता २.३५ = देवीभागवत ७,३२.३५ ॥

ज्ञानेन्द्रियाणां राजेन्द्र प्रत्येकं मिलितैस्तु तैः  ।
अन्तःकरणमेकं स्याद्वृत्तिभेदाच्चतुर्विधम्  ॥ देवीगीता २.३६ = देवीभागवत ७,३२.३६ ॥

यदा तु सङ्कल्पविकल्पकृत्यं तदा भवेत्तन्मन इत्यभिख्यम्  ।
स्याद्बुद्धिसंज्ञं च यदा प्रवेत्ति सुनिश्चितं संशयहीनरूपम्  ॥ देवीगीता २.३७ = देवीभागवत ७,३२.३७ ॥

अनुसन्धानरूपं तच्चित्तं च परिकीर्तितम्  ।
अहङ्कृत्यात्मवृत्त्या तु तदहङ्कारतां गतम्  ॥ देवीगीता २.३८ = देवीभागवत ७,३२.३८ ॥

तेषां रजोंशैर्ज्ञातानि क्रमात्कर्मेन्द्रियाणि च  ।
प्रत्येकं मिलितैर्तैर्तु प्राणो भवति पञ्चधा  ॥ देवीगीता २.३९ = देवीभागवत ७,३२.३९ ॥

हृदि प्राणो गुदेऽपानो नाभिस्थस्तु समानकः  ।
कण्ठदेशेऽप्युदानः स्याद्व्यानः सर्वशरीरगः  ॥ देवीगीता २.४० = देवीभागवत ७,३२.४० ॥

जानेन्द्रियाणि पञ्चैव पञ्च कर्मेन्द्रियाणि च  ।
प्राणादिपञ्चकं चैव धियाच सहितं मनः  ॥ देवीगीता २.४१ = देवीभागवत ७,३२.४१ ॥

एतत्सूक्ष्मशरीरं स्यान्मम लिण्गं यदुच्यते  ।
तत्र या प्रकृतिः प्रोक्ता सा राजन्द्विदिधा स्मृता  ॥ देवीगीता २.४२ = देवीभागवत ७,३२.४२ ॥

सत्त्वात्मिका तु माया स्यादविद्या गुणमिश्रिता  ।
स्वाश्रयं या तु संरक्षेत्सा मायेति निगद्यते  ॥ देवीगीता २.४३ = देवीभागवत ७,३२.४३ ॥

तस्यां यत्प्रतिबिम्बं स्याद्बिम्बभूतस्य चेशितुः  ।
स ईश्वरः समाख्यातः स्वाश्रयज्ञानवान्परः  ॥ देवीगीता २.४४ = देवीभागवत ७,३२.४४ ॥

सर्वज्ञः सर्वकर्ता च सर्वानुग्रहकारकः  ।
अविद्यायां तु यत्किञ्चित्प्रतिबिम्बं नगाधिप  ॥ देवीगीता २.४५ = देवीभागवत ७,३२.४५ ॥

तदेव जीवसंज्ञं स्यात्सर्वदुःखाश्रयं पुनः  ।
द्वयोरपीह सम्प्रोक्तं देहत्रयमविद्यया  ॥ देवीगीता २.४६ = देवीभागवत ७,३२.४६ ॥

देहत्रयाभिमानाच्चाप्यभून्नामत्रयं पुनः  ।
प्राज्ञस्तु कारणात्मा स्यात्सूक्ष्मदेही तु तैजसः  ॥ देवीगीता २.४७ = देवीभागवत ७,३२.४७ ॥

स्थूलदेही तु विश्वाख्यस्त्रिविधः परिकीर्तितः  ।
एवमीशोऽपि सम्प्रोक्त ईशसूत्रविराट्पदैः  ॥ देवीगीता २.४८ = देवीभागवत ७,३२.४८ ॥

प्रथमो व्यष्टिरूपस्तु समष्ट्यात्मा परः स्मृतः  ।
स हि सर्वेश्वरः साक्षाज्जीवानुग्रहकाम्यया  ॥ देवीगीता २.४९ = देवीभागवत ७,३२.४९ ॥

करोति विविधं विश्वं नानाभोगाश्रयं पुनः  ।
मच्छक्तिप्रेरितो नित्यं मयि राजन्प्रकल्पितः  ॥ देवीगीता २.५० = देवीभागवत ७,३२.५० ॥

इति देवीगीतायां द्वितीयोऽध्यायः
इति श्रीदेवीभागवते महापुराणे सप्तमस्कन्धे देवीगीतायां द्वात्रिंशोऽध्यायः


______________________________________________________________________


अथ तृतीयोऽध्यायः
सप्तमः स्कन्धः
अथ त्रयस्त्रिंशोऽध्यायः


देव्युवाच

मन्मायाशक्तिसंक्लृप्तं जगत्सर्वं चराचरम्  ।
सापि मत्तः पृथङ्माया नास्त्येव परमार्थतः  ॥ देवीगीता ३.१ = देवीभागवत ७,३३.१ ॥

व्यवहारदृशा सेयं विद्या मायेति विश्रुता  ।
तत्त्वदृष्ट्या तु नास्त्येव तत्त्वमेवास्ति केवलम्  ॥ देवीगीता ३.२ = देवीभागवत ७,३३.२ ॥

साहं सर्वं जगत्सृष्ट्वा तदन्तः प्रविशाम्यहम्  ।
मायाकर्मादिसहिता गिरे प्राणपुरःसरा  ॥ देवीगीता ३.३ = देवीभागवत ७,३३.३ ॥

लोकान्तरगतिर्नो चेत्कथं स्यादिति हेतुना  ।
यथा यथा भवन्त्येव मायाभेदास्तथा तथा  ॥ देवीगीता ३.४ = देवीभागवत ७,३३.४ ॥

उपाधिभेदाद्भिन्नाहं घटाकाशादयो यथा  ।
उच्चनीचादिवस्तूनि भासयन्भास्करः सदा  ॥ देवीगीता ३.५ = देवीभागवत ७,३३.५ ॥

न दुष्यति तथैवाहं दोषैर्लिप्ता कदापि न  ।
मयि बुद्ध्यादिकर्तृत्वमध्यस्यैवापरे जनाः  ॥ देवीगीता ३.६ = देवीभागवत ७,३३.६ ॥

वदन्ति चात्मा कर्मेति विमूढा न सुबुद्धयः  ।
अज्ञानभेदतस्तद्वन्मायाया भेदतस्तथा  ॥ देवीगीता ३.७ = देवीभागवत ७,३३.७ ॥

जीवेश्वरविभागश्च कल्पितो माययैव तु  ।
घटाकाशमहाकाशविभागः कल्पितो यथा  ॥ देवीगीता ३.८ = देवीभागवत ७,३३.८ ॥

तथैव कल्पितो भेदो जीवात्मपरमात्मनोः  ।
यथा जीवबहूत्वं च माययैव न च स्वतः  ॥ देवीगीता ३.९ = देवीभागवत ७,३३.९ ॥

तथेश्वरबहूत्वं च मायया न स्वभावतः  ।
देहेन्द्रियादिसङ्घातवासनाभेदभेदिता  ॥ देवीगीता ३.१० = देवीभागवत ७,३३.१० ॥

अविद्या जीवभेदस्य हेतुर्नान्यः प्रकीर्तितः  ।
गुणानां वासनाभेदभेदिता या धराधर  ॥ देवीगीता ३.११ = देवीभागवत ७,३३.११ ॥

माया सा परभेदस्य हेतुर्नान्यः कदाचन  ।
मयि सर्वमिदं प्रोतमोतं च धरणीधर  ॥ देवीगीता ३.१२ = देवीभागवत ७,३३.१२ ॥

ईश्वरोऽहं च सूत्रात्मा विराडात्माहमस्मि च  ।
ब्रह्माहं विष्णुरुद्रौ च गौरी ब्राह्मी च वैष्णावी  ॥ देवीगीता ३.१३ = देवीभागवत ७,३३.१३ ॥

सूर्योऽहं तारकाश्चाहं तारकेशस्तथास्म्यहम् ।
पशुपक्षिस्वरूपाहं चाण्डालोऽहं च तस्करः ॥ देवीगीता ३.१४ = देवीभागवत ७,३३.१४ ॥

व्याधोऽहं क्रूरकर्माहं सत्कर्माहं महाजनः  ।
स्त्रीपुन्नपुंसकाकारोऽप्यहमेव न संशयः  ॥ देवीगीता ३.१५ = देवीभागवत ७,३३.१५ ॥

यच्च किञ्चित्क्वचिद्वस्तु दृश्यते श्रूयतेऽपि वा  ।
अन्तर्बहिश्च तत्सर्वं व्याप्याहं सर्वदा स्थिता  ॥ देवीगीता ३.१६ = देवीभागवत ७,३३.१६ ॥

न तदस्ति मया त्यक्तं वस्तु किञ्चिच्चराचरम्  ।
यद्यस्ति चेत्तच्छून्यं स्याद्वन्ध्यापुत्रोपमं हि तत् ॥ देवीगीता ३.१७ = देवीभागवत ७,३३.१७ ॥

रज्जुर्यथा सर्पमालाभेदैरेका विभाति हि  ।
तथैवेशादिरूपेण भाम्यहं नात्र संशयः  ॥ देवीगीता ३.१८ = देवीभागवत ७,३३.१८ ॥

अधिष्ठानातिरेकेण कल्पितं तन्न भासते  ।
तस्मान्मत्सत्तयैवैतत्सत्तावन्नान्यथा भवेत् ॥ देवीगीता ३.१९ = देवीभागवत ७,३३.१९ ॥


हिमालय उवाच

यथा वदसि देवेशि समष्ट्यात्मवपुस्त्विदम्  ।
तथैव द्रष्टुमिच्छामि यदि देवि कृपा मयि  ॥ देवीगीता ३.२० = देवीभागवत ७,३३.२० ॥


व्यास उवाच

इति तस्य वचः श्रुत्वा सर्वे देवाः सविष्णवः  ।
ननन्दुर्मुदितात्मानः पूजयन्तश्च तद्वचः  ॥ देवीगीता ३.२१ = देवीभागवत ७,३३.२१ ॥

अथ देवमतं ज्ञात्वा भक्तकामदुघा शिवा  ।
अदर्शयन्निजं रूपं भक्तकामप्रपूरिणी  ॥ देवीगीता ३.२२ = देवीभागवत ७,३३.२२ ॥

अपश्यंस्ते महादेव्या विराड्रूपं परात्परम्  ।
द्यौर्मस्तकं भवेद्यस्य चन्द्रमूर्यौ च चक्षुषी  ॥ देवीगीता ३.२३ = देवीभागवत ७,३३.२३ ॥

दिशः श्रोत्रे वचो देवाः प्राणो वायुः प्रकीर्तितः  ।
विश्वं हृदयमित्याहुः पृथिवी जघनं स्मृतम्  ॥ देवीगीता ३.२४ = देवीभागवत ७,३३.२४ ॥

नभस्तलं नाभिसरो ज्योतिश्चक्रमुरः स्थलम्  ।
महर्लोकस्तु ग्रीवा स्याज्जनोलोको मुखं स्मृतम्  ॥ देवीगीता ३.२५ = देवीभागवत ७,३३.२५ ॥

तपोलोको रराटिस्तु सत्यलोकादधः स्थितः  ।
इन्द्रादयो बाहवः स्युः शब्दः श्रोत्रं महेशितुः  ॥ देवीगीता ३.२६ = देवीभागवत ७,३३.२६ ॥

नासत्यदस्रौ नासे स्तो गन्धो घ्राणं स्मृतितः  ।
मुखमग्निः समाख्यातो दिवारात्री च पक्ष्मणी  ॥ देवीगीता ३.२७ = देवीभागवत ७,३३.२७ ॥

ब्रह्मस्थानं भ्रूविजृम्भोऽप्यापस्तालुः प्र्कीर्तिताः  ।
रसो जिह्वा समाख्याता यमो दंष्ट्राः प्रकीर्तिताः  ॥ देवीगीता ३.२८ = देवीभागवत ७,३३.२८ ॥

दन्ताः स्नेहकला यस्य हासो माया प्रकीर्तिता  ।
सर्गस्त्वपाङ्गमोक्षः स्याद्वीडोर्ध्वोष्ठो महेशितुः  ॥ देवीगीता ३.२९ = देवीभागवत ७,३३.२९ ॥

लोभः स्यादधरोष्ठोऽस्या धर्ममार्गस्तु पृष्ठभूः  ।
प्रजापतिश्च मेढ्रं स्याद्यः स्रष्टा जगतीतले  ॥ देवीगीता ३.३० = देवीभागवत ७,३३.३० ॥
कुक्षिः समुद्रा गिरयोऽस्थीनि देव्या महेशितुः  ।
नद्यो नाड्यः समाख्याता वृक्षाः केशः प्रकीर्तिताः  ॥ देवीगीता ३.३१ = देवीभागवत ७,३३.३१ ॥

कौमारयौवनजरावयोऽस्य गतिरुत्तमा  ।
बलाहकास्तु केशाः स्युः सन्ध्ये ते वाससी विभो  ॥ देवीगीता ३.३२ = देवीभागवत ७,३३.३२ ॥

राजञ्छ्रीजगदम्बायाश्चन्द्रमास्तु मनः स्मृतः  ।
विज्ञानशक्तिस्तु हरी रुद्रोऽन्तःकरणं स्मृतम्  ॥ देवीगीता ३.३३ = देवीभागवत ७,३३.३३ ॥

अश्वा हि जातयः सर्वाः श्रोणिदेशे स्थिता विभोः  ।
अतलादिमहालोकाः कट्यधोभागतां गताः  ॥ देवीगीता ३.३४ = देवीभागवत ७,३३.३४ ॥

एतादृशं महारूपं ददृशुः सुरपुङ्गवाः  ।
ज्वालामालासहस्राढ्यं लेलिहानं च जिह्वया  ॥ देवीगीता ३.३५ = देवीभागवत ७,३३.३५ ॥

दंष्ट्राकटकटारावं वमन्तं वह्निमक्षिभिः  ।
नानायुधधरं वीरं ब्रह्मक्षत्रौदनं च यत् ॥ देवीगीता ३.३६ = देवीभागवत ७,३३.३६ ॥

सहस्रशीर्षनयनं सहस्रचरणं तथा  ।
कोटिसूर्यप्रतीकाशं विद्युत्कोटिसमप्रभम्  ॥ देवीगीता ३.३७ = देवीभागवत ७,३३.३७ ॥

भयङ्करं महाघोरं हृदक्ष्णोस्त्रासकारकम्  ।
ददृशुस्ते सुराः सर्वे हाहाकारं च चक्रिरे  ॥ देवीगीता ३.३८ = देवीभागवत ७,३३.३८ ॥

विकम्पमानहृदया मूर्च्छामापुर्दुरत्ययाम्   ।
स्मरणं च गतं तेषां जगदम्बेयमित्यपि  ॥ देवीगीता ३.३९ = देवीभागवत ७,३३.३९ ॥

अथ ते ये स्थिता वेदाश्चतुर्दिक्षु महाविभोः  ।
बोधयामासुरत्युग्रं मूर्छातो मूर्च्छितान्सुरान्  ॥ देवीगीता ३.४० = देवीभागवत ७,३३.४० ॥

अथ ते धैर्यमालम्ब्य लब्ध्वा च श्रुतिमुत्तमाम्  ।
प्रेमाश्रुपूर्णनयना रुद्धकण्ठास्तु निर्जराः  ॥ देवीगीता ३.४१ = देवीभागवत ७,३३.४१ ॥

बाष्पगद्नदया वाचा स्तोतुं समुपचक्रिरे  ।


देवा ऊचुः

उपराधं क्षमस्वाम्ब पाहि दीनांस्त्वदुद्भवान्  ॥ देवीगीता ३.४२ = देवीभागवत ७,३३.४२ ॥
कोपं संहर देवेशि सभया रूपदर्शनात् ।
का ते स्तुतिः प्रकर्तव्या पामरैर्निर्जरैरिह  ॥ देवीगीता ३.४३ = देवीभागवत ७,३३.४३ ॥

स्वस्याप्यज्ञेय एवासौ यावान्यश्च स्वविक्रमः  ।
तदर्वाग्जायमानानां कथं स विषयो भवेत् ॥ देवीगीता ३.४४ = देवीभागवत ७,३३.४४ ॥

नमस्ते भुवनेशानि नमस्ते प्रणवात्मिके  ।
सर्ववेदान्तसंसिद्धे नमो ह्रीङ्कारमूर्तये  ॥ देवीगीता ३.४५ = देवीभागवत ७,३३.४५ ॥

यस्मादग्निः समुत्पन्नो यस्मात्सूर्यश्च चन्द्रमाः  ।
यस्मादोषधयः सर्वास्तस्मै सर्वात्मने नमः  ॥ देवीगीता ३.४६ = देवीभागवत ७,३३.४६ ॥

यस्माच्च देवाः सम्भूताः साध्याःपक्षिण एव च  ।
पशवश्च मनुष्याश्च तस्मै सर्वात्मने नमः  ॥ देवीगीता ३.४७ = देवीभागवत ७,३३.४७ ॥

प्राणापानौ व्रीहियवौ तपः श्रद्धा ऋतं तथा  ।
ब्रह्मचर्यं विधिश्चैव यस्मात्तस्मै नमो नमः  ॥ देवीगीता ३.४८ = देवीभागवत ७,३३.४८ ॥

सप्त प्राणार्चिषो यस्मात्समिधः सप्त एव च  ।
होमाः सप्त तथा लोकास्तस्मै सर्वात्मने नमः  ॥ देवीगीता ३.४९ = देवीभागवत ७,३३.४९ ॥

यस्मात्समुद्रा गिरयः सिन्धवः प्रचरन्ति च  ।
यस्मादोषधयः सर्वा रसास्तस्मै नमो नमः  ॥ देवीगीता ३.५० = देवीभागवत ७,३३.५० ॥

यस्मात्यज्ञः समुद्भूतो दीक्षा यूपश्च दक्षिणाः  ।
ऋचो यजूंषि सामानि तस्मै सर्वात्मने नमः  ॥ देवीगीता ३.५१ = देवीभागवत ७,३३.५१ ॥

नमः पुरस्तात्पृष्ठे च नमस्ते पार्श्वयोर्द्वयोः  ।
अध ऊर्ध्वं चतुर्दिक्षु मातर्भूयो नमो नमः  ॥ देवीगीता ३.५२ = देवीभागवत ७,३३.५२ ॥

उपसंहर देवेशि रूपमेतदलौकिकम्  ।
तदेव दर्शयास्माकं रूपं सुन्दरसुन्दरम्  ॥ देवीगीता ३.५३ = देवीभागवत ७,३३.५३ ॥


व्यास उवाच

इति भीतान्सुरान्दृष्ट्वा जगदम्बा कृपार्णवा  ।
संहृत्य रूपं घोरं तद्दर्शयामास सुन्दरम्  ॥ देवीगीता ३.५४ = देवीभागवत ७,३३.५४ ॥

पाशाड्कुशवराभीतिधरं सर्वङ्गकोमलम्  ।
करुणापूर्णनयनं मन्दस्मितमुखाम्बुजम्  ॥ देवीगीता ३.५५ = देवीभागवत ७,३३.५५ ॥

दृष्ट्वा तत्सुन्दरं रूपं तदा भीतिविवर्जिताः  ।
शान्तचित्ताः प्रणेमुस्ते हर्षगद्नदनिःस्वनाः  ॥ देवीगीता ३.५६ = देवीभागवत ७,३३.५६ ॥

इति देवीगीतायां तृतीयोऽध्यायः
इति श्रीदेवीभागवते महापुराणे सप्तमस्कन्धे देवीगीतायां त्रयस्त्रिंशोऽध्यायः

______________________________________________________________________


अथ चतुर्थोऽध्यायः
सप्तमः स्कन्धः
अथ चतुस्त्रिंशोऽध्यायः


श्री देव्युवाच

क्व यूयं मन्दभाग्या वै क्वेदं रूपं महाद्भुतम्  ।
तथापि भक्तवात्सल्यादीदृशं दर्शितं मया  ॥ देवीगीता ४.१ = देवीभागवत ७,३४.१ ॥

न वेदाध्ययनैर्योगैर्न दानैस्तपसेज्यया  ।
रूपं द्रष्टुमिदं शक्यं केवलं मत्कृपां विना  ॥ देवीगीता ४.२ = देवीभागवत ७,३४.२ ॥

प्रकृतं शृणु राजेन्द्र परमात्मात्र जीवताम्  ।
उपाधियोगात्सम्प्राप्तः कर्तृत्वादिकमप्युत  ॥ देवीगीता ४.३ = देवीभागवत ७,३४.३ ॥

क्रियाः करोति विविधा धर्माधर्मैक हेतवः  ।
नाना योनीस्ततः प्राप्य सुखदुःखैश्च युज्यते  ॥ देवीगीता ४.४ = देवीभागवत ७,३४.४ ॥

पुनस्तत्संस्कृतिवशान्नाना कर्मरतः सदा  ।
नाना देहान् समाप्नोति सुखदुःखैश्च युज्यते  ॥ देवीगीता ४.५ = देवीभागवत ७,३४.५ ॥

घटीयन्त्रवदेतस्य न विरामः कदापि हि  ।
अज्ञानमेव मूलं स्यात्ततः कामः क्रियास्ततः  ॥ देवीगीता ४.६ = देवीभागवत ७,३४.६ ॥

तस्मादज्ञाननाशाय यतेत नियतं नरः  ।
एतद्धि जन्मसाफल्यं यदज्ञानस्य नाशनम्  ॥ देवीगीता ४.७ = देवीभागवत ७,३४.७ ॥

पुरुषार्थसमाप्तिश्च जीवन्मुक्तदशापि च  ।
अज्ञाननाशने शक्ता विद्यैव तु पटीयसी  ॥ देवीगीता ४.८ = देवीभागवत ७,३४.८ ॥

न कर्म तज्जन्नोपास्तिर्विरोधाभावतो गिरे  ।
प्रत्युताशाज्ञाननाशे कर्मणा नैव भाव्यताम्  ॥ देवीगीता ४.९ = देवीभागवत ७,३४.९ ॥

अनर्थदानि कर्माणि पुनः पुनरुशन्ति हि  ।
ततो रागस्ततो दोषस्ततोऽनर्थो महान्भवेत् ॥ देवीगीता ४.१० = देवीभागवत ७,३४.१० ॥

तस्मात्सर्व प्रयत्नेन ज्ञानं सम्पादयेन्नरः  ।
कुर्वन्नेवेह कर्माणीत्यतः कर्माप्यवश्यकम्  ॥ देवीगीता ४.११ = देवीभागवत ७,३४.११ ॥

ज्ञानादेव हि कैवल्यमतः स्यात्तत्समुच्चयः  ।
सहायतां व्रजेत्कर्म ज्ञानस्य हितकारि च  ॥ देवीगीता ४.१२ = देवीभागवत ७,३४.१२ ॥

इति केचिद्वदन्त्यत्र तद्विरोधान्न सम्भवेत् ।
ज्ञानाधृद्ग्रन्थिभेदः स्याधृद्ग्रन्थौ कर्मसम्भवः  ॥ देवीगीता ४.१३ = देवीभागवत ७,३४.१३ ॥

यौगपद्यं न सम्भाव्यं विरोधात्तु ततस्तयोः  ।
तमः प्रकाशयोर्यद्वद्यौगपद्यं न सम्भवि  ॥ देवीगीता ४.१४ = देवीभागवत ७,३४.१४ ॥

तस्मात्सर्वाणि कर्माणि वैदिकानि महामते  ।
चित्तशुद्ध्यन्तमेव स्युस्तानि कुर्यात्प्रयत्नतः  ॥ देवीगीता ४.१५ = देवीभागवत ७,३४.१५ ॥

शमो दमस्तितिक्षा च वैराग्यं सत्त्वसम्भवः  ।
तावत्पर्यन्तमेव स्युः कर्माणि न ततः परम्  ॥ देवीगीता ४.१६ = देवीभागवत ७,३४.१६ ॥

तदन्ते चैव संन्यस्य संश्रयेद्गुरुमात्मवान्  ।
श्रोत्रियं ब्रह्मनिष्ठं च भक्त्या निर्व्याजया पुनः  ॥ देवीगीता ४.१७ = देवीभागवत ७,३४.१७ ॥

वेदान्तश्रवणं कुर्यान्नित्यमेवमतन्द्रितः  ।
तत्त्वमस्यादि वाक्यस्य नित्यमर्थं विचारयेत् ॥ देवीगीता ४.१८ = देवीभागवत ७,३४.१८ ॥

तत्त्वमस्यादि वाक्यं तु जीवब्रह्मैक्यबोधकम्  ।
ऐक्ये ज्ञाते निर्भयस्तु मद्रूपो हि प्रजायते  ॥ देवीगीता ४.१९ = देवीभागवत ७,३४.१९ ॥

पदार्थावगतिः पूर्वं वाक्यार्थावगतिस्ततः  ।
तत्पदस्य च वाक्यार्थो गिरेऽहं परिकीर्तितः  ॥ देवीगीता ४.२० = देवीभागवत ७,३४.२० ॥

त्वं पदस्य च वाक्यार्थो जीव एव न संशयः  ।
उभयोरैक्यमसिना पदेन प्रोच्यते बुधैः  ॥ देवीगीता ४.२१ = देवीभागवत ७,३४.२१ ॥

वाच्यार्थयोर्विरुद्धत्वातैक्यं नैव घटेत ह  ।
लक्षणातः प्रकर्तव्या तत्त्वमोः श्रुतिसंस्थयोः  ॥ देवीगीता ४.२२ = देवीभागवत ७,३४.२२ ॥

चिन्मात्रं तु तयोर्लक्ष्यं तयोरैक्यस्य सम्भवः  ।
तयोरैक्यं तथा ज्ञात्वा स्वाभेदेनाद्वयो भवेत् ॥ देवीगीता ४.२३ = देवीभागवत ७,३४.२३ ॥

देवदत्तः स एवायमिति वल्लक्षणा स्मृता  ।
स्थूलादि देहरहितो ब्रह्म सम्पद्यते नरः  ॥ देवीगीता ४.२४ = देवीभागवत ७,३४.२४ ॥

पञ्चीकृतमहाभूतसम्भूतः स्थूलदेहकः  ।
भोगालयो जराव्याधिसंयुतः सर्वकर्मणाम्  ॥ देवीगीता ४.२५ = देवीभागवत ७,३४.२५ ॥

मिथ्या भूतोऽयमाभाति स्फुटं मायामयत्वतः  ।
सोऽयं स्थूल उपाधिः स्यादात्मनो मे नगेश्वर  ॥ देवीगीता ४.२६ = देवीभागवत ७,३४.२६ ॥

ज्ञानकर्मेन्द्रिययुतं प्राणपञ्चकसंयुतम्  ।
मनोबुद्धियुतं चैतत्सूक्ष्मं तत्कवयो विदुः  ॥ देवीगीता ४.२७ = देवीभागवत ७,३४.२७ ॥

अपञ्चीकृतभूतोत्थं सूक्ष्मदेहोऽयमात्मनः  ।
द्वितीयोऽयमुपाधिः स्यात्सुखादेरवबोधकः  ॥ देवीगीता ४.२८ = देवीभागवत ७,३४.२८ ॥

अनाद्यनिर्वाच्यमिदमज्ञानं तु तृतीयकः  ।
देहोऽयमात्मनो भाति कारणात्मा नगेश्वर  ॥ देवीगीता ४.२९ = देवीभागवत ७,३४.२९ ॥

उपाधिविलये जाते केवलात्मावशिष्यते  ।
देहत्रये पञ्चकोशा अन्तःस्थाः सन्ति सर्वदा  ॥ देवीगीता ४.३० = देवीभागवत ७,३४.३० ॥

पञ्चकोशपरित्यागे ब्रह्म पुच्छं हि लभ्यते  ।
नेति नेति इति आदिवाक्यैर्मम रूपं यदुच्यते  ॥ देवीगीता ४.३१ = देवीभागवत ७,३४.३१ ॥

न जायते म्रियते तत्कदाचिन्नायं भूत्वा न बभूव कश्चित् ।
अजो नित्यः शाश्वतोऽयं पुराणो न हन्यते हन्यमाने शरीरे  ॥ देवीगीता ४.३२ = देवीभागवत ७,३४.३२ ॥

हतं चेन्मन्यते हन्तुं हतश्चेन्मन्यते हतम्  ।
उभौ तौ न विजानीतौ नायं हन्ति न हन्यते  ॥ देवीगीता ४.३३ = देवीभागवत ७,३४.३३ ॥

अणोरणीयान्महतो महीयानात्मास्य जन्तोर्निहितो गुहायाम्  ।
तमक्रतुः पश्यति वीतशोको धातुः प्रसादान्महिमानमस्य  ॥ देवीगीता ४.३४ = देवीभागवत ७,३४.३४ ॥

आत्मानं रथिनं विद्धि शरीरं रथमेव तु  ।
बुद्धिं तु सारथिं विद्धि मनः प्रग्रहमेव च  ॥ देवीगीता ४.३५ = देवीभागवत ७,३४.३५ ॥

इन्द्रियाणि हयानाहुर्विषयांस्तेषु गोचरान्  ।
आत्मेन्द्रियमनोयुक्तं भोक्तेत्याहुर्मनीषिणः  ॥ देवीगीता ४.३६ = देवीभागवत ७,३४.३६ ॥

यस्त्वविद्वान् भवति चामनस्कश्च सदाशुचिः  ।
न तत्पदमवाप्नोति संसारं चाधिगच्छति  ॥ देवीगीता ४.३७ = देवीभागवत ७,३४.३७ ॥

यस्तु विज्ञानवान् भवति समनस्कः सदा शुचिः  ।
स तु तत्पदमाप्नोति यस्माद्भूयो न जायते  ॥ देवीगीता ४.३८ = देवीभागवत ७,३४.३८ ॥

विज्ञानसारथिर्यस्तु मनः प्रग्रहवान्नरः  ।
सोऽध्वनः पारमाप्नोति मदीयं यत्परं पदम्  ॥ देवीगीता ४.३९ = देवीभागवत ७,३४.३९ ॥

इत्थं श्रुत्या च मत्या च निश्चित्यात्मानमात्मना  ।
भावयेन्मामात्मरूपां निदिध्यासनतोऽपि  ॥ देवीगीता ४.४० = देवीभागवत ७,३४.४० ॥

योगवृत्तेः पुरा स्वस्मिन् भावयेदक्षरत्रयम्  ।
देवीप्रणवसञ्ज्ञस्य ध्यानार्थं मन्त्रवाच्ययोः  ॥ देवीगीता ४.४१ = देवीभागवत ७,३४.४१ ॥

हकारः स्थूलदेहः स्याद्रकारः सूक्ष्मदेहकः  ।
ईकारः कारणात्मासौ ह्रीङ्कारोऽहं तुरीयकम्  ॥ देवीगीता ४.४२ = देवीभागवत ७,३४.४२ ॥

एवं समष्टिदेहेऽपि ज्ञात्वा बीजत्रयं क्रमात् ।
समष्टिव्यष्ट्योरेकत्वं भावयेन्मतिमान्नरः  ॥ देवीगीता ४.४३ = देवीभागवत ७,३४.४३ ॥

समाधिकालात्पूर्वं तु भावयित्वैवमादृतः   ।
ततो ध्यायेन्निलीनाक्षो देवीं मां जगदीश्वरीम्  ॥ देवीगीता ४.४४ = देवीभागवत ७,३४.४४ ॥

प्राणापानौ समौ कृत्वा नासाभ्यन्तरचारिणौ  ।
निवृत्तविषयाकाङ्क्षो वीतदोषो विमत्सरः  ॥ देवीगीता ४.४५ = देवीभागवत ७,३४.४५ ॥

भक्त्या निर्व्याजया युक्तो गुहायां निःस्वने स्थले  ।
हकारं विश्वमात्मानं रकारे प्रविलापयेत् ॥ देवीगीता ४.४६ = देवीभागवत ७,३४.४६ ॥

रकारं तैजसं देवमीकारे प्रविलापयेत् ।
ईकारं प्राज्ञमात्मानं ह्रीङ्कारे प्रविलापयेत् ॥ देवीगीता ४.४७ = देवीभागवत ७,३४.४७ ॥

वाच्यवाचकताहीनं द्वैतभावविवर्जितम्  ।
अखण्डं सच्चिदानन्दं भावयेत्तच्छिखान्तरे  ॥ देवीगीता ४.४८ = देवीभागवत ७,३४.४८ ॥

इति ध्यानेन मां राजन् साक्षात्कृत्य नरोत्तमः  ।
मद्रूप एव भवति द्वयोरप्येकता यतः  ॥ देवीगीता ४.४९ = देवीभागवत ७,३४.४९ ॥

योगयुक्त्यानया दृष्ट्वा मामात्मानं परात्परम्  ।
अज्ञानस्य सकार्यस्य तत्क्षणो नाशको भवेत् ॥ देवीगीता ४.५० = देवीभागवत ७,३४.५० ॥

इति देवीगीतायां चतुर्थोऽध्यायः
इति श्रीदेवीभागवते महापुराणे सप्तमस्कन्धे देवीगीतायां चतुस्त्रिंशोऽध्यायः

______________________________________________________________________


अथ पञ्चमोऽध्यायः
सप्तमः स्कन्धः
अथ पञ्चत्रिंशोऽध्यायः


हिमालय उवाच

योगं वेद महेशानि साङ्गं संवित्प्रदायकम्  ।
कृतेन येन योग्योऽहं भवेयं तत्त्वदर्शने  ॥ देवीगीता ५.१ = देवीभागवत ७,३५.१ ॥


श्रीदेव्युवाच

न योगो नभसः पृष्ठे न भूमौ न रसातले  ।
ऐक्यं जीवात्मनोराहुर्योगं योगविशारदाः  ॥ देवीगीता ५.२ = देवीभागवत ७,३५.२ ॥

तत्प्रत्यूहाः षडाख्याता योगविघ्नकरानघ  ।
कामक्रोधौ लोभमोहौ मदमात्सर्यसञ्ज्ञकौ  ॥ देवीगीता ५.३ = देवीभागवत ७,३५.३ ॥

योगाङ्गैरेव भित्त्वा तान्योगिनो योगमाप्नुयुः  ।
यमं नियममासनप्राणायामौ ततः परम्  ॥ देवीगीता ५.४ = देवीभागवत ७,३५.४ ॥

प्रत्याहारं धारणाख्यं ध्यानं सार्धं समाधिना  ।
अष्टाङ्गान्याहुरेतानि योगिनां योगसाधने  ॥ देवीगीता ५.५ = देवीभागवत ७,३५.५ ॥

अहिंसा सत्यमस्तेयं ब्रह्मचर्यं दयार्जवम्  ।
क्षमा धृतिर्मिताहारः शौचं चेति यमा दश  ॥ देवीगीता ५.६ = देवीभागवत ७,३५.६ ॥

तपः सन्तोष आस्तिक्यं दानं देवस्य पूजनम्  ।
सिद्धान्तश्रवणं चैव ह्रीर्मतिश्च जपो हुतम्  ॥ देवीगीता ५.७ = देवीभागवत ७,३५.७ ॥

दशैते नियमाः प्रोक्ता मया पर्वतनायक  ।
पद्मासनं स्वस्तिकं च भद्रं वज्रासनं तथा  ॥ देवीगीता ५.८ = देवीभागवत ७,३५.८ ॥

वीरासनमिति प्रोक्तं क्रमादासनपञ्चकम्  ।
ऊर्वोरुपरि विन्यस्य सम्यक्पादतले शुभे  ॥ देवीगीता ५.९ = देवीभागवत ७,३५.९ ॥

अङ्गुष्ठौ च निबध्नीयाद्धस्ताभ्यां व्युत्क्रमात्ततः  ।
पद्मासनमिति प्रोक्तं योगिनां हृदयङ्गमम्  ॥ देवीगीता ५.१० = देवीभागवत ७,३५.१० ॥

जानूर्वोरन्तरे सम्यक्कृत्वा पादतले शुभे  ।
कृजुकायो विशेद्योगी स्वस्तिकं तत्प्रचक्षते  ॥ देवीगीता ५.११ = देवीभागवत ७,३५.११ ॥

सीवन्याः पार्श्वयोर्न्यस्य गुल्फयुग्मं सुनिश्चितम्  ।
वृषणाधः पादपार्ष्णी पार्ष्णिभ्यां परिबन्धयेत् ॥ देवीगीता ५.१२ = देवीभागवत ७,३५.१२ ॥

भद्रासनमिति प्रोक्तं योगिभिः परिपूजितम्  ।
उर्वोः पादौ क्रमान्न्यस्य जान्वोः प्रत्यङ्मुखाङ्गुली  ॥ देवीगीता ५.१३ = देवीभागवत ७,३५.१३ ॥

करौ विदध्यादाख्यातं वज्रासनमनुत्तमम्  ।
एकं पादमधः कृत्वा विन्यस्योरुं तथोत्तरे  ॥ देवीगीता ५.१४ = देवीभागवत ७,३५.१४ ॥

कृजुकायो विशेद्योगी वीरासनमितीरितम्  ।
इडयाकर्षयेत्वायुं बाह्यं षोडशमात्रया  ॥ देवीगीता ५.१५ = देवीभागवत ७,३५.१५ ॥

धारयेत्पूरितं योगी चतुःषष्ट्या तु मात्रया  ।
सुषुम्नामध्यगं सम्यग्द्वात्रिंशन्मात्रया शनैः  ॥ देवीगीता ५.१६ = देवीभागवत ७,३५.१६ ॥

नाड्या पिङ्गलया चैव रेचयेद्योगवित्तमः  ।
प्राणायाममिमं प्राहूर्योगशास्त्रविशारदाः  ॥ देवीगीता ५.१७ = देवीभागवत ७,३५.१७ ॥

भूयोभूयः क्रमात्तस्य बाह्यमेवं समाचरेत् ।
मात्रावृद्धिः क्रमेणैव सम्यग्द्वादश षोडश  ॥ देवीगीता ५.१८ = देवीभागवत ७,३५.१८ ॥

जपध्यानादिभिः सार्धं सगर्भं तं विदुर्बुधाः  ।
तदपेतं विगर्भं च प्राणायामं परे विदुः  ॥ देवीगीता ५.१९ = देवीभागवत ७,३५.१९ ॥

क्रमादभ्यस्यतः पुंसो देहे स्वेदोद्गमोऽधमः  ।
मध्यमः कम्पसंयुक्तो भूमित्यागः परो मतः  ॥ देवीगीता ५.२० = देवीभागवत ७,३५.२० ॥

उत्तमस्य गुणावाप्तिर्यावच्छीलनमिष्यते  ।
इन्द्रियाणां विचरतां विषयेषु निरर्गलम्  ॥ देवीगीता ५.२१ = देवीभागवत ७,३५.२१ ॥

बलादाहरणं तेभ्यः प्रत्याहारोऽभिधीयते  ।
अङ्गुष्ठगुल्फजानूरुमूलाधारलिङ्गनाभिषु  ॥ देवीगीता ५.२२ = देवीभागवत ७,३५.२२ ॥

हृद्ग्रीवाकण्ठदेशेषु लम्बिकायां ततो नसि  ।
भ्रूमध्ये मस्तके मूर्ध्नि द्वादशान्ते यथाविधि  ॥ देवीगीता ५.२३ = देवीभागवत ७,३५.२३ ॥

धारणं प्राणमरुतो धारणेति निगद्यते  ।
समाहितेन मनसा चैतन्यान्तरवर्तिना  ॥ देवीगीता ५.२४ = देवीभागवत ७,३५.२४ ॥

आत्मन्यभीष्टदेवानां ध्यानं ध्यानमिहोच्यते  ।
समत्वभावना नित्यं जीवात्मपरमात्मनोः  ॥ देवीगीता ५.२५ = देवीभागवत ७,३५.२५ ॥

समाधिमाहुर्मुनयः प्रोक्तमष्टाङ्गलक्षणम्  ।
इदानीं कथये तेऽहं मन्त्रयोगमनुत्तमम्  ॥ देवीगीता ५.२६ = देवीभागवत ७,३५.२६ ॥

विश्वं शरीरमित्युक्तं पञ्चभूतात्मकं नग  ।
चन्द्रसूर्याग्नितेजोभिर्जीवब्रह्मैक्यरूपकम्  ॥ देवीगीता ५.२७ = देवीभागवत ७,३५.२७ ॥

तिस्रः कोट्यस्तदर्धेन शरीरे नाडयो मताः  ।
तासु मुख्या दश प्रोक्तास्ताभ्यस्तिस्रो व्यवस्थिताः  ॥ देवीगीता ५.२८ = देवीभागवत ७,३५.२८ ॥

प्रधाना मेरुदण्डेऽत्र चन्द्रसूर्याग्ररूपिणी
इडा वामे स्थिता नाडी शुभ्रा तु चन्द्ररूपिणी  ॥ देवीगीता ५.२९ = देवीभागवत ७,३५.२९ ॥

शक्तिरूपा तु सा नाडी साक्षादमृतविग्रहा   ।
दक्षिणे या पिङ्गलाख्या पुंरूपा सूर्यविग्रहा  ॥ देवीगीता ५.३० = देवीभागवत ७,३५.३० ॥

सर्वतेजोमयी सा तु सुषुम्ना वह्निरूपिणी  ।
तस्या मध्ये विचित्राख्ये इच्छाज्ञानक्रियात्मकम्  ॥ देवीगीता ५.३१ = देवीभागवत ७,३५.३१ ॥

मध्ये स्वयंभूलिङ्गं तु कोटिसूर्यसमप्रभम्  ।
तदूर्ध्वं मायाबीजं तु हरात्मा बिन्दुनादकम्  ॥ देवीगीता ५.३२ = देवीभागवत ७,३५.३२ ॥

तदूर्ध्वं तु शिखाकारा कुण्डली रक्तविग्रहा  ।
देव्यात्मिका तु सा प्रोक्ता मदभिन्ना नगाधिप  ॥ देवीगीता ५.३३ = देवीभागवत ७,३५.३३ ॥

तद्बाह्ये हेमरूपाभं वादिसान्तचतुर्दलम्  ।
द्रुतहेमसमप्रख्यं पद्मं तत्र विचिन्तयेत् ॥ देवीगीता ५.३४ = देवीभागवत ७,३५.३४ ॥

तदूर्ध्वं त्वनलप्रख्यं षड्दलं हीरकप्रभम्  ।
बादिलान्तषड्वर्णेन स्वाधिष्ठानमनुत्तमम्  ॥ देवीगीता ५.३५ = देवीभागवत ७,३५.३५ ॥

मूलमाधारषट्कोणं मूलाधारं ततो विदुः  ।
स्वशब्देन परं लिङ्गं स्वाधिष्ठानं ततो विदुः  ॥ देवीगीता ५.३६ = देवीभागवत ७,३५.३६ ॥

तदूर्ध्वं नाभिदेशे तु मणिपूरं महाप्रभम्  ।
मेघाभं विद्युदाभं च बहुतेजोमयं ततः  ॥ देवीगीता ५.३७ = देवीभागवत ७,३५.३७ ॥

मणिवद्भिन्नं तत्पद्मं मणिपद्मं तथोच्यते  ।
दशभिश्च दलैर्युक्तं डादिफान्ताक्षरान्वितम्  ॥ देवीगीता ५.३८ = देवीभागवत ७,३५.३८ ॥

विष्णुनाधिष्ठितं पद्मं विष्ण्वालोकनकारणम्  ।
तदूर्ध्वेऽनाहतं पद्ममुद्यदादित्यसन्निभम्  ॥ देवीगीता ५.३९ = देवीभागवत ७,३५.३९ ॥

कादिठान्तदलैरेकं पत्रैश्च समधिष्ठितम्  ।
तन्मध्ये बाणलिङ्गं तु सूर्यायुतसमप्रभम्  ॥ देवीगीता ५.४० = देवीभागवत ७,३५.४० ॥

शब्दब्रह्ममयं शब्दानाहतं तत्र दृश्यते  ।
अनाहताख्यं तत्पद्मं मुनिभिः परिकीर्तितम्  ॥ देवीगीता ५.४१ = देवीभागवत ७,३५.४१ ॥

आनन्दसदनं तत्तु पुरुषाधिष्ठितं परम्  ।
तदूर्ध्वं तु विशुद्धाख्यं दलं षोडशपङ्कजम्  ॥ देवीगीता ५.४२ = देवीभागवत ७,३५.४२ ॥

स्वरैः षोडशभिर्युक्तं धूम्रवर्णं महाप्रभम्  ।
विशुद्धं तनुते यस्माज्जीवस्य हंसलोकनात् ॥ देवीगीता ५.४३ = देवीभागवत ७,३५.४३ ॥

विशुद्धं पद्ममाख्यातमाकाशाख्यं महाद्भुतम्  ।
आज्ञाचक्रं तदूर्ध्वे तु आत्मनाधिष्ठितं परम्  ॥ देवीगीता ५.४४ = देवीभागवत ७,३५.४४ ॥

आज्ञासंक्रमणं तत्र तेनाज्ञेति प्रकीर्तितम्  ।
द्विदलं हक्षसंयुक्तं पद्मं तत्सुमनोहरम्  ॥ देवीगीता ५.४५ = देवीभागवत ७,३५.४५ ॥

कैलासाख्यं तदूर्ध्वं तु रोधिनी तु तदूर्ध्वतः  ।
एवं त्वाधारचक्राणि प्रोक्तानि तव सुव्रत  ॥ देवीगीता ५.४६ = देवीभागवत ७,३५.४६ ॥

सहस्रारयुतं बिन्दुस्थानं तदूर्ध्वमीरितम्  ।
इत्येतत्कथितं सर्वं योगमार्गमनुत्तमम्  ॥ देवीगीता ५.४७ = देवीभागवत ७,३५.४७ ॥

आदौ पूरकयोगेनाप्याधारे योजयेन्मनः  ।
गुदमेढ्रान्तरे शक्तिस्तामाकुञ्च्य प्रबोधयेत् ॥ देवीगीता ५.४८ = देवीभागवत ७,३५.४८ ॥

लिङ्गभेदक्रमेणैव बिन्दुचक्रं च प्रापयेत् ।
शम्भुना तां परां शक्तिमेकीभूतां विचिन्तयेत् ॥ देवीगीता ५.४९ = देवीभागवत ७,३५.४९ ॥

तत्रोत्थितामृतं यत्तु द्रुतलाक्षारसोपमम्  ।
पाययित्वा तु तां शक्तिं मायाख्यां योगसिद्धिदम्  ॥ देवीगीता ५.५० = देवीभागवत ७,३५.५० ॥

षड्चक्रदेवतास्तत्र सन्तर्प्यामृतधारया  ।
आनयेत्तेन मार्गेण मूलाधारं ततः सुधी  ॥ देवीगीता ५.५१ = देवीभागवत ७,३५.५१ ॥

एवमभ्यस्यमानस्याप्यहन्यहनि निश्चितम्  ।
पूर्वोक्तदूषिता मन्त्राः सर्वे सिध्यन्ति नान्यथा  ॥ देवीगीता ५.५२ = देवीभागवत ७,३५.५२ ॥

जरामरणदुःखाद्यैर्मुच्यते भवबन्धनात् ।
ये गुणाः सन्ति देव्या मे जगन्मातुर्यथा तथा  ॥ देवीगीता ५.५३ = देवीभागवत ७,३५.५३ ॥

ते गुणाः साधकवरे भवन्त्येव न चान्यथा  ।
इत्येवं कथितं तात वायुधारणमुत्तमम्  ॥ देवीगीता ५.५४ = देवीभागवत ७,३५.५४ ॥

इदानीं धारणाख्यं तु शृणुष्वावहितो मम  ।
दिक्कालाद्यनवच्छिन्नदेव्यां चेतो विधाय च  ॥ देवीगीता ५.५५ = देवीभागवत ७,३५.५५ ॥

तन्मयो भवति क्षिप्रं जीवब्रह्मैक्ययोजनात् ।
अथवा समलं चेतो यदि क्षिप्रं न सिद्ध्यति  ॥ देवीगीता ५.५६ = देवीभागवत ७,३५.५६ ॥

तदावयवयोगेन योगी योगान्समभ्यसेत् ।
मदीयहस्तपादादावङ्गे तु मधुरे नग  ॥ देवीगीता ५.५७ = देवीभागवत ७,३५.५७ ॥

चित्तं संस्थापयेन्मन्त्री स्थानस्थानजयात्पुनः  ।
विशुद्धचित्तः सर्वस्मिन्रूपे सम्स्थापयेन्मनः  ॥ देवीगीता ५.५८ = देवीभागवत ७,३५.५८ ॥

यावन्मनो लयं याति देव्यां संविदि पर्वत  ।
तावदिष्टमनुं मन्त्री जपहोमैः समभ्यसेत् ॥ देवीगीता ५.५९ = देवीभागवत ७,३५.५९ ॥

मन्त्राभ्यासेन योगेन ज्ञेयज्ञानाय कल्पते  ।
न योगेन विना मन्त्रो न मन्त्रेण विना हि सः  ॥ देवीगीता ५.६० = देवीभागवत ७,३५.६० ॥

द्वयोरभ्यासयोगो हि ब्रह्मसंसिद्धिकारणम्  ।
तमः परिवृते गेहे घटो दीपेन दृश्यते  ॥ देवीगीता ५.६१ = देवीभागवत ७,३५.६१ ॥

एवं मायावृतो ह्यात्मा मनुना गोचरीकृतः  ।
इति योगविधिः कृत्स्नः साङ्गः प्रोक्तो मयाऽधुना  ॥ देवीगीता ५.६२ = देवीभागवत ७,३५.६२ ॥

गुरूपदेशतो ज्ञेयो नान्यथा शास्त्रकोटिभिः  ॥ देवीगीता ५.६३ = देवीभागवत ७,३५.६३ ॥

इति देवीगीतायां पञ्चमोऽध्यायः
इति श्रीदेवीभागवते महापुराणे सप्तमस्कन्धे देवीगीतायां पञ्चत्रिंशोऽध्यायः

______________________________________________________________________


अथ षष्ठोऽध्यायः
सप्तमः स्कन्धः
अथ षट्त्रिंशोऽध्यायः


देव्युवाच

इत्यादियोगयुक्तात्मा ध्यायेन्मां ब्रह्मरूपिणीम्  ।
भक्त्या निर्व्याजया राजन्नासने समुपस्थितः  ॥ देवीगीता ६.१ = देवीभागवत ७,३६.१ ॥

आविः सन्निहितं गुहाचरं नाम महत्पदम्  ।
अत्रैतत्सर्वमर्पितमेजत्प्राणन्निमिषच्च यत् ॥ देवीगीता ६.२ = देवीभागवत ७,३६.२ ॥


एतज्जानथ सदसद्वरेण्यं परं विज्ञानाद्यद्वरिष्ठं प्रजानाम्  ।
यदर्चिमद्यदणुभ्योऽणु च यस्मिंल्लोका निहिता लोकिनश्च  ॥ देवीगीता ६.३ = देवीभागवत ७,३६.३ ॥

तदेतदक्षरं ब्रह्म स प्राणस्तदु वाङ्मनः  ।
तदेतत्सत्यममृतं तद्वेद्धव्यं सौम्य विद्धि  ॥ देवीगीता ६.४ = देवीभागवत ७,३६.४ ॥

धनुर्गृहीत्वौपनिषदं महास्त्रं शरं ह्युपासानिशितं सन्धयीत  ।
आयम्य तद्भावगतेन चेतसा लक्ष्यं तदेवाक्षरं सौम्य विद्धि  ॥ देवीगीता ६.५ = देवीभागवत ७,३६.५ ॥

प्रणवो धनुः शरो ह्यात्मा ब्रह्म तल्लक्ष्यमुच्यते  ।
अप्रमत्तेन वेद्धव्यं शरवत्तन्मयो भवेत् ॥ देवीगीता ६.६ = देवीभागवत ७,३६.६ ॥

यस्मिन् द्यौश्च पृथिवी चान्तरिक्षमोतं मनः सह प्राणैश्च सर्वैः  ।
तमेवैकं जानथात्मानमन्या वाचो विमुञ्चथामृतस्यैष सेतुः  ॥ देवीगीता ६.७ = देवीभागवत ७,३६.७ ॥

अरा इव रथनाभौ संहता यत्र नाड्यः  ।
स एषोऽन्तश्चरते बहुधा जायमानः  ॥ देवीगीता ६.८ = देवीभागवत ७,३६.८ ॥

Oमित्येवं ध्यायथात्मानं स्वस्ति वः पाराय तमसः परस्तात् ।
दिव्ये ब्रह्मपुरे व्योम्नि आत्मा सम्प्रतिष्ठितः  ॥ देवीगीता ६.९ = देवीभागवत ७,३६.९ ॥

मनोमयः प्राणशरीरनेता प्रतिष्ठितोऽन्ने हृदयं सन्निधाय  ।
तद्विज्ञानेन परिपश्यन्ति धीरा आनन्दरूपममृतं यद्विभाति  ॥ देवीगीता ६.१० = देवीभागवत ७,३६.१० ॥

भिद्यते हृदयग्रन्थिश्छिद्यन्ते सर्वसंशयाः  ।
क्षीयन्ते चास्य कर्माणि तस्मिन् दृष्टे परावरे  ॥ देवीगीता ६.११ = देवीभागवत ७,३६.११ ॥

हिरण्मये परे कोशे विराजं ब्रह्म निष्कलम्  ।
तच्छुभ्रं ज्योतिषां ज्योतिस्तद्यदात्मविदो विदुः  ॥ देवीगीता ६.१२ = देवीभागवत ७,३६.१२ ॥

न तत्र सूर्यो भाति न चन्द्रतारकं नेमा विद्युतो भान्ति कुतोऽयमग्निः  ।
तमेव भान्तमनुभाति सर्वं तस्य भासा सर्वमिदं विभाति  ॥ देवीगीता ६.१३ = देवीभागवत ७,३६.१३ ॥

ब्रह्मैवेदममृतं पुरस्ताद्ब्रह्म पश्चाद्ब्रह्म दक्षिणतश्चोत्तरेण  ।
अधश्चोर्ध्वं च प्रसृतं ब्रह्मैवेदं विश्वं वरिष्ठम्  ॥ देवीगीता ६.१४ = देवीभागवत ७,३६.१४ ॥

एतादृगनुभवो यस्य स कृतार्थो नरोत्तमः  ।
ब्रह्मभूतः प्रसन्नात्मा न शोचति न काङ्क्षति  ॥ देवीगीता ६.१५ = देवीभागवत ७,३६.१५ ॥

द्वितीयाद्वै भयं राजंस्तदभावाद्बिभेति न  ।
न तद्वियोगो मेऽप्यस्ति मद्वियोगोऽपि तस्य न  ॥ देवीगीता ६.१६ = देवीभागवत ७,३६.१६ ॥

अहमेव स सोऽहं वै निश्चितं विद्धि पर्वत  ।
मद्दर्शनं तु तत्र स्याद्यत्र ज्ञानी स्थितो मम  ॥ देवीगीता ६.१७ = देवीभागवत ७,३६.१७ ॥

नाहं तीर्थे न कैलासे वैकुण्ठे वा न कर्हिचित् ।
वसामि किन्तु मज्ज्ञानिहृदयाम्भोजमध्यमे  ॥ देवीगीता ६.१८ = देवीभागवत ७,३६.१८ ॥

मत्पूजाकोटिफलदं सकृन्मज्ज्ञानिनोऽर्चनम्  ।
कुलं पवित्रं तस्यास्ति जननी कृतकृत्यका  ॥ देवीगीता ६.१९ = देवीभागवत ७,३६.१९ ॥

विश्वम्भरा पुण्यवती चिल्लयो यस्य चेतसः  ।
ब्रह्मज्ञानं तु यत्पृष्टं त्वया पर्वत सत्तम  ॥ देवीगीता ६.२० = देवीभागवत ७,३६.२० ॥

कथितं तन्मया सर्वं नातो वक्तव्यमस्ति हि  ।
इदं ज्येष्ठाय पुत्राय भक्तियुक्ताय शीलिने  ॥ देवीगीता ६.२१ = देवीभागवत ७,३६.२१ ॥

शिष्याय च यथोक्ताय वक्तव्यं नान्यथा क्वचित् ।
यस्य देवे परा भक्तिर्यथा देवे तथा गुरौ  ॥ देवीगीता ६.२२ = देवीभागवत ७,३६.२२ ॥

तस्यैते कथिता ह्यर्थाः प्रकाशन्ते महात्मनः  ।
येनोपदिष्टाविद्येयं स एव परमेश्वरः  ॥ देवीगीता ६.२३ = देवीभागवत ७,३६.२३ ॥

यस्यायं सुकृतं कर्तुमसमर्थस्ततो ऋणी  ।
पित्रोरप्यधिकः प्रोक्तो ब्रह्मजन्मप्रदायकः  ॥ देवीगीता ६.२४ = देवीभागवत ७,३६.२४ ॥

पितृजातं जन्म नष्टं नेत्थं जातं कदाचन  ।
तस्मै न द्रुह्येदित्यादि निगमोऽप्यवदन्नग  ॥ देवीगीता ६.२५ = देवीभागवत ७,३६.२५ ॥

तस्माच्छास्त्रस्य सिद्धान्तो ब्रह्मदाता गुरुः परः  ।
शिवे रुष्टे गुरुस्त्राता गुरौ रुष्टे न शङ्करः  ॥ देवीगीता ६.२६ = देवीभागवत ७,३६.२६ ॥

तस्मात्सर्वप्रयत्नेन श्रीगुरुं तोषयेन्नग  ।
कायेन मनसा वाचा सर्वदा तत्परो भवेत् ॥ देवीगीता ६.२७ = देवीभागवत ७,३६.२७ ॥

अन्यथा तु कृतघ्नः स्यात्कृतघ्ने नास्ति निष्कृतिः  ।
इन्द्रेणाथर्वणायोक्ता शिरश्छेद प्रतिज्ञया  ॥ देवीगीता ६.२८ = देवीभागवत ७,३६.२८ ॥

अश्विभ्यां कथने तस्य शिरश्छिन्नं च वज्रिणा  ।
अश्वीयं तच्छिरो नष्टं दृष्ट्वा वैद्यौ सुरोत्तमौ  ॥ देवीगीता ६.२९ = देवीभागवत ७,३६.२९ ॥

पुनः संयोजितं स्वीयं ताभ्यां मुनिशिरस्तदा  ।
इति सङ्कटसम्पाद्या ब्रह्मविद्या नगाधिप  ॥ देवीगीता ६.३० = देवीभागवत ७,३६.३० ॥

लाब्धा येन स धन्यः स्यात्कृतकृत्यश्च भूधर

इति देवीगीतायां षष्टोऽध्यायः
इति श्रीदेवीभागवते महापुराणे सप्तमस्कन्धे देवीगीतायां षट्त्रिंशोऽध्यायः

______________________________________________________________________


अथ सप्तमोऽध्यायः
सप्तमः स्कन्धः
अथ सप्तत्रिंशोऽध्यायः


हिमालय उवाच

स्वीयां भक्तिं वदस्वाम्ब येन ज्ञानं सुखेन हि  ।
जायेत मनुजस्यास्य मध्यमस्याविरागिणः  ॥ देवीगीता ७.१ = देवीभागवत ७,३७.१ ॥


देव्युवाच

मार्गास्त्रयो मे विख्याता मोक्षप्राप्तौ नगाधिप  ।
कर्मयोगो ज्ञानयोगो भक्तियोगश्च सत्तम  ॥ देवीगीता ७.२ = देवीभागवत ७,३७.२ ॥

त्रयाणामप्ययं योग्यः कर्तुं शक्योऽस्ति सर्वथा  ।
सुलभत्वान्मानसत्वात्कायचित्ताद्यपीडनात् ॥ देवीगीता ७.३ = देवीभागवत ७,३७.३ ॥

गुणभेदान्मनुष्याणां सा भक्तिस्त्रिविधा मता  ।
परपीडां समुद्दिश्य दम्भं कृत्वा पुरःसरम्  ॥ देवीगीता ७.४ = देवीभागवत ७,३७.४ ॥

मात्सर्यक्रोधयुक्तो यस्तस्य भक्तिस्तु तामसी  ।
परपीडादिरहितः स्वकल्याणार्थमेव च  ॥ देवीगीता ७.५ = देवीभागवत ७,३७.५ ॥

नित्यं सकामो हृदयं यशोर्थी भोगलोलुपः  ।
तत्तत्फलसमावाप्त्यै मामुपास्तेऽतिभक्तितः  ॥ देवीगीता ७.६ = देवीभागवत ७,३७.६ ॥

भेदबुद्ध्या तु मां स्वस्मादन्यां जानाति पामरः  ।
तस्य भक्तिः समाख्याता नगाधिप तु राजसी  ॥ देवीगीता ७.७ = देवीभागवत ७,३७.७ ॥

परमेशार्पणं कर्म पापसङ्क्षालनाय च  ।
वेदोक्तत्वादवश्यं तत्कर्तव्यं तु मयानिशम्  ॥ देवीगीता ७.८ = देवीभागवत ७,३७.८ ॥

इति निश्चितबुद्धिस्तु भेदबुद्धिमुपाश्रितः  ।
करोति प्रीतये कर्म भक्तिः सा नग सत्त्विकी  ॥ देवीगीता ७.९ = देवीभागवत ७,३७.९ ॥

परभक्तेः प्रापिकेयं भेदबुद्ध्यवलम्बनात् ।
पूर्वप्रोक्ते ह्युभे भक्ती न परप्रापिके मते  ॥ देवीगीता ७.१० = देवीभागवत ७,३७.१० ॥

अधुना परभक्तिं तु प्रोच्यमानां निबोध मे  ।
मद्गुणश्रवणं नित्यं मम नामानुकीर्तनम्  ॥ देवीगीता ७.११ = देवीभागवत ७,३७.११ ॥

कल्याणगुणरत्नानामाकरायां मयि स्थिरम्  ।
चेतसो वर्तनं चैव तैलधारासमं सदा  ॥ देवीगीता ७.१२ = देवीभागवत ७,३७.१२ ॥

हेतुस्तु तत्र को वापि न कदाचिद्भवेदपि  ।
सामीप्यसार्ष्टिसायुज्यसालोक्यानां न चैषणा  ॥ देवीगीता ७.१३ = देवीभागवत ७,३७.१३ ॥

मत्सेवातोऽधिकं किञ्चिन्नैव जानाति कर्हिचित् ।
सेव्यसेवकताभावात्तत्र मोक्षं न वाञ्छति  ॥ देवीगीता ७.१४ = देवीभागवत ७,३७.१४ ॥

परानुरक्त्या मामेव चिन्तयेद्यो ह्यतन्द्रितः  ।
स्वाभेदेनैव मां नित्यं जानाति न विभेदतः  ॥ देवीगीता ७.१५ = देवीभागवत ७,३७.१५ ॥

मद्रूपत्वेन जीवानां चिन्तनं कुरुते तु यः  ।
यथा स्वस्यात्मनि प्रीतिस्तथैव च परात्मनि  ॥ देवीगीता ७.१६ = देवीभागवत ७,३७.१६ ॥

चैतन्यस्य समानत्वान्न भेदं कुरुते तु यः  ।
सर्वत्र वर्तमानानां सर्वरूपां च सर्वदा  ॥ देवीगीता ७.१७ = देवीभागवत ७,३७.१७ ॥

नमते यजते चैवाप्याचाण्डालान्तमीश्वर  ।
न कुत्रापि द्रोहबुद्धिं कुरुते भेदवर्जनात् ॥ देवीगीता ७.१८ = देवीभागवत ७,३७.१८ ॥

मत्स्थानदर्शने श्रद्धा मद्भक्तदर्शने तथा  ।
मच्छास्त्रश्रवणे श्रद्धा मन्त्रतन्त्रादिषु प्रभो  ॥ देवीगीता ७.१९ = देवीभागवत ७,३७.१९ ॥

मायि प्रेमाकुलमती रोमाञ्चिततनुः सदा  ।
प्रेमाश्रुजलपूर्णाक्षः कण्ठगद्नदनिस्वनः  ॥ देवीगीता ७.२० = देवीभागवत ७,३७.२० ॥

अनन्येनैव भावेन पूजयेद्यो नगाधिप  ।
मामीश्वरीं जगद्योनिं सर्वकारणकारणम्  ॥ देवीगीता ७.२१ = देवीभागवत ७,३७.२१ ॥

व्रतानि मम दिव्यानि नित्यनैमित्तिकान्यपि  ।
नित्यं यः कुरुते भक्त्या वित्तशाठ्यविवर्जितः  ॥ देवीगीता ७.२२ = देवीभागवत ७,३७.२२ ॥

मदुत्सवदिदृक्षा च मदुत्सवकृतिस्तथा  ।
जायते यस्य नियतं स्वभावदेव भूधर  ॥ देवीगीता ७.२३ = देवीभागवत ७,३७.२३ ॥

उच्चैर्गायंश्च नामानि ममैव खलु नृत्यति  ।
अहङ्कारादिरहितो देहतादात्म्यवर्जितः  ॥ देवीगीता ७.२४ = देवीभागवत ७,३७.२४ ॥

प्रारब्धेन यथा यच्च क्रियते तत्तथा बह्वेत् ।
न मे चिन्तास्ति तत्रापि देहसंरक्षणादिषु  ॥ देवीगीता ७.२५ = देवीभागवत ७,३७.२५ ॥

इति भक्तिस्तु या प्रोक्ता परभक्तिस्तु सा स्मृता  ।
यस्यां देव्यतिरिक्तं तु न किञ्चिदपि भाव्यते  ॥ देवीगीता ७.२६ = देवीभागवत ७,३७.२६ ॥

इत्थं जाता परा भक्तिर्यस्य भूधर तत्त्वतः  ।
तदैव तस्य चिन्मात्रे मद्रूपे विलयो भवेत् ॥ देवीगीता ७.२७ = देवीभागवत ७,३७.२७ ॥

भक्तेस्तु या परा काष्ठा सैव ज्ञानं प्रकीर्तितम्  ।
वैराग्यस्य च सीमा सा ज्ञाने तदुभयं यतः  ॥ देवीगीता ७.२८ = देवीभागवत ७,३७.२८ ॥

भक्तौ कृतायां यस्यापि प्रारब्धवशतो नग  ।
न जायते मम ज्ञानं मणिद्वीपं स गच्छति  ॥ देवीगीता ७.२९ = देवीभागवत ७,३७.२९ ॥

तत्र गत्वाखिलान्भोगाननिच्छन्नपि चर्च्छति  ।
तदन्ते मम चिद्रूपज्ञानं सम्यग्भवेन्नग  ॥ देवीगीता ७.३० = देवीभागवत ७,३७.३० ॥

तेन मुक्तः सदैव स्याज्ज्ञानान्मुक्तिर्न चान्यथा  ।
इहैव यस्य ज्ञानं स्याद्धृद्गतप्रत्यगात्मनः  ॥ देवीगीता ७.३१ = देवीभागवत ७,३७.३१ ॥

मम संवित्परतनोस्तस्य प्राणा व्रजन्ति न  ।
ब्रह्मैव संस्तदाप्नोति ब्रह्मैव ब्रह्म वेद यः  ॥ देवीगीता ७.३२ = देवीभागवत ७,३७.३२ ॥

कण्ठचामीकरसममज्ञानात्तु तिरोहितम्  ।
ज्ञानादज्ञाननाशेन लब्धमेव हि लभ्यते  ॥ देवीगीता ७.३३ = देवीभागवत ७,३७.३३ ॥

विदिताविदितादन्यन्नगोत्तम वपुर्मम  ।
यथादर्शे तथात्मनि यथा जले तथा पितृलोके  ॥ देवीगीता ७.३४ = देवीभागवत ७,३७.३४ ॥

छायातपौ यथा स्वच्छौ विविक्तौ तद्वदेव हि  ।
मम लोके भवेज्ज्ञानं द्वैतभावविवर्जितम्  ॥ देवीगीता ७.३५ = देवीभागवत ७,३७.३५ ॥

यस्तु वैराग्यवानेव ज्ञानहीनो म्रियेत चेत् ।
ब्रह्मलोके वसेन्नित्यं यावत्कल्पं ततः परम्  ॥ देवीगीता ७.३६ = देवीभागवत ७,३७.३६ ॥

शुचीनां श्रीमतां गेहे भवेत्तस्य जनिः पुनः  ।
करोति साधनं पश्चात्ततो ज्ञानं हि जायते  ॥ देवीगीता ७.३७ = देवीभागवत ७,३७.३७ ॥

अनेकजन्मभी राजञ्ज्ञानं स्यान्नैकजन्मना  ।
ततः सर्वप्रयत्नेन ज्ञानार्थं यत्नमाश्रयेत् ॥ देवीगीता ७.३८ = देवीभागवत ७,३७.३८ ॥

नोचेन्महान्विनाशः स्याज्जन्मैतद्दुर्लभं पुनः  ।
तत्रापि प्रथमे वर्णे वेदप्राप्तिश्च दुर्लभा  ॥ देवीगीता ७.३९ = देवीभागवत ७,३७.३९ ॥

शमादिषट्कसम्पत्तिर्योगसिद्धिस्तथैव च  ।
तथोत्तमगुरुप्राप्तिः सर्वमेवात्र दुर्लभम्  ॥ देवीगीता ७.४० = देवीभागवत ७,३७.४० ॥

तथेन्द्रियाणां पटुता संस्कृतत्वं तनोस्तथा  ।
अनेकजन्मपुण्यैस्तु मोक्षेच्छा जायते ततः  ॥ देवीगीता ७.४१ = देवीभागवत ७,३७.४१ ॥

साधने सफलेऽप्येवं जायमानेऽपि यो नरः  ।
ज्ञानार्थं नैव यतते तस्य जन्म निरर्थकम् ॥ देवीगीता ७.४२ = देवीभागवत ७,३७.४२ ॥

तस्माद्राजन्यथाशक्त्या ज्ञानार्थं यत्नमाश्रयेत् ।
पदेपदेऽश्वमेधस्य फलमाप्नोति निश्चितम् ॥ देवीगीता ७.४३ = देवीभागवत ७,३७.४३ ॥

घृतमिव पयसि निगूढं भूते भूते च वसति विज्ञानम्  ।
सततं मन्थयितव्यं मनसा मन्थानभूतेन  ॥ देवीगीता ७.४४ = देवीभागवत ७,३७.४४ ॥

ज्ञानं लब्ध्वा कृतार्थः स्यादिति वेदान्तडिण्डिमः  ।
सर्वमुक्तं समासेन किं भूयः श्रोतुमिच्छसि  ॥ देवीगीता ७.४५ = देवीभागवत ७,३७.४५ ॥

इति देवीगीतायां सप्तमोऽध्यायः
इति श्रीदेवीभागवते महापुराणे सप्तमस्कन्धे देवीगीतायां सप्तत्रिंशोऽध्यायः


______________________________________________________________________


अष्टमोऽध्यायः
सप्तमः स्कन्धः
अथाष्टत्रिंशोऽध्यायः


हिमालय उवाच

कति स्थानानि देवेशि द्रष्टव्यानि महीतले  ।
मुख्यानि च पवित्राणि देवीप्रियतमानि च  ॥ देवीगीता ८.१ = देवीभागवत ७,३८.१ ॥

व्रतान्यपि तथा यानि तुष्टिदान्युत्सवा अपि  ।
तत्सर्वं देव मे मातः कृतकृत्यो यतो नरः  ॥ देवीगीता ८.२ = देवीभागवत ७,३८.२ ॥


श्रीदेव्युवाच

सर्वं दृश्यं मम स्थानं सर्वे काला व्रतात्मकाः  ।
उत्सवाः सर्वकालेषु यतोऽहं सर्वरूपिणी  ॥ देवीगीता ८.३ = देवीभागवत ७,३८.३ ॥

तथापि भक्तवात्सल्यात्किञ्चित्किञ्चिदथोच्यते  ।
शृणुष्वावहितो भूत्वा नगराज वचो मम  ॥ देवीगीता ८.४ = देवीभागवत ७,३८.४ ॥

कोलापुरं महास्थानं यत्र लक्ष्मीः सदा स्थिता  ।
मातुः पुरं द्वितीयं च रेणुकाधिष्ठितं परम्  ॥ देवीगीता ८.५ = देवीभागवत ७,३८.५ ॥

तुलजापुरं तृतीयं स्यात्सप्तशृङ्गं तथैव च  ।
हिङ्गुलाया महास्थानं ज्वालामुख्यास्तथैव च  ॥ देवीगीता ८.६ = देवीभागवत ७,३८.६ ॥

शकम्भर्याः परं स्थानं भ्रामर्याः स्थानमुत्तमम्  ।
श्रीरक्तदन्तिकास्थानं दुर्गास्थानं तथैव च  ॥ देवीगीता ८.७ = देवीभागवत ७,३८.७ ॥

विन्ध्याचलनिवासिन्याः स्थानं सर्वोत्तमोत्तमम्  ।
अन्नपूर्णमहास्थानं काञ्चीपुरमनुत्तमम्  ॥ देवीगीता ८.८ = देवीभागवत ७,३८.८ ॥

भीमादेव्याः परं स्थानं विमलास्थानमेव च  ।
श्रीचन्द्रलामहास्थानं कौशिकीस्थानमेव  ॥ देवीगीता ८.९ = देवीभागवत ७,३८.९ ॥

नीलाम्बायाः परं स्थानं नीलपर्वतमस्तके  ।
जाम्बूनदेश्वरीस्थानं तथा श्रीनगरं शुभम्  ॥ देवीगीता ८.१० = देवीभागवत ७,३८.१० ॥

गुह्यकाल्या महास्थानं नेपाले यत्प्रतिष्ठितम्  ।
मीनाक्ष्याः परं स्थानं यच्च प्रोक्तं चिदम्बरे  ॥ देवीगीता ८.११ = देवीभागवत ७,३८.११ ॥

वेदारण्यं महास्थानं सुन्दर्याः समधिष्ठितम्  ।
एकाम्बरं महास्थानं परशक्त्या प्रतिष्ठितम्  ॥ देवीगीता ८.१२ = देवीभागवत ७,३८.१२ ॥

महालसापरं स्थानं योगेश्वर्यास्तथैव च  ।
तथा नीलसरस्वत्याः स्थानं चीनेषु विश्रुतम्  ॥ देवीगीता ८.१३ = देवीभागवत ७,३८.१३ ॥

वैद्यनाथे तु बगलास्थानं सर्वोत्तमं मतम्  ।
श्रीमच्छ्रीभुवनेश्वर्या मणिद्वीपं मम स्मृतम्  ॥ देवीगीता ८.१४ = देवीभागवत ७,३८.१४ ॥

श्रीमत्त्रिपुरभैरव्याः कामाख्यायोनिमण्डलम्  ।
भूमण्डले क्षेत्ररत्नं महामायाधिवासितम्  ॥ देवीगीता ८.१५ = देवीभागवत ७,३८.१५ ॥

नातः परतरं स्थानं क्वचिदस्ति धरातले  ।
प्रतिमासं भवेद्देवी यत्र साक्षाद्रजस्वला  ॥ देवीगीता ८.१६ = देवीभागवत ७,३८.१६ ॥

तत्रत्या देवताः सर्वाः पर्वतात्मकतां गताः  ।
पर्वतेषु वसन्त्येव महत्यो देवता अपि  ॥ देवीगीता ८.१७ = देवीभागवत ७,३८.१७ ॥

तत्रत्या पृथिवी सर्वा देवीरूपा स्मृता बुधैः  ।
नातः परतरं स्थानं कामाख्यायोनिमण्डलात् ॥ देवीगीता ८.१८ = देवीभागवत ७,३८.१८ ॥

गायत्र्याश्च परं स्थानं स्रीमत्पुष्करमीरितम्  ।
अमरेशे चण्डिका स्यात्प्रभासे पुष्करेक्षिणी  ॥ देवीगीता ८.१९ = देवीभागवत ७,३८.१९ ॥

नैमिषे तु महास्थाने देवी सा लिङ्गधारिणी  ।
पुरुहूता पुष्कराक्षे अषाढै च रतिस्तथा  ॥ देवीगीता ८.२० = देवीभागवत ७,३८.२० ॥

चण्डमुण्डीमहास्थाने दण्डिनी परमेश्वरी  ।
भारभूतौ भवेद्भूतिर्नाकुले नकुलेश्वरी  ॥ देवीगीता ८.२१ = देवीभागवत ७,३८.२१ ॥

चन्द्रिका तु हरिश्चन्द्रे श्रीगिरौ शाङ्करी स्मृता  ।
जप्येश्वरे त्रिशूला स्यात्सूक्ष्मा चाम्रातकेश्वरे  ॥ देवीगीता ८.२२ = देवीभागवत ७,३८.२२ ॥

शाङ्करी तु महाकाले शर्वाणी मध्यमाभिधे  ।
केदाराख्ये महाक्षेत्रे देवी सा मार्गदायिनी  ॥ देवीगीता ८.२३ = देवीभागवत ७,३८.२३ ॥

भैरवाख्ये भैरवी सा गयायां मङ्गला स्मृता  ।
स्थाणुप्रिया कुरुक्षेत्रे स्वायम्भुव्यपि नाकुले  ॥ देवीगीता ८.२४ = देवीभागवत ७,३८.२४ ॥

कनखले भवेदुग्रा विश्वेशा विमलेश्वरे  ।
अट्टहासे महानन्दा महेन्द्रे तु महान्तका  ॥ देवीगीता ८.२५ = देवीभागवत ७,३८.२५ ॥

भीमे भीमेश्वरी प्रोक्ता स्थाने वस्त्रापथे पुनः  ।
भवानी शाङ्करी प्रोक्ता रुद्राणी त्वर्धकोटिके  ॥ देवीगीता ८.२६ = देवीभागवत ७,३८.२६ ॥

अविमुक्ते विशालाक्षी महाभागा महालये  ।
गोकर्णे भद्रकर्णी स्याद्भद्रा स्याद्भद्रकर्णके  ॥ देवीगीता ८.२७ = देवीभागवत ७,३८.२७ ॥

उत्पलाक्षी सुवर्णाक्षे स्थाण्वीशा स्थाणुसञ्ज्ञिके  ।
कमलालये तु कमला प्रचण्डा छगलण्डके  ॥ देवीगीता ८.२८ = देवीभागवत ७,३८.२८ ॥

कुरण्डले त्रिसन्ध्या स्यान्माकोटे मुकुटेश्वरी  ।
मण्डलेशे शाण्डकी स्यात्काली कालञ्जरे पुनः  ॥ देवीगीता ८.२९ = देवीभागवत ७,३८.२९ ॥

शङ्कुकर्णे ध्वनिः प्रोक्ता स्थूला स्यात्स्थूलकेश्वरे  ।
ज्ञानिनां हृदयाम्भोजे हृल्लेखा परमेश्वरी  ॥ देवीगीता ८.३० = देवीभागवत ७,३८.३० ॥

प्रोक्तानीमानि स्थानानि देव्याः प्रियतमानि च  ।
तत्तत्क्षेत्रस्य माहात्म्यं श्रुत्वा पूर्वं नगोत्तम  ॥ देवीगीता ८.३१ = देवीभागवत ७,३८.३१ ॥

तदुक्तेन विधानेन पश्चाद्देवीं प्रपूजयेत् ।
अथवा सर्वक्षेत्राणि काश्यां सन्ति नगोत्तम  ॥ देवीगीता ८.३२ = देवीभागवत ७,३८.३२ ॥

तत्र नित्यं वसेन्नित्यं देवीभक्तिपरायणः  ।
तानि स्थानानि सम्पश्यञ्जपन्देवीं निरन्तरम्  ॥ देवीगीता ८.३३ = देवीभागवत ७,३८.३३ ॥

ध्यायंस्तच्चरणाम्भोजं मुक्तो भवति बन्धनात् ।
इमानि देवीनामानि प्रातरुत्थाय यः पठेत् ॥ देवीगीता ८.३४ = देवीभागवत ७,३८.३४ ॥

भस्मीभवन्ति पापानि तत्क्षणान्नग सत्वरम्  ।
श्राद्धकाले पठेदेतान्यमलानि द्विजाग्रतः  ॥ देवीगीता ८.३५ = देवीभागवत ७,३८.३५ ॥

मुक्तास्तत्पितरः सर्वे प्रयान्ति परमां गतिम्  ।
अधुना कथयिष्यामि व्रतानि तव सुव्रत  ॥ देवीगीता ८.३६ = देवीभागवत ७,३८.३६ ॥

नारीभिश्च नरैश्चैव कर्तव्यानि प्रयत्नतः  ।
व्रतमनन्ततृतीयाख्यं रसकल्याणिनीव्रतम्  ॥ देवीगीता ८.३७ = देवीभागवत ७,३८.३७ ॥

आर्द्रानन्दकरं नाम्ना तृतीयाया व्रतं च यत् ।
शुक्रवारव्रतं चैव तथा कृष्णचतुर्दशी  ॥ देवीगीता ८.३८ = देवीभागवत ७,३८.३८ ॥

भौमवारव्रतं चैव प्रदोषव्रतमेव च  ।
यत्र देवो महादेवो देवीं संस्थाप्य विष्टरे  ॥ देवीगीता ८.३९ = देवीभागवत ७,३८.३९ ॥

नृत्यं करोति पुरतः सार्धं देवैर्निशामुखे  ।
तत्रोपोष्य रजन्यादौ प्रदोषे पूजयेच्छिवाम्  ॥ देवीगीता ८.४० = देवीभागवत ७,३८.४० ॥

प्रतिपक्षं विशेषेण तद्देवीप्रीतिकारकम्  ।
सोमवारव्रतं चैव ममातिप्रियकृन्नग  ॥ देवीगीता ८.४१ = देवीभागवत ७,३८.४१ ॥

तत्रापि देवीं सम्पूज्य रात्रौ भोजनमाचरेत् ।
नवरात्रद्वयं चैव व्रतं प्रीतिकरं  ॥ देवीगीता ८.४२ = देवीभागवत ७,३८.४२ ॥

एवमन्यान्यपि विभो नित्यनैमित्तिकानि च  ।
व्रतानि कुरुते यो वै मत्प्रीत्यर्थं विमत्सरः  ॥ देवीगीता ८.४३ = देवीभागवत ७,३८.४३ ॥

प्राप्नोति मम सायुज्यं स मे भक्तः स मे प्रियः  ।
उत्सवानपि कुर्वीत्दोलोत्सवसुखान्विभो  ॥ देवीगीता ८.४४ = देवीभागवत ७,३८.४४ ॥

शयनोत्सवं यथा कुर्यात्तथा जागरणोत्सवम्  ।
रथोत्सवं च मे कुर्याद्दमनोत्सवमेव च  ॥ देवीगीता ८.४५ = देवीभागवत ७,३८.४५ ॥

पवित्रोत्सवमेवापि श्रावणो प्रीतिकारकम्  ।
मम भक्तः सदा कुर्यादेवमन्यान्महोत्सवान्  ॥ देवीगीता ८.४६ = देवीभागवत ७,३८.४६ ॥

मद्भक्तान्भोजयेत्प्रीत्या तथा चैव सुवासिनीः  ।
कुमारीर्बटुकांश्चापि मद्बुद्ध्या तद्गतान्तरः  ॥ देवीगीता ८.४७ = देवीभागवत ७,३८.४७ ॥

वित्तशाठ्येन रहितो यजेदेतान्सुमादिभिः  ।
य एवं कुरुते भक्त्या प्रतिवर्षमतन्द्रितः  ॥ देवीगीता ८.४८ = देवीभागवत ७,३८.४८ ॥

स धन्यः कृतकृत्योऽसौ मत्प्रीतेः पात्रमञ्जसा  ।
सर्वमुक्तं समासेन मम प्रीतिप्रदायकम्  ॥ देवीगीता ८.४९ = देवीभागवत ७,३८.४९ ॥

नाशिष्याय प्रदातव्यं नाबक्ताय कदाचन  ॥ देवीगीता ८.५० = देवीभागवत ७,३८.५० ॥

इति देवीगीतायामष्टमोऽध्याय
इति श्रीदेवीभागवते महापुराणे सप्तमस्कन्धे देवीगीतायामष्टत्रिंशोऽध्यायः

______________________________________________________________________


नवमोऽध्यायः
सप्तमः स्कन्धः
अथैकोनचत्वारिंशोऽध्यायः


हिमालय उवाच

देवदेवि महेशानि करुणासागरेऽम्बिके  ।
ब्रूहि पूजाविधिं सम्यग्यथावदधुना निजम्  ॥ देवीगीता ९.१ = देवीभागवत ७,३९.१ ॥


श्रीदेव्युवाच

वक्ष्ये पूजाविधिं राजन्नम्बिकाया यथा प्रियम्  ।
अत्यन्तश्रद्धया सार्धं शृणु पर्वतपुङ्गव  ॥ देवीगीता ९.२ = देवीभागवत ७,३९.२ ॥

द्विविधा मम पूजा स्याद्वाह्या चाभ्यन्तरापि च  ।
बाह्यापि द्विविधा प्रोक्ता वैदिकी तान्त्रिकी तथा  ॥ देवीगीता ९.३ = देवीभागवत ७,३९.३ ॥

वैदिक्यर्चापि द्विविधा मूर्तिभेदेन भूधर  ।
वैदिकी वैदिकैः कार्या वेददीक्षासमन्वितैः  ॥ देवीगीता ९.४ = देवीभागवत ७,३९.४ ॥

तन्त्रोक्तदीक्षावद्भिस्तु तान्त्रिकी संश्रिता भवेत् ।
इत्थं पूजारहस्यं च न ज्ञात्वा विपरीतकम्  ॥ देवीगीता ९.५ = देवीभागवत ७,३९.५ ॥

करोति यो नरो मूढः स पतत्येव सर्वथा  ।
तत्र या वैदिकी प्रोक्ता प्रथमा तां वदाम्यहम्  ॥ देवीगीता ९.६ = देवीभागवत ७,३९.६ ॥

यन्मे साक्षात्परं रूपं दृष्टवानसि भूधर  ।
अनन्तसीर्षनयनमनन्तचरणं महत् ॥ देवीगीता ९.७ = देवीभागवत ७,३९.७ ॥

सर्वशक्तिसमायुक्तं प्रेरकं यत्परात्परम्  ।
तदेव पूजयेन्नित्यं नमेद्ध्यायेत्स्मरेदपि  ॥ देवीगीता ९.८ = देवीभागवत ७,३९.८ ॥

इत्येतत्प्रथमार्चायाः स्वरूपं कथितं नग  ।
शान्तः समाहितमना दम्भाहङ्कारवर्जितः  ॥ देवीगीता ९.९ = देवीभागवत ७,३९.९ ॥

तत्परो भव तद्याजी तदेव शरणं व्रज  ।
तदेव चेतसा पश्य जप ध्यायस्व सर्वदा  ॥ देवीगीता ९.१० = देवीभागवत ७,३९.१० ॥

अनन्यया प्रेमयुक्तभक्त्या मद्भावमाश्रितः  ।
यज्ञैर्यज तपोदानैर्मामेव परितोषय  ॥ देवीगीता ९.११ = देवीभागवत ७,३९.११ ॥

इत्थं ममानुग्रहतो मोक्ष्यसे भवबन्धनात् ।
मत्परा ये मदासक्तचित्ता भक्तवरा मताः  ॥ देवीगीता ९.१२ = देवीभागवत ७,३९.१२ ॥

प्रतिजाने भवादस्मादुद्धराम्यचिरेण तु  ।
ध्यानेन कर्मयुक्तेन भक्तिज्ञानेन वा पुनः  ॥ देवीगीता ९.१३ = देवीभागवत ७,३९.१३ ॥

प्राप्याहं सर्वथा राजन्न तु केवलकर्मभिः  ।
धर्मात्सञ्जायते भक्तिर्भक्त्या सञ्जायते परम्  ॥ देवीगीता ९.१४ = देवीभागवत ७,३९.१४ ॥

श्रुतिस्मृतिभ्यामुदितं यत्स धर्मः प्रकीर्तितः  ।
अन्यशास्त्रेण यः प्रोक्तो धर्माभासः स उच्यते  ॥ देवीगीता ९.१५ = देवीभागवत ७,३९.१५ ॥

सर्वज्ञात्सर्वशक्तेश्च मत्तो वेदः समुत्थितः  ।
अज्ञानस्य ममाभावादप्रमाणा न च श्रुतिः  ॥ देवीगीता ९.१६ = देवीभागवत ७,३९.१६ ॥

स्मृतयश्च श्रुतेरर्थं गृहीत्वैव च निर्गताः  ।
मन्वादीनां श्रुतीनां च ततः प्रामाण्यमिष्यते  ॥ देवीगीता ९.१७ = देवीभागवत ७,३९.१७ ॥

क्वचित्कदाचित्तन्त्रार्थकटाक्षेण परोदितम्  ।
धर्मं वदन्ति सोंशस्तु नैवग्राह्योऽस्ति वैदिकैः  ॥ देवीगीता ९.१८ = देवीभागवत ७,३९.१८ ॥

अन्येषां शास्त्रकर्तृणामज्ञानप्रभवत्वतः  ।
अज्ञानदोषदुष्टत्वात्तदुक्तेर्न प्रमाणता  ॥ देवीगीता ९.१९ = देवीभागवत ७,३९.१९ ॥

तस्मान्मुमुक्षुर्धर्मार्थं सर्वथा वेदमाश्रयेत् ।
राजाज्ञा च यथा लोके हन्यते न कदाचन  ॥ देवीगीता ९.२० = देवीभागवत ७,३९.२० ॥

सर्वेशान्या ममाज्ञा सा श्रुतिस्त्याज्या कथं नृभिः  ।
मदाज्ञारक्षणार्थं तु ब्रह्मक्षत्रियजातयः  ॥ देवीगीता ९.२१ = देवीभागवत ७,३९.२१ ॥

मया सृष्टास्ततो ज्ञेयं रहस्यं मे श्रुतेर्वचः  ।
यदा यदा हि धर्मस्य ग्लानिर्भवति भूधर  ॥ देवीगीता ९.२२ = देवीभागवत ७,३९.२२ ॥

अभ्युत्थानमधर्मस्य तदा वेषान्बिभर्म्यहम्  ।
देवदैत्यविभागश्चाप्यत एवाभवन्नृप  ॥ देवीगीता ९.२३ = देवीभागवत ७,३९.२३ ॥

ये न कुर्वन्ति तद्धर्मं तच्छिक्षार्थं मया सदा  ।
सम्पादितास्तु नरकास्त्रासो यच्छ्रवणाद्भवेत् ॥ देवीगीता ९.२४ = देवीभागवत ७,३९.२४ ॥

यो वेदधर्ममुज्झित्य धर्ममन्यं समाश्रयेत् ।
राजा प्रवासयेद्देशान्निजादेतानधर्मिणः  ॥ देवीगीता ९.२५ = देवीभागवत ७,३९.२५ ॥

ब्राह्मणैर्न च सम्भाष्याः पङ्क्तिग्राह्या न च द्विजैः  ।
अन्यानि यानि शास्त्राणि लोकेऽस्मिन्विविधानि च  ॥ देवीगीता ९.२६ = देवीभागवत ७,३९.२६ ॥

श्रुतिस्मृतिविरुद्धानि तामसान्येव सर्वशः  ।
वामं कापालकं चैव कौलकं भैरवागमः  ॥ देवीगीता ९.२७ = देवीभागवत ७,३९.२७ ॥

शिवेन मोहनार्थाय प्रणीतो नान्यहेतुकः  ।
दक्षशापाद्भृगोः शापाद्दधीचस्य च शापतः  ॥ देवीगीता ९.२८ = देवीभागवत ७,३९.२८ ॥

दग्धा ये ब्राह्मणवरा वेदमार्गबहिष्कृताः  ।
तेषामुद्धरणार्थाय सोपानक्रमतः सदा  ॥ देवीगीता ९.२९ = देवीभागवत ७,३९.२९ ॥

शैवाश्च वैष्णवाश्श्चैव सौराः शाक्तास्तथैव च  ।
गाणपत्या आगमाश्च प्रणीताः शङ्करेण तु  ॥ देवीगीता ९.३० = देवीभागवत ७,३९.३० ॥

तत्र वेदाविरुद्धांशोऽप्युक्त एव क्वचित्क्वचित् ।
वैदिकैस्तद्ग्रहे देषो न भवत्येव कर्हिचित् ॥ देवीगीता ९.३१ = देवीभागवत ७,३९.३१ ॥

सर्वथा वेदभिन्नार्थे नाधिकारी द्विजो भवेत् ।
वेदाधिकारहीनस्तु भवेत्तत्राधिकारवान्  ॥ देवीगीता ९.३२ = देवीभागवत ७,३९.३२ ॥

तस्मात्सर्वप्रयत्नेन वैदिको वेदमाश्रयेत् ।
धर्मेण सहितं ज्ञानं परं ब्रह्म प्रकाशयेत् ॥ देवीगीता ९.३३ = देवीभागवत ७,३९.३३ ॥

सर्वैषणाः परित्यज्य मामेव शरणं गताः  ।
सर्वभूतदयावन्तो मानाहङ्कारवर्जिताः  ॥ देवीगीता ९.३४ = देवीभागवत ७,३९.३४ ॥

मच्चित्ता मद्गतप्राणा मत्स्थानकथने रताः  ।
संन्यासिनो वनस्थाश्च गृहस्था ब्रह्मचारिणः  ॥ देवीगीता ९.३५ = देवीभागवत ७,३९.३५ ॥

उपासन्ते सदा भक्त्या योगमैश्वरसञ्ज्ञितम्  ।
तेषां नित्यावियुक्तानामहमज्ञानजं तमः  ॥ देवीगीता ९.३६ = देवीभागवत ७,३९.३६ ॥

ज्ञानसूर्यप्रकाशेन नाशयामि न संशयः  ।
इत्थं वैदिकपूजायाः प्रथमाया नगाधिप  ॥ देवीगीता ९.३७ = देवीभागवत ७,३९.३७ ॥

स्वरूपमुक्तं सम्क्षेपाद्द्वितीयाया अथो ब्रुवे  ।
मूर्तौ वा स्थण्डिले वापि तथा सूर्येन्दुमण्डले  ॥ देवीगीता ९.३८ = देवीभागवत ७,३९.३८ ॥

जलेऽथवा बाणलिङ्गे यन्त्रे वापि महापटे  ।
तथा श्रीहृदयाम्भोजे ध्यात्वा देवीं परात्पराम्  ॥ देवीगीता ९.३९ = देवीभागवत ७,३९.३९ ॥

सगुणां करुणापूर्णां तरुणीमरुणारुणाम्  ।
सौन्दर्यसारसीमान्तां सर्वावयवसुन्दराम्  ॥ देवीगीता ९.४० = देवीभागवत ७,३९.४० ॥

शृङ्गाररससम्पूर्णां सदा भक्तार्तिकातराम्  ।
प्रसादसुमुखीमम्बां चन्द्रखण्डशिखण्डिनीम्  ॥ देवीगीता ९.४१ = देवीभागवत ७,३९.४१ ॥

पाशाङ्कुशवराभीतिधरामानन्दरूपिणीम्  ।
पूजयेदुपचारैश्च यथावित्तानुसारतः  ॥ देवीगीता ९.४२ = देवीभागवत ७,३९.४२ ॥

यावदान्तरपूजायामधिकारो भवेन्न हि  ।
तावद्बाह्यामिमां पूजां श्रयेज्जाते तु तां त्यजेत् ॥ देवीगीता ९.४३ = देवीभागवत ७,३९.४३ ॥

आभ्यन्तरा तु या पूजा सा तु संविल्लयः स्मृतः  ।
संविदेव परं रूपमुपाधिरहितं मम  ॥ देवीगीता ९.४४ = देवीभागवत ७,३९.४४ ॥

अतः संविदि मद्रूपे चेतः स्थाप्यं निराश्रयम्  ।
संविद्रूपातिरिक्तं तु मिथ्या मायामयं जगत् ॥ देवीगीता ९.४५ = देवीभागवत ७,३९.४५ ॥

अतः संसारनाशाय साक्षिणीमात्मरूपिणीम्  ।
भावयेन्निर्मनस्केन योगयुक्तेन चेतसा  ॥ देवीगीता ९.४६ = देवीभागवत ७,३९.४६ ॥

अतः परं बाह्यपूजाविस्तारः कथ्यते मया  ।
सावधानेन मनसा शृणु पर्वतसत्तम  ॥ देवीगीता ९.४७ = देवीभागवत ७,३९.४७ ॥

इति देवीगीतायां नवमोऽध्यायः
इति श्रीदेवीभागवते महापुराणे सप्तमस्कन्धे देवीगीतायामेकोनचत्वारिंशोऽध्यायः

______________________________________________________________________


दशमोऽध्यायः
सप्तमः स्कन्धः
अथ चत्वारिंशोऽध्यायः


श्री देव्युवाच

प्रातरुत्थाय शिरसि संस्मरेत्पद्ममुज्ज्वलम्  ।
कर्पूराभं स्मरेत्तत्र श्रीगुरुं निजरूपिणम्  ॥ देवीगीता १०.१ = देवीभागवत ७,४०.१ ॥

सुप्रसन्नं लसद्भूषाभूषितं शक्तिसंयुतम्  ।
नमस्कृत्य ततो देवीं कुण्डलीं संस्मरेद्बुधः  ॥ देवीगीता १०.२ = देवीभागवत ७,४०.२ ॥

प्रकाशमानां प्रथमे प्रयाणे प्रतिप्रयाणेऽप्यमृतायमानाम्  ।
अन्तः पदव्यामनुसञ्चरन्तीमानन्दरूपामबलां प्रपद्ये  ॥ देवीगीता १०.३ = देवीभागवत ७,४०.३ ॥

ध्यात्वैवं तच्छिखामध्ये सच्चिदानन्दरूपिणीम्  ।
मां ध्यायेदथ शौचादित्रियाः सर्वाः समापयेत् ॥ देवीगीता १०.४ = देवीभागवत ७,४०.४ ॥

अग्निहोत्रं ततो हूत्वा मत्प्रीत्यर्थं द्विजोत्तमः  ।
होमान्ते स्वासने स्थित्वा पूजासङ्कल्पमाचरेत् ॥ देवीगीता १०.५ = देवीभागवत ७,४०.५ ॥

भूतशुद्धिं पुरा कृत्वा मातृकान्यासमेव च  ।
हृल्लेखामातृकान्यासं नित्यमेव समाचरेत् ॥ देवीगीता १०.६ = देवीभागवत ७,४०.६ ॥

मूलाधारे हकारं च हृदये च रकारकम्  ।
भ्रूमध्ये तद्वदीकारं ह्रीङ्कारं मस्तके न्यसेत् ॥ देवीगीता १०.७ = देवीभागवत ७,४०.७ ॥
तत्तन्मन्त्रोदितानन्यान्न्यासान्सर्वान्समाचरेत् ।
कल्पयेत्स्वात्मनो देहे पीठं धर्मादिभिः पुनः  ॥ देवीगीता १०.८ = देवीभागवत ७,४०.८ ॥

ततो ध्यायेन्महादेवीं प्राणायामैर्विजृम्भिते  ।
हृदम्भोजे मम स्थाने पञ्चप्रेतासने बुधः  ॥ देवीगीता १०.९ = देवीभागवत ७,४०.९ ॥

ब्रह्मा विष्णुश्च रुद्रश्च ईश्वरश्च सदाशिवः  ।
एते पञ्च महाप्रेताः पादमूले मम स्थिताः  ॥ देवीगीता १०.१० = देवीभागवत ७,४०.१० ॥

पञ्चभूतात्मका ह्येते पञ्चावस्थात्मका अपि  ।
अहं त्वव्यक्तचिद्रूपा तदतीतास्ति सर्वथा  ॥ देवीगीता १०.११ = देवीभागवत ७,४०.११ ॥

ततो विष्टरतां याताः शक्तितन्त्रेषु सर्वदा  ।
ध्यात्वैवं मानसैर्भोगैः पूजयेन्मां जपेदपि  ॥ देवीगीता १०.१२ = देवीभागवत ७,४०.१२ ॥

जपं समर्प्य श्रीदेव्यै ततोऽर्घ्यस्थापनं चरेत् ।
पात्रासादनकं कृत्वा पूजाद्रव्याणि शोधयेत् ॥ देवीगीता १०.१३ = देवीभागवत ७,४०.१३ ॥

जलेन तेन मनुना चास्त्रमन्त्रेण देशिकः  ।
दिग्बन्धं च पुरा कृत्वा गुरून्नत्वा ततः परम्  ॥ देवीगीता १०.१४ = देवीभागवत ७,४०.१४ ॥

तदनुज्ञां समादाय बाह्यपीठे ततः परम्  ।
हृदिस्थां भवितां मूर्तिं मम दिव्यां मनोहराम्  ॥ देवीगीता १०.१५ = देवीभागवत ७,४०.१५ ॥

आवाहयेत्ततः पीठे प्राणस्थापनविद्यया  ।
असनावाहने चार्घ्यं पाद्याद्याचमनं तथा  ॥ देवीगीता १०.१६ = देवीभागवत ७,४०.१६ ॥

स्नानं वासोद्वयं चैव भूषणानि च सर्वशः  ।
गन्धपुष्पं यथायोग्यं दत्त्वा देव्यै स्वभक्तितः  ॥ देवीगीता १०.१७ = देवीभागवत ७,४०.१७ ॥

यन्त्रस्थानामावृतीनीं पूजनं सम्यगाचरेत् ।
प्रतिवारमशक्तानां शुक्रवारो नियम्यते  ॥ देवीगीता १०.१८ = देवीभागवत ७,४०.१८ ॥

मूलदेवीप्रभारूपाः स्मर्तव्या अङ्गदेवताः  ।
तत्प्रभापटलव्याप्तं त्रैलोक्यं च विचिन्तयेत् ॥ देवीगीता १०.१९ = देवीभागवत ७,४०.१९ ॥

पुनरावृत्तिसहितां मूलदेवीं च पूजयेत् ।
गन्धादिभिः सुगन्धैस्तु तथा पुष्पैः सुवासितैः  ॥ देवीगीता १०.२० = देवीभागवत ७,४०.२० ॥

नैवेद्यैस्तर्पणैश्चैव ताम्बूलैर्दक्षिणादिभिः  ।
तोषयेन्मां त्वत्कृतेन नाम्नां साहस्रकेण च  ॥ देवीगीता १०.२१ = देवीभागवत ७,४०.२१ ॥

कवचेन च सूक्तेनाहं रुद्रेभिरिति प्रभो  ।
देव्यथर्वशिरोमन्त्रैर्हृल्लेखोपनिषद्भवैः  ॥ देवीगीता १०.२२ = देवीभागवत ७,४०.२२ ॥

महाविद्यामहामन्त्रैस्तोषयेन्मां मुहुर्मुहुः  ।
क्षमापयेज्जगद्धात्रीं प्रेमार्द्रहृदयो नरः  ॥ देवीगीता १०.२३ = देवीभागवत ७,४०.२३ ॥

पुलकाङ्कितसर्वाङ्गैर्बाष्परुद्धाक्षिनिःस्वनः  ।
नृत्यगीतादिघोषेण तोषयेन्मां मुहुर्मुहुः  ॥ देवीगीता १०.२४ = देवीभागवत ७,४०.२४ ॥

वेदपारायनैश्चैव पुराणैः सकलैरपि  ।
प्रतिपाद्या यतोऽहं वै तस्मात्तैस्तोषयेत्तु माम्  ॥ देवीगीता १०.२५ = देवीभागवत ७,४०.२५ ॥

निजं सर्वस्वमपि मे सदेहं नित्यशोऽर्पयेत् ।
नित्यहोमं ततः कुर्याद्ब्राह्मणांश्च सुवासिनीः  ॥ देवीगीता १०.२६ = देवीभागवत ७,४०.२६ ॥

बटुकान्पामरानन्यान्देवीबुद्ध्या तु भोजयेत् ।
नत्वा पुनः स्वहृदये व्युत्क्रमेण विसर्जयेत् ॥ देवीगीता १०.२७ = देवीभागवत ७,४०.२७ ॥

सर्वं हृल्लेखया कुर्यात्पूजनं मम सुब्रत  ।
हृल्लेखा सर्वमन्त्राणां नायिका परमा स्मृता  ॥ देवीगीता १०.२८ = देवीभागवत ७,४०.२८ ॥

हृल्लेखादर्पणे नित्यमहं तत्प्रतिबिम्बिता  ।
तस्माधृल्लेखया दत्तं सर्वमन्त्रैः समर्पितम्  ॥ देवीगीता १०.२९ = देवीभागवत ७,४०.२९ ॥

गुरुं सम्पूज्य भूषाद्यैः कृतकृत्यत्वमावहेत् ।
य एवं पूजयेद्देवीं श्रीमद्भुवनसुन्दरीम्  ॥ देवीगीता १०.३० = देवीभागवत ७,४०.३० ॥

न तस्य दुर्लभं किञ्चित्कदाचित्क्वचिदस्ति हि  ।
देहान्ते तु मणिद्वीपं मम यात्येव सर्वथा  ॥ देवीगीता १०.३१ = देवीभागवत ७,४०.३१ ॥

ज्ञेयो देवीस्वरूपोऽसौ देवा नित्यं नमन्ति तम्  ।
इति ते कथितं राजन्महादेव्याः प्रपूजनम्  ॥ देवीगीता १०.३२ = देवीभागवत ७,४०.३२ ॥

विमृश्यैतदशेषेणाप्यधिकारानुरूपतः  ।
कुरु मे पूजनं तेन कृतार्थस्त्वं बविष्यसि  ॥ देवीगीता १०.३३ = देवीभागवत ७,४०.३३ ॥

इदं तु गीताशास्त्रं मे नाशिष्याय वदेत्क्वचित् ।
नाभक्ताय प्रदातव्यं न धूर्ताय च दुर्हृदे  ॥ देवीगीता १०.३४ = देवीभागवत ७,४०.३४ ॥

एतत्प्रकाशनं मातुरुद्धाटनमुरोजयोः  ।
तस्मादवश्यं यत्नेन गोपनीयमिदं सदा  ॥ देवीगीता १०.३५ = देवीभागवत ७,४०.३५ ॥

देयं भक्ताय शिष्याय ज्येष्ठपुत्राय चैव हि  ।
सुशीलाय सुवेषाय देवीभक्तियुताय च  ॥ देवीगीता १०.३६ = देवीभागवत ७,४०.३६ ॥

श्राद्धकाले पठेदेतद्ब्राह्मणानां समीपतः  ।
तृप्तास्तत्पितरः सर्वे प्रयान्ति परमं पदम्  ॥ देवीगीता १०.३७ = देवीभागवत ७,४०.३७ ॥


व्यास उवाच

इत्युक्त्वा सा भगवती तत्रैवान्तरधीयत  ।
देवाश्च मुदिताः सर्वे देवीदर्शनतोऽभवन्  ॥ देवीगीता १०.३८ = देवीभागवत ७,४०.३८ ॥

ततो हिमालये जज्ञे देवी हैमवती तु सा  ।
या गौरीति प्रसिद्धासीद्दत्ता सा शङ्कराय च  ॥ देवीगीता १०.३९ = देवीभागवत ७,४०.३९ ॥

ततः स्कन्दः समुद्भूतस्तारकस्तेन पातितः  ।
समुद्रमन्थने पूर्वं रत्नान्यासुर्नराधिप  ॥ देवीगीता १०.४० = देवीभागवत ७,४०.४० ॥

तत्र देवैः स्तुता देवी लक्ष्मीप्राप्त्यर्थमादरात् ।
तेषामनुग्रहार्थाय निर्गता तु रमा ततः  ॥ देवीगीता १०.४१ = देवीभागवत ७,४०.४१ ॥

वैकुण्ठाय सुरैर्दत्ता तेन तस्य शमोऽभवत् ।
इति ते कथितं राजन् देवीमाहात्म्यमुत्तमम्  ॥ देवीगीता १०.४२ = देवीभागवत ७,४०.४२ ॥

गौरीलक्ष्म्योः समुद्भूतिविषयं सर्वकामदम्  ।
न वाच्यं त्वेतदन्यस्मै रहस्यं कथितं यतः  ॥ देवीगीता १०.४३ = देवीभागवत ७,४०.४३ ॥

गीता रहस्यभूतेयं गोपनीया प्रयत्नतः  ।
सर्वमुक्तं स्मसेन यत्पृष्टं तत्त्वयानघ  ॥ देवीगीता १०.४४ = देवीभागवत ७,४०.४४ ॥

पवित्रं पावनं दिव्यं किं भूयः श्रोतुमिच्छसि  ॥ देवीगीता १०.४५ = देवीभागवत ७,४०.४५ ॥

इति देवीगीतायां दशमोऽध्यायः देवीगीता समाप्ता
इति श्रीदेवीभागवते महापुराणे सप्तमस्कन्धे देवीगीतायां चत्वारिंशोऽध्यायः

	