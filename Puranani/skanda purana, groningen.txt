SP००१००११: नमः परमदेवाय त्रैगुण्याविजितात्मने। 
SP००१००१२: सर्वतो योगरूपाय संसाराभावहेतवे॥
SP००१००२१: स्थितिसंरोधसर्गाणां हेतवे ऽन्तःप्रसारिणे।
SP००१००२२: षड्विंशाय प्रधानाय महादेवाय धीमते॥
SP००१००३१: प्रजापतेर्महाक्षेत्रे गङ्गाकालिन्दिसंगमे। 
SP००१००३२: प्रयागे परमे पुण्ये ब्रह्मणो लोकवर्त्मनि॥ 
SP००१००४१: मुनयः संशितात्मानस्तपसा क्षीणकल्मषाः।
SP००१००४२: तीर्थसंप्लवनार्थाय पौर्णमास्यां कृताह्निकाः॥
SP००१००५१: पौराणिकमपश्यन्त सूतं सत्यपरायणम्।
SP००१००५२: स्नात्वा तस्मिन्महातीर्थे प्रणामार्थमुपागतम्॥
SP००१००६१: दृष्ट्वा ते सूतमायान्तमृषयो हृष्टमानसाः।
SP००१००६२: आशास्यासनसंवेशं तद्योग्यं समकल्पयन्॥
SP००१००७१: स प्रणम्य च तान्सर्वान्सूतस्तान्मुनिपुंगवान्।
SP००१००७२: प्रदत्तमासनं भेजे सर्वधर्मसमन्वितः॥
SP००१००८१: तमासीनमपृच्छन्त मुनयस्तपसैधिताः।
SP००१००८२: ब्रह्मसत्त्रे पुरा साधो नैमिशारण्यवासिनाम्॥
SP००१००९१: कथितं भारताख्यानं पुराणं च परं त्वया।
SP००१००९२: तेन नः प्रतिभासि त्वं साक्षात्सत्यवतीसुतः॥
SP००१०१०१: सर्वागमपरार्थज्ञः सत्यधर्मपरायणः।
SP००१०१०२: द्विजपूजारतो नित्यं तेन पृच्छां त्वमर्हसि॥
SP००१०१११: भारताख्यानसदृशं पुराणाद्यद्विशिष्यते।
SP००१०११२: तत्त्वा पृच्छाम वै जन्म कार्त्तिकेयस्य धीमतः॥
SP००१०१२१: इमे हि मुनयः सर्वे त्वदुपास्तिपरायणाः।
SP००१०१२२: स्कन्दसंभवशुश्रूषासंजातौत्सुक्यमानसाः॥
SP००१०१३१: एवमुक्तस्तदा सूतः संसिद्धैर्मुनिपुंगवैः।
SP००१०१३२: प्रोवाचेदं मुनीन्सर्वान्वचो भूतार्थवाचकम्॥
SP००१०१४१: शृणुध्वं मुनयः सर्वे कार्त्तिकेयस्य सम्भवम्।
SP००१०१४२: ब्रह्मण्यत्वं समाहात्म्यं वीर्यं च त्रिदशाधिकम्॥
SP००१०१५१: मुमुक्षया परं स्थानं याते शुकमहात्मनि।
SP००१०१५२: सुतशोकाभिसंतप्तो व्यासस्त्र्यम्बकमैक्षत॥
SP००१०१६१: दृष्ट्वैव स महेशानं व्यासो ऽभूद्विगतव्यथः।
SP००१०१६२: विचरन्स तदा लोकान्मुनिः सत्यवतीसुतः॥
SP००१०१७१: मेरुशृङ्गे ऽथ ददृशे ब्रह्मणः सुतमग्रजम्।
SP००१०१७२: सनत्कुमारं वरदं योगैश्वर्यसमन्वितम्॥
SP००१०१८१: विमाने रविसंकाशे तिष्ठन्तमनलप्रभम्।
SP००१०१८२: मुनिभिर्योगसंसिद्धैस्तपोयुक्तैर्महात्मभिः॥
SP००१०१९१: वेदवेदाङ्गतत्त्वज्ञैः सर्वधर्मागमान्वितैः।
SP००१०१९२: सकलावाप्तविद्यैस्तु चतुर्वक्त्रमिवावृतम्॥
SP००१०२०१: दृष्ट्वा तं सुमहात्मानं व्यासो मुनिमथास्थितम्।
SP००१०२०२: ववन्दे परया भक्त्या साक्षादिव पितामहम्॥
SP००१०२११: ब्रह्मसूनुरथ व्यासं समायातं महौजसम्।
SP००१०२१२: परिष्वज्य परं प्रेम्णा प्रोवाच वचनं शुभम्॥
SP००१०२२१: दिष्ट्या त्वमसि धर्मज्ञ प्रसादात्पारमेश्वरात्।
SP००१०२२२: अपेतशोकः सम्प्राप्तः पृच्छस्व प्रवदाम्यहम्॥
SP००१०२३१: श्रुत्वाथ वचनं सूनोर्ब्रह्मणो मुनिपुंगवः।
SP००१०२३२: इदमाह वचो विप्राश्चिरं यद्धृदये स्थितम्॥
SP००१०२४१: कुमारस्य कथं जन्म कार्त्तिकेयस्य धीमतः।
SP००१०२४२: किंनिमित्तं कुतो वास्य इच्छाम्येतद्धि वेदितुम्॥
SP००१०२५१: कथं रुद्रसुतश्चासौ वह्निगङ्गासुतः कथम्।
SP००१०२५२: उमायास्तनयश्चैव स्वाहायाश्च कथं पुनः।
SP००१०२५३: सुपर्ण्याश्चाथ मातॄणां कृत्तिकानां कथं च सः॥
SP००१०२६१: कश्चासौ पूर्वमुत्पन्नः किंतपाः कश्च विक्रमः।
SP००१०२६२: भूतसंमोहनं ह्येतत्कथयस्व यथातथम्॥
SP००१०२७०: सूत उवाच।
SP००१०२७१: एवं स पृष्टस्तेजस्वी ब्रह्मणः पुत्रसत्तमः।
SP००१०२७२: उवाच सर्वं सर्वज्ञो व्यासायाक्लिष्टकारिणे।
SP००१०२७३: तच्छृणुध्वं यथातत्त्वं कीर्त्यमानं मयानघाः॥
SP००१९९९९: इति स्कन्दपुराणे प्रथमो ऽध्यायः॥
SP००२००१०: सनत्कुमार उवाच।
SP००२००११: प्रपद्ये देवमीशानं सर्वज्ञमपराजितम्।
SP००२००१२: महादेवं महात्मानं विश्वस्य जगतः पतिम्॥
SP००२००२१: शक्तिरप्रतिघा यस्य ऐश्वर्यं चैव सर्वशः।
SP००२००२२: स्वामित्वं च विभुत्वं च स्वकृतानि प्रचक्षते॥
SP००२००३१: तस्मै देवाय सोमाय प्रणम्य प्रयतः शुचिः।
SP००२००३२: पुराणाख्यानजिज्ञासोर्वक्ष्ये स्कन्दोद्भवं शुभम्॥
SP००२००४१: देहावतारो देवस्य रुद्रस्य परमात्मनः।
SP००२००४२: प्राजापत्याभिषेकश्च हरणं शिरसस्तथा॥
SP००२००५१: दर्शनं षट्कुलीयानां चक्रस्य च विसर्जनम्।
SP००२००५२: नैमिशस्योद्भवश्चैव सत्त्रस्य च समापनम्॥
SP००२००६१: ब्रह्मणश्चागमस्तत्र तपसश्चरणं तथा।
SP००२००६२: शर्वस्य दर्शनं चैव देव्याश्चैव समुद्भवः॥
SP००२००७१: सत्या विवादश्च तथा दक्षशापस्तथैव च।
SP००२००७२: मेनायां च यथोत्पत्तिर्यथा देव्याः स्वयंवरम्॥
SP००२००८१: देवानां वरदानं च वसिष्ठस्य च धीमतः।
SP००२००८२: पराशरस्य चोत्पत्तिर्व्यासस्य च महात्मनः॥
SP००२००९१: वसिष्ठकौशिकाभ्यां च वैरोद्भवसमापनम्।
SP००२००९२: वाराणस्याश्च शून्यत्वं क्षेत्रमाहात्म्यवर्णनम्॥
SP००२०१०१: रुद्रस्य चात्र सांनिध्यं नन्दिनश्चाप्यनुग्रहः।
SP००२०१०२: गणानां दर्शनं चैव कथनं चाप्यशेषतः॥
SP००२०१११: कालीव्याहरणं चैव तपश्चरणमेव च।
SP००२०११२: सोमनन्दिसमाख्यानं वरदानं तथैव च॥
SP००२०१२१: गौरीत्वं पुत्रलम्भश्च देव्या उत्पत्तिरेव च।
SP००२०१२२: कौशिक्या भूतमातृत्वं सिंहाश्च रथिनस्तथा॥
SP००२०१३१: गौर्याश्च निलयो विन्ध्ये विन्ध्यसूर्यसमागमः।
SP००२०१३२: अगस्त्यस्य च माहात्म्यं वधः सुन्दनिसुन्दयोः॥
SP००२०१४१: निसुम्भसुम्भनिर्याणं महिषस्य वधस्तथा।
SP००२०१४२: अभिषेकश्च कौशिक्या वरदानमथापि च॥
SP००२०१५१: अन्धकस्य तथोत्पत्तिः पृथिव्याश्चैव बन्धनम्।
SP००२०१५२: हिरण्याक्षवधश्चैव हिरण्यकशिपोस्तथा॥
SP००२०१६१: बलिसंयमनं चैव देव्याः समय एव च।
SP००२०१६२: देवानां गमनं चैव अग्नेर्दूतत्वमेव च॥
SP००२०१७१: देवानां वरदानं च शुक्रस्य च विसर्जनम्।
SP००२०१७२: सुतस्य च तथोत्पत्तिर्देव्याश्चान्धकदर्शनम्॥
SP००२०१८१: शैलादिदैत्यसंमर्दो देव्याश्च शतरूपता।
SP००२०१८२: आर्यावरप्रदानं च शैलादिस्तव एव च॥
SP००२०१९१: देवस्यागमनं चैव वृत्तस्य कथनं तथा।
SP००२०१९२: पतिव्रतायाश्चाख्यानं गुरुशुश्रूषणस्य च॥
SP००२०२०१: आख्यानं पञ्चचूडायास्तेजसश्चाप्यधृष्यता।
SP००२०२०२: दूतस्यागमनं चैव संवादो ऽथ विसर्जनम्॥
SP००२०२११: अन्धकासुरसंवादो मन्दरागमनं तथा।
SP००२०२१२: गणानामागमश्चैव संख्यानश्रवणं तथा॥
SP००२०२२१: निग्रहश्चान्धकस्याथ युद्धेन महता तथा।
SP००२०२२२: शरीरार्धप्रदानं च अशोकसुतसंग्रहः॥
SP००२०२३१: भस्मसोमोद्भवश्चैव श्मशानवसतिस्तथा।
SP००२०२३२: रुद्रस्य नीलकण्ठत्वं तथायतनवर्णनम्॥
SP००२०२४१: उत्पत्तिर्यक्षराजस्य कुबेरस्य च धीमतः।
SP००२०२४२: निग्रहो भुजगेन्द्राणां शिखरस्य च पातनम्॥
SP००२०२५१: त्रैलोक्यस्य सशक्रस्य वशीकरणमेव च।
SP००२०२५२: देवसेनाप्रदानं च सेनापत्याभिषेचनम्॥
SP००२०२६१: नारदस्यागमश्चैव तारकप्रेषितस्य ह।
SP००२०२६२: वधश्च तारकस्योग्रो यात्रा भद्रवटस्य च॥
SP००२०२७१: महिषस्य वधश्चैव क्रौञ्चस्य च निबर्हणम्।
SP००२०२७२: शक्तेरुद्धरणं चैव तारकस्य वधः शुभः॥
SP००२०२८१: देवासुरभयोत्पत्तिस्त्रैपुरं युद्धमेव च।
SP००२०२८२: प्रह्लादविग्रहश्चैव कृतघ्नाख्यानमेव च।
SP००२०२८३: महाभाग्यं ब्राह्मणानां विस्तरेण प्रकीर्त्यते॥
SP००२०२९१: एतज्ज्ञात्वा यथावद्धि कुमारानुचरो भवेत्।
SP००२०२९२: बलवान्मतिसम्पन्नः पुत्रं चाप्नोति संमतम्॥
SP००२९९९९: इति स्कन्दपुराणे द्वितीयो ऽध्यायः॥
SP००३००१०: सनत्कुमार उवाच।
SP००३००११: शृणुष्वेमां कथां दिव्यां सर्वपापप्रणाशनीम्।
SP००३००१२: कथ्यमानां मया चित्रां बह्वर्थां श्रुतिसंमिताम्।
SP००३००१३: यां श्रुत्वा पापकर्मापि गच्छेच्च परमां गतिम्॥
SP००३००२१: न नास्तिकाश्रद्दधाने शठे चापि कथंचन।
SP००३००२२: इमां कथामनुब्रूयात्तथा चासूयके नरे॥
SP००३००३१: इदं पुत्राय शिष्याय धार्मिकायानसूयवे।
SP००३००३२: कथनीयं महाब्रह्मन्देवभक्ताय वा भवेत्।
SP००३००३३: कुमारभक्ताय तथा श्रद्दधानाय चैव हि॥
SP००३००४१: पुरा ब्रह्मा प्रजाध्यक्षः अण्डे ऽस्मिन्सम्प्रसूयते।
SP००३००४२: सो ऽज्ञानात्पितरं ब्रह्मा न वेद तमसावृतः॥
SP००३००५१: अहमेक इति ज्ञात्वा सर्वा/ल्लोकानवैक्षत।
SP००३००५२: न चापश्यत तत्रान्यं तपोयोगबलान्वितः॥
SP००३००६१: पुत्र पुत्रेति चाप्युक्तो ब्रह्मा शर्वेण धीमता।
SP००३००६२: प्रणतः प्राञ्जलिर्भूत्वा तमेव शरणं गतः॥
SP००३००७१: स दत्त्वा ब्रह्मणे शम्भुः स्रष्टृत्वं ज्ञानसंहितम्।
SP००३००७२: विभुत्वं चैव लोकानामन्तर्धे परमेश्वरः॥
SP००३००८१: तदेषोपनिषत्प्रोक्ता मया व्यास सनातना।
SP००३००८२: यां श्रुत्वा योगिनो ध्यानात्प्रपद्यन्ते महेश्वरम्॥
SP००३००९१: ब्रह्मं च यो विदधे पुत्रमग्रे ज्ञानं च यः प्रहिणोति स्म तस्मै।
SP००३००९२: तमात्मस्थं ये ऽनुपश्यन्ति धीरास्तेषां शान्तिः शाश्वती नेतरेषाम्॥
SP००३०१०१: स व्यास पितरं दृष्ट्वा स्वदीप्त्या परया युतम्।
SP००३०१०२: पुत्रकामः प्रजाहेतोस्तपस्तीव्रं चकार ह॥
SP००३०१११: महता योगतपसा युक्तस्य सुमहात्मनः।
SP००३०११२: अचिरेणैव कालेन पिता सम्प्रतुतोष ह॥
SP००३०१२१: दर्शनं चागमत्तस्य वरदो ऽस्मीत्युवाच ह।
SP००३०१२२: स तुष्टाव नतो भूत्वा कृत्वा शिरसि चाञ्जलिम्॥
SP००३०१३१: नमः परमदेवाय देवानामपि वेधसे।
SP००३०१३२: स्रष्ट्रे वै लोकतन्त्राय ब्रह्मणः पतये नमः॥
SP००३०१४१: एकस्मै शक्तियुक्ताय अशक्तिरहिताय च।
SP००३०१४२: अनन्तायाप्रमेयाय इन्द्रियाविषयाय च॥
SP००३०१५१: व्यापिने व्याप्तपूर्वाय अधिष्ठात्रे प्रचोदिने।
SP००३०१५२: कृतप्रचेतनायैव तत्त्वविन्यासकारिणे॥
SP००३०१६१: प्रधानचोदकायैव गुणिनां शान्तिदाय च।
SP००३०१६२: दृष्टिदाय च सर्वेषां स्वयं वै दर्शनाय च॥
SP००३०१७१: विषयग्राहिणे चैव नियमस्य च कारिणे।
SP००३०१७२: मनसः करणानां च तत्रैव नियमस्य च॥
SP००३०१८१: भूतानां गुणकर्त्रे च शक्तिदाय तथैव च।
SP००३०१८२: कर्त्रे ह्यण्डस्य मह्यं च अचिन्त्यायाग्रजाय च।
SP००३०१८३: अप्रमेय पितर्नित्यं प्रीतो नो दिश शक्वरीम्॥
SP००३०१९१: तस्यैवं स्तुवतो व्यास देवदेवो महेश्वरः।
SP००३०१९२: तुष्टो ऽब्रवीत्स्वयं पुत्रं ब्रह्माणं प्रणतं तथा॥
SP००३०२०१: यस्मात्ते विदितं वत्स सूक्ष्ममेतन्महाद्युते।
SP००३०२०२: तस्माद्ब्रह्मेति लोकेषु नाम्ना ख्यातिं गमिष्यसि॥
SP००३०२११: यस्माच्चाहं पितेत्युक्तस्त्वया बुद्धिमतां वर।
SP००३०२१२: तस्मात्पितामहत्वं ते लोके ख्यातिं गमिष्यति॥
SP००३०२२१: प्रजार्थं यच्च ते तप्तं तप उग्रं सुदुश्चरम्।
SP००३०२२२: तस्मात्प्रजापतित्वं ते ददानि प्रयतात्मने॥
SP००३०२३१: एवमुक्त्वा स देवेशो मूर्तिमत्यो ऽसृजत्स्त्रियः।
SP००३०२३२: यास्ताः प्रकृतयस्त्वष्टौ विशेषाश्चेन्द्रियैः सह।
SP००३०२३३: भावाश्च सर्वे ते देवमुपतस्थुः स्वरूपिणः॥
SP००३०२४१: तानुवाच ततो देवः पतिर्युक्तः स्वतेजसा।
SP००३०२४२: एतमद्याभिषेकेण सम्पादयत मा चिरम्॥
SP००३०२५१: ताभिः स्वं स्वं समादाय भावं दिव्यमतर्कितम्।
SP००३०२५२: अभिषिक्तो बभूवेति प्रजापतिरतिद्युतिः॥
SP००३०२६१: तत्रैवं योगिनः सूक्ष्मं दृष्ट्वा दिव्येन चक्षुषा।
SP००३०२६२: पुराणं योगतत्त्वज्ञा गायन्ति त्रिगुणान्वितम्॥
SP००३०२७१: रुद्रः स्रष्टा हि सर्वेषां भूतानां तव च प्रभो।
SP००३०२७२: अस्माभिश्च भवान्सार्धं जगतः सम्प्रवर्तकः॥
SP००३०२८१: स देवस्तोषितः सम्यक्परमैश्वर्ययोगधृक्।
SP००३०२८२: ब्रह्माणमग्रजं पुत्रं प्राजापत्ये ऽभ्यषेचयत्॥
SP००३०२९१: यः कृत्वा बहुविधमार्गयोगयुक्तं तत्त्वाख्यं जगदिदमादराद्युयोज।
SP००३०२९२: देवानां परममनन्तयोगयुक्तं मायाभिस्त्रिभुवनमन्धमप्रसादम्॥
SP००३०३०१: सर्वेषां मनसि सदावतिष्ठमानो जानानः शुभमशुभं च भूतनाथः।
SP००३०३०२: तं देवं प्रमथपतिं प्रणम्य भक्त्या नित्यं वै शरणमुपैमि सूक्ष्मसूक्ष्मम्॥
SP००३९९९९: इति स्कन्दपुराणे तृतीयो ऽध्यायः॥
SP००४००१०: सनत्कुमार उवाच।
SP००४००११: प्राजापत्यं ततो लब्ध्वा प्रजाः स्रष्टुं प्रचक्रमे।
SP००४००१२: प्रजास्ताः सृज्यमानाश्च न विवर्धन्ति तस्य ह॥
SP००४००२१: स कुर्वाणस्तथा सृष्टिं शक्तिहीनः पितामहः।
SP००४००२२: सृष्ट्यर्थं भूय एवाथ तपश्चर्तुं प्रचक्रमे॥
SP००४००३१: सृष्टिहेतोस्तपस्तस्य ज्ञात्वा त्रिभुवनेश्वरः।
SP००४००३२: तेजसा जगदाविश्य आजगाम तदन्तिकम्।
SP००४००३३: स्रष्टा तस्य जगन्नाथो ऽदर्शयत्स्वतनौ जगत्॥
SP००४००४१: स्वयमागत्य देवेशो महाभूतपतिर्हरः।
SP००४००४२: व्याप्येव हि जगत्कृत्स्नं परमेण स्वतेजसा।
SP००४००४३: शम्भुः प्राह वरं वत्स याचस्वेति पितामहम्॥
SP००४००५१: तं ब्रह्मा लोकसृष्ट्यर्थं पुत्रस्त्वं मनसाब्रवीत्।
SP००४००५२: स ज्ञात्वा तस्य संकल्पं ब्रह्मणः परमेश्वरः।
SP००४००५३: मूढो ऽयमिति संचिन्त्य प्रोवाच वरदः स्वयम्॥
SP००४००६१: आगतं पितरं मा त्वं यस्मात्पुत्रं समीहसे।
SP००४००६२: मन्मूर्तिस्तनयस्तस्माद्भविष्यति ममाज्ञया॥
SP००४००७१: स च ते पुत्रतां यात्वा मदीयो गणनायकः।
SP००४००७२: रुद्रो विग्रहवान्भूत्वा मूढ त्वां विनयिष्यति॥
SP००४००८१: सर्वविद्याधिपत्यं च योगानां चैव सर्वशः।
SP००४००८२: बलस्याधिपतित्वं च अस्त्राणां च प्रयोक्तृता॥
SP००४००९१: मया दत्तानि तस्याशु उपस्थास्यन्ति सर्वशः।
SP००४००९२: धनुः पिनाकं शूलं च खड्गं परशुरेव च॥
SP००४०१०१: कमण्डलुस्तथा दण्डः अस्त्रं पाशुपतं तथा।
SP००४०१०२: संवर्तकाशनिश्चैव चक्रं च प्रतिसर्गिकम्।
SP००४०१०३: एवं सर्वर्द्धिसम्पन्नः सुतस्ते स भविष्यति॥
SP००४०१११: एवमुक्त्वा गते तस्मिन्नन्तर्धानं महात्मनि।
SP००४०११२: ब्रह्मा चक्रे तदा चेष्टिं पुत्रकामः प्रजापतिः॥
SP००४०१२१: स जुह्वञ्छ्रमसंयुक्तः प्रतिघातसमन्वितः।
SP००४०१२२: समिद्युक्तेन हस्तेन ललाटं प्रममार्ज ह॥
SP००४०१३१: समित्संयोगजस्तस्य स्वेदबिन्दुर्ललाटजः।
SP००४०१३२: पपात ज्वलने तस्मिन्द्विगुणं तस्य तेजसा॥
SP००४०१४१: तद्धि माहेश्वरं तेजः संधितं ब्रह्मणि स्रुतम्।
SP००४०१४२: प्रेरितं देवदेवेन निपपात हविर्भुजि॥
SP००४०१५१: क्षणे तस्मिन्महेशेन स्मृत्वा तं वरमुत्तमम्।
SP००४०१५२: प्रेषितो गणपो रुद्रः सद्य एवाभवत्तदा॥
SP००४०१६१: तच्च संस्वेदजं तेजः पूर्वं ज्वलनयोजितम्।
SP००४०१६२: भूत्वा लोहितमाश्वेव पुनर्नीलमभूत्तदा॥
SP००४०१७१: नीललोहित इत्येव तेनासावभवत्प्रभुः।
SP००४०१७२: त्र्यक्षो दशभुजः श्रीमान्ब्रह्माणं छादयन्निव॥
SP००४०१८१: शर्वाद्यैर्नामभिर्ब्रह्मा तनूभिश्च जलादिभिः।
SP००४०१८२: स्तुत्वा तं सर्वगं देवं नीललोहितमव्ययम्॥
SP००४०१९१: ज्ञात्वा सर्वसृजं पश्चान्महाभूतप्रतिष्ठितम्।
SP००४०१९२: असृजद्विविधास्त्वन्याः प्रजाः स जगति प्रभुः॥
SP००४०२०१: सो ऽपि योगं समास्थाय ऐश्वर्येण समन्वितः।
SP००४०२०२: लोकान्सर्वान्समाविश्य धारयामास सर्वदा॥
SP००४०२११: ब्रह्मणो ऽपि ततः पुत्रा दक्षधर्मादयः शुभाः।
SP००४०२१२: असृजन्त प्रजाः सर्वा देवमानुषसंकुलाः॥
SP००४०२२१: अथ कालेन महता कल्पे ऽतीते पुनः पुनः।
SP००४०२२२: प्रजा धारयतो योगादस्मिन्कल्प उपस्थिते॥
SP००४०२३१: प्रतिष्ठितायां वार्त्तायां प्रवृत्ते वृष्टिसर्जने।
SP००४०२३२: प्रजासु च विवृद्धासु प्रयागे यजतश्च ह॥
SP००४०२४१: ब्रह्मणः षट्कुलीयास्ते ऋषयः संशितव्रताः।
SP००४०२४२: मरीचयो ऽत्रयश्चैव वसिष्ठाः क्रतवस्तथा॥
SP००४०२५१: भृगवो ऽङ्गिरसश्चैव तपसा दग्धकिल्बिषाः।
SP००४०२५२: ऊचुर्ब्रह्माणमभ्येत्य सहिताः कर्मणो ऽन्तरे॥
SP००४०२६१: भगवन्नन्धकारेण महता स्मः समावृताः।
SP००४०२६२: खिन्ना विवदमानाश्च न च पश्याम यत्परम्॥
SP००४०२७१: एतं नः संशयं देव चिरं हृदि समास्थितम्।
SP००४०२७२: त्वं हि वेत्थ यथातत्त्वं कारणं परमं हि नः॥
SP००४०२८१: किं परं सर्वभूतानां बलीयश्चापि सर्वतः।
SP००४०२८२: केन चाधिष्ठितं विश्वं को नित्यः कश्च शाश्वतः॥
SP००४०२९१: कः स्रष्टा सर्वभूतानां प्रकृतेश्च प्रवर्तकः।
SP००४०२९२: को ऽस्मान्सर्वेषु कार्येषु प्रयुनक्ति महामनाः॥
SP००४०३०१: कस्य भूतानि वश्यानि कः सर्वविनियोजकः।
SP००४०३०२: कथं पश्येम तं चैव एतन्नः शंस सर्वशः॥
SP००४०३११: एवमुक्तस्ततो ब्रह्मा सर्वेषामेव संनिधौ।
SP००४०३१२: देवानां च ऋषीणां च गन्धर्वोरगरक्षसाम्॥
SP००४०३२१: यक्षाणामसुराणां च ये च कुत्र प्रवर्तकाः।
SP००४०३२२: पक्षिणां सपिशाचानां ये चान्ये तत्समीपगाः।
SP००४०३२३: उत्थाय प्राञ्जलिः प्राह रुद्रेति त्रिः प्लुतं वचः॥
SP००४०३३१: स चापि तपसा शक्यो द्रष्टुं नान्येन केनचित्।
SP००४०३३२: स स्रष्टा सर्वभूतानां बलवांस्तन्मयं जगत्।
SP००४०३३३: तस्य वश्यानि भूतानि तेनेदं धार्यते जगत्॥
SP००४०३४१: ततस्ते सर्वलोकेशा नमश्चक्रुर्महात्मने॥
SP००४०३५०: ऋषय ऊचुः।
SP००४०३५१: किं तन्महत्तपो देव येन दृश्येत स प्रभुः।
SP००४०३५२: तन्नो वदस्व देवेश वरदं चाभिधत्स्व नः॥
SP००४०३६०: पितामह उवाच।
SP००४०३६१: सत्त्रं महत्समासध्वं वाङ्मनोदोषवर्जिताः।
SP००४०३६२: देशं च वः प्रवक्ष्यामि यस्मिन्देशे चरिष्यथ॥
SP००४०३७१: ततो मनोमयं चक्रं स सृष्ट्वा तानुवाच ह।
SP००४०३७२: क्षिप्तमेतन्मया चक्रमनुव्रजत मा चिरम्॥
SP००४०३८१: यत्रास्य नेमिः शीर्येत स देशस्तपसः शुभः।
SP००४०३८२: ततो मुमोच तच्चक्रं ते च तत्समनुव्रजन्॥
SP००४०३९१: तस्य वै व्रजतः क्षिप्रं यत्र नेमिरशीर्यत।
SP००४०३९२: नैमिशं तत्स्मृतं नाम्ना पुण्यं सर्वत्र पूजितम्॥
SP००४०४०१: तत्पूजितं देवमनुष्यसिद्धै रक्षोभिरुग्रैरुरगैश्च दिव्यैः।
SP००४०४०२: यक्षैः सगन्धर्वपिशाचसंघैः सर्वाप्सरोभिश्च दितेः सुतैश्च॥
SP००४०४११: विप्रैश्च दान्तैः शमयोगयुक्तैस्तीर्थैश्च सर्वैरपि चावनीध्रैः।
SP००४०४१२: गन्धर्वविद्याधरचारणैश्च साध्यैश्च विश्वैः पितृभिः स्तुतं च॥
SP००४९९९९: इति स्कन्दपुराणे चतुर्थो ऽध्यायः॥
SP००५००१०: सनत्कुमार उवाच।
SP००५००११: तन्नैमिशं समासाद्य ऋषयो दीप्ततेजसः।
SP००५००१२: दिव्यं सत्त्रं समासन्त महद्वर्षसहस्रिकम्॥
SP००५००२१: एकाग्रमनसः सर्वे निर्ममा ह्यनहंकृताः।
SP००५००२२: ध्यायन्तो नित्यमीशेशं सदारतनयाग्नयः॥
SP००५००३१: तन्निष्ठास्तत्पराः सर्वे तद्युक्तास्तदपाश्रयाः।
SP००५००३२: सर्वक्रियाः प्रकुर्वाणास्तमेव मनसा गताः॥
SP००५००४१: तेषां तं भावमालक्ष्य मातरिश्वा महातपाः।
SP००५००४२: सर्वप्राणिचरः श्रीमान्सर्वभूतप्रवर्तकः।
SP००५००४३: ददौ स रूपी भगवान्दर्शनं सत्त्रिणां शुभः॥
SP००५००५१: तं ते दृष्ट्वार्चयित्वा च मातरिश्वानमव्ययम्।
SP००५००५२: आसीनमासने पुण्ये ऋषयः संशितव्रताः।
SP००५००५३: पप्रच्छुरुद्भवं कृत्स्नं जगतः प्रलयं तथा॥
SP००५००६१: स्थितिं च कृत्स्नां वंशांश्च युगमन्वन्तराणि च।
SP००५००६२: वंशानुचरितं कृत्स्नं दिव्यमानं तथैव च॥
SP००५००७१: अष्टानां देवयोनीनामुत्पत्तिं प्रलयं तथा।
SP००५००७२: पितृसर्गं तथाशेषं ब्रह्मणो मानमेव च॥
SP००५००८१: चन्द्रादित्यगतिं सर्वां ताराग्रहगतिं तथा।
SP००५००८२: स्थितिं सर्वेश्वराणां च द्वीपधर्ममशेषतः।
SP००५००८३: वर्णाश्रमव्यवस्थानं यज्ञानां च प्रवर्तनम्॥
SP००५००९१: एतत्सर्वमशेषेण कथयामास स प्रभुः।
SP००५००९२: दिव्यं वर्षसहस्रं च तेषां तदभियात्तथा॥
SP००५०१०१: अथ दिव्येन रूपेण सामवाग्दिङ्निरीक्षणा।
SP००५०१०२: यजुर्घ्राणाथर्वशिराः शब्दजिह्वा शुभा सती॥
SP००५०१११: न्यायश्रोत्रा निरुक्तत्वगृक्पादपदगामिनी।
SP००५०११२: कालबाहूर्वर्षकरा दिवसाङ्गुलिधारिणी॥
SP००५०१२१: कलादिभिः पर्वभिश्च मासैः कररुहैस्तथा।
SP००५०१२२: कल्पसाधारणा दिव्या शिक्षाविद्योन्नतस्तनी॥
SP००५०१३१: छन्दोविचितिमध्या च मीमांसानाभिरेव च।
SP००५०१३२: पुराणविस्तीर्णकटिर्धर्मशास्त्रमनोरथा॥
SP००५०१४१: आश्रमोरूर्वर्णजानुर्यज्ञगुल्फा फलाङ्गुलिः।
SP००५०१४२: लोकवेदशरीरा च रोमभिश्छान्दसैः शुभैः॥
SP००५०१५१: श्रद्धाशुभाचारवस्त्रा योगधर्माभिभाषिणी।
SP००५०१५२: वेदीमध्याद्विनिःसृत्य प्रवृत्ता परमाम्भसा॥
SP००५०१६१: तस्यान्ते ऽवभृथे प्लुत्य वायुना सह संगताः।
SP००५०१६२: तामपृच्छन्त का न्वेषा वायुं देवं महाधियम्॥
SP००५०१७१: उवाच स महातेजा ऋषीन्धर्मानुभावितान्।
SP००५०१७२: शुद्धाः स्थ तपसा सर्वे महान्धर्मश्च वः कृतः॥
SP००५०१८१: यस्मादियं नदी पुण्या ब्रह्मलोकादिहागता।
SP००५०१८२: इयं सरस्वती नाम ब्रह्मलोकविभूषणा॥
SP००५०१९१: प्रथमं मर्त्यलोके ऽस्मिन्युष्मत्सिद्ध्यर्थमागता।
SP००५०१९२: नास्याः पुण्यतमा काचित्त्रिषु लोकेषु विद्यते॥
SP००५०२००: ऋषय ऊचुः।
SP००५०२०१: कथमेषा महापुण्या प्रवृत्ता ब्रह्मलोकगा।
SP००५०२०२: कारणं किं च तत्रासीदेतदिच्छाम वेदितुम्॥
SP००५०२१०: वायुरुवाच।
SP००५०२११: अत्र वो वर्तयिष्यामि इतिहासं पुरातनम्।
SP००५०२१२: ब्रह्मणश्चैव संवादं पुरा यज्ञस्य चैव ह॥
SP००५०२२१: यज्ञैरिष्ट्वा पुरा देवो ब्रह्मा दीप्तेन तेजसा।
SP००५०२२२: असृजत्सर्वभूतानि स्थावराणि चराणि च॥
SP००५०२३१: स दृष्ट्वा दीप्तिमान्देवो दीप्त्या परमया युतः।
SP००५०२३२: अवेक्षमाणः स्वा/ल्लोकांश्चतुर्भिर्मुखपङ्कजैः॥
SP००५०२४१: देवादीन्मनुष्यादींश्च दृष्ट्वा दृष्ट्वा महामनाः।
SP००५०२४२: अमन्यत न मे ऽन्यो ऽस्ति समो लोके न चाधिकः॥
SP००५०२५१: यो ऽहमेताः प्रजाः सर्वाः सप्तलोकप्रतिष्ठिताः।
SP००५०२५२: देवमानुषतिर्यक्षु ग्रसामि विसृजामि च॥
SP००५०२६१: अहं स्रष्टा हि भूतानां नान्यः कश्चन विद्यते।
SP००५०२६२: नियन्ता लोककर्ता च न मयास्ति समः क्वचित्॥
SP००५०२७१: तस्यैवं मन्यमानस्य यज्ञ आगान्महामनाः।
SP००५०२७२: उवाच चैनं दीप्तात्मा मैवं मंस्था महामते।
SP००५०२७३: अयं हि तव संमोहो विनाशाय भविष्यति॥
SP००५०२८१: न युक्तमीदृशं ते ऽद्य सत्त्वस्थस्यात्मयोनिनः।
SP००५०२८२: स्रष्टा त्वं चैव नान्यो ऽस्ति तथापि न यशस्करम्॥
SP००५०२९१: अहं कर्ता हि भूतानां भुवनस्य तथैव च।
SP००५०२९२: करोमि न च संमोहं यथा त्वं देव कत्थसे॥
SP००५०३०१: तमुवाच तदा ब्रह्मा न त्वं धारयिता विभो।
SP००५०३०२: अहमेव हि भूतानां धर्ता भर्ता तथैव च।
SP००५०३०३: मया सृष्टानि भूतानि त्वमेवात्र विमुह्यसे॥
SP००५०३११: अथागात्तत्र संविग्नो वेदः परमदीप्तिमान्।
SP००५०३१२: उवाच चैव तौ वेदो नैतदेवमिति प्रभुः॥
SP००५०३२१: अहं श्रेष्ठो महाभागौ न वदाम्यनृतं क्वचित्।
SP००५०३२२: शृणुध्वं मम यः कर्ता भूतानां युवयोश्च ह॥
SP००५०३३१: परमेशो महादेवो रुद्रः सर्वगतः प्रभुः।
SP००५०३३२: येनाहं तव दत्तश्च कृतस्त्वं च प्रजापतिः॥
SP००५०३४१: यज्ञो ऽयं यत्प्रसूतिश्च अण्डं यत्रास्ति संस्थितम्।
SP००५०३४२: सर्वं तस्मात्प्रसूतं वै नान्यः कर्तास्ति नः क्वचित्॥
SP००५०३५१: तमेवंवादिनं देवो ब्रह्मा वेदमभाषत।
SP००५०३५२: अहं श्रुतीनां सर्वासां नेता स्रष्टा तथैव च॥
SP००५०३६१: मत्प्रसादाद्धि वेदस्त्वं यज्ञश्चायं न संशयः।
SP००५०३६२: मूढौ युवामधर्मो वा भवद्भ्यामन्यथा कृतः।
SP००५०३६३: प्रायश्चित्तं चरध्वं वः किल्बिषान्मोक्ष्यथस्ततः॥
SP००५०३७१: एवमुक्ते तदा तेन महाञ्छब्दो बभूव ह।
SP००५०३७२: आदित्यमण्डलाकारमदृश्यत च मण्डलम्।
SP००५०३७३: महच्छब्देन महता उपरिष्टाद्वियत्स्थितम्॥
SP००५०३८१: स चापि तस्माद्विभ्रष्टो भूतलं समुपाश्रितः।
SP००५०३८२: हिमवत्कुञ्जमासाद्य नानाविहगनादितम्।
SP००५०३८३: व्योमगश्च चिरं भूत्वा भूमिगः सम्बभूव ह॥
SP००५०३९१: ततो ब्रह्मा दिशः सर्वा निरीक्ष्य मुखपङ्कजैः।
SP००५०३९२: चतुर्भिर्न वियत्स्थं तमपश्यत्स पितामहः॥
SP००५०४०१: स मुखं पञ्चमं दीप्तमसृजन्मूर्ध्नि संस्थितम्।
SP००५०४०२: तेनापश्यद्वियत्स्थं तं सूर्यायुतसमप्रभम्।
SP००५०४०३: आदित्यमण्डलाकारं शब्दवद्घोरदर्शनम्॥
SP००५०४११: तं दृष्ट्वा पञ्चमं तस्य शिरो वै क्रोधजं महत्।
SP००५०४१२: संवर्तकाग्निसदृशं ग्रसिष्यत्तमवर्धत॥
SP००५०४२१: वर्धमानं तदा तत्तु वडवामुखसंनिभम्।
SP००५०४२२: दीप्तिमच्छब्दवच्चैव देवो ऽसौ दीप्तमण्डलः॥
SP००५०४३१: हस्ताङ्गुष्ठनखेनाशु वामेनावज्ञयैव हि।
SP००५०४३२: चकर्त तन्महद्घोरं ब्रह्मणः पञ्चमं शिरः॥
SP००५०४४१: दीप्तिकृत्तशिराः सो ऽथ दुःखेनोस्रेण चार्दितः।
SP००५०४४२: पपात मूढचेता वै योगधर्मविवर्जितः॥
SP००५०४५१: ततः सुप्तोत्थित इव संज्ञां लब्ध्वा महातपाः।
SP००५०४५२: मण्डलस्थं महादेवमस्तौषीद्दीनया गिरा॥
SP००५०४६०: ब्रह्मोवाच।
SP००५०४६१: नमः सहस्रनेत्राय शतनेत्राय वै नमः।
SP००५०४६२: नमो विवृतवक्त्राय शतवक्त्राय वै नमः॥
SP००५०४७१: नमः सहस्रवक्त्राय सर्ववक्त्राय वै नमः।
SP००५०४७२: नमः सहस्रपादाय सर्वपादाय वै नमः॥
SP००५०४८१: सहस्रपाणये चैव सर्वतःपाणये नमः।
SP००५०४८२: नमः सर्वस्य स्रष्ट्रे च द्रष्ट्रे सर्वस्य ते नमः॥
SP००५०४९१: आदित्यवर्णाय नमः शिरसश्छेदनाय च।
SP००५०४९२: सृष्टिप्रलयकर्त्रे च स्थितिकर्त्रे तथा नमः॥
SP००५०५०१: नमः सहस्रलिङ्गाय सहस्रचरणाय च।
SP००५०५०२: संहारलिङ्गिने चैव जललिङ्गाय वै नमः॥
SP००५०५११: अन्तश्चराय सर्वाय प्रकृतेः प्रेरणाय च।
SP००५०५१२: व्यापिने सर्वसत्त्वानां पुरुषप्रेरकाय च॥
SP००५०५२१: इन्द्रियार्थविशेषाय तथा नियमकारिणे।
SP००५०५२२: भूतभव्याय शर्वाय नित्यं सत्त्ववदाय च॥
SP००५०५३१: त्वमेव स्रष्टा लोकानां मन्ता दाता तथा विभो।
SP००५०५३२: शरणागताय दान्ताय प्रसादं कर्तुमर्हसि॥
SP००५०५४१: तस्यैवं स्तुवतः सम्यग्भावेन परमेण ह।
SP००५०५४२: स तस्मै देवदेवेशो दिव्यं चक्षुरदात्तदा॥
SP००५०५५१: चक्षुषा तेन स तदा ब्रह्मा लोकपितामहः।
SP००५०५५२: विमाने सूर्यसंकाशे तेजोराशिमपश्यत॥
SP००५०५६१: तस्य मध्यात्ततो वाचं महतीं समशृण्वत।
SP००५०५६२: गम्भीरां मधुरां युक्तामथ सम्पन्नलक्षणाम्।
SP००५०५६३: विशदां पुत्र पुत्रेति पूर्वं देवेन चोदिताम्॥
SP००५०५७१: संस्वेदात्पुत्र उत्पन्नो यत्तुभ्यं नीललोहितः।
SP००५०५७२: यच्च पूर्वं मया प्रोक्तस्त्वं तदा सुतमार्गणे॥
SP००५०५८१: मदीयो गणपो यस्ते मन्मूर्तिश्च भविष्यति।
SP००५०५८२: स प्राप्य परमं ज्ञानं मूढ त्वा विनयिष्यति॥
SP००५०५९१: तस्येयं फलनिष्पत्तिः शिरसश्छेदनं तव।
SP००५०५९२: मयैव कारिता तेन निर्वृतश्चाधुना भव॥
SP००५०६०१: तस्य चैवोत्पथस्थस्य यज्ञस्य तु महामते।
SP००५०६०२: शिरश्छेत्स्यत्यसावेव कस्मिंश्चित्कारणान्तरे।
SP००५०६०३: स्तवेनानेन तुष्टो ऽस्मि किं ददानि च ते ऽनघ॥
SP००५०६११: वायुरुवाच।
SP००५०६१२: ततः स भगवान्हृष्टः प्रणम्य शुभया गिरा।
SP००५०६१३: उवाच प्राञ्जलिर्भूत्वा लक्ष्यालक्ष्यं तमीश्वरम्॥
SP००५०६२१: भगवन्नैव मे दुःखं दर्शनात्ते प्रबाधते।
SP००५०६२२: इच्छामि शिरसो ह्यस्य धारणं सर्वदा त्वया।
SP००५०६२३: ननु स्मरेयमेतच्च शिरसश्छेदनं विभो॥
SP००५०६३१: भूयश्चाधर्मकार्येभ्यस्त्वयैवेच्छे निवारणम्।
SP००५०६३२: तथा च कृत्यमुद्दिश्य पश्येयं त्वा यथासुखम्॥
SP००५०६४१: विज्ञप्तिं ब्रह्मणः श्रुत्वा प्रोवाच भुवनेश्वरः।
SP००५०६४२: स एव सुतसंज्ञस्ते मन्मूर्तिर्नीललोहितः।
SP००५०६४३: शिरश्छेत्स्यति यज्ञस्य बिभर्त्स्यति शिरश्च ते॥
SP००५०६५१: इत्युक्त्वा देवदेवेशस्तत्रैवान्तरधीयत।
SP००५०६५२: गते तस्मिन्महादेवे ब्रह्मा लोकपितामहः।
SP००५०६५३: सयज्ञः सहवेदश्च स्वं लोकं प्रत्यपद्यत॥
SP००५०६६१: वायुरुवाच।
SP००५०६६२: य इमं शृणुयान्मर्त्यो गुह्यं वेदार्थसंमितम्।
SP००५०६६३: स देहभेदमासाद्य सायुज्यं ब्रह्मणो व्रजेत्॥
SP००५०६७१: यश्चेमं पठते नित्यं ब्राह्मणानां समीपतः।
SP००५०६७२: स सर्वपापनिर्मुक्तो रुद्रलोके महीयते॥
SP००५०६८१: नापुत्रशिष्ययोगिभ्य इदमाख्यानमैश्वरम्।
SP००५०६८२: आख्येयं नापि चाज्ञाय न शठाय न मानिने॥
SP००५०६९१: इदं महद्दिव्यमधर्मशासनं पठेत्सदा ब्राह्मणवैद्यसंसदि।
SP००५०६९२: कृतावकाशो भवतीह मानवः शरीरभेदे प्रविशेत्पितामहम्॥
SP००५९९९९: इति स्कन्दपुराणे पञ्चमो ऽध्यायः॥
SP००६००१०: सनत्कुमार उवाच।
SP००६००११: ततः स भगवान्देवः कपर्दी नीललोहितः।
SP००६००१२: आज्ञया परमेशस्य जग्राह ब्रह्मणः शिरः॥
SP००६००२१: तद्गृहीत्वा शिरो दीप्तं रूपं विकृतमास्थितः।
SP००६००२२: योगक्रीडां समास्थाय भैक्षाय प्रचचार ह॥
SP००६००३१: स देववेश्मनि तदा भिक्षार्थमगमद्द्विजाः।
SP००६००३२: न चास्य कश्चित्तां भिक्षामनुरूपामदाद्विभोः॥
SP००६००४१: अभ्यगात्संक्रमेणैव वेश्म विष्णोर्महात्मनः।
SP००६००४२: तस्यातिष्ठत स द्वारि भिक्षामुच्चारयञ्छुभाम्॥
SP००६००५१: स दृष्ट्वा तदुपस्थं तु विष्णुर्वै योगचक्षुषा।
SP००६००५२: शिरां ललाटात्सम्भिद्य रक्तधारामपातयत्।
SP००६००५३: पपात सा च विस्तीर्णा योजनार्धशतं तदा॥
SP००६००६१: तया पतन्त्या विप्रेन्द्रा बहून्यब्दानि धारया।
SP००६००६२: पितामहकपालस्य नार्धमप्यभिपूरितम्।
SP००६००६३: तमुवाच ततो देवः प्रहस्य वचनं शुभम्॥
SP००६००७१: सकृत्कन्याः प्रदीयन्ते सकृदग्निश्च जायते।
SP००६००७२: सकृद्राजानो ब्रुवते सकृद्भिक्षा प्रदीयते॥
SP००६००८१: तुष्टो ऽस्मि तव दानेन युक्तेनानेन मानद।
SP००६००८२: वरं वरय भद्रं ते वरदो ऽस्मि तवाद्य वै॥
SP००६००९१: विष्णुरुवाच।
SP००६००९२: एष एव वरः श्लाघ्यो यदहं देवताधिपम्।
SP००६००९३: पश्यामि शंकरं देवमुग्रं शर्वं कपर्दिनम्॥
SP००६०१०१: देवश्छायां ततो वीक्ष्य कपालस्थे तदा रसे।
SP००६०१०२: ससर्ज पुरुषं दीप्तं विष्णोः सदृशमूर्जितम्॥
SP००६०१११: तमाहाथाक्षयश्चासि अजरामर एव च।
SP००६०११२: युद्धेषु चाप्रतिद्वन्द्वी सखा विष्णोरनुत्तमः।
SP००६०११३: देवकार्यकरः श्रीमान्सहानेन चरस्व च॥
SP००६०१२१: नारासु जन्म यस्मात्ते विष्णुदेहोद्भवासु च।
SP००६०१२२: नरस्तस्माद्धि नाम्ना त्वं प्रियश्चास्य भविष्यसि॥
SP००६०१३०: वायुरुवाच।
SP००६०१३१: तं तदाश्वास्य निक्षिप्य नरं विष्णोः स्वयं प्रभुः।
SP००६०१३२: अगमद्ब्रह्मसदनं तौ चाविविशतुर्गृहम्॥
SP००६०१४१: य इदं नरजन्मेह शृणुयाद्वा पठेत वा।
SP००६०१४२: स कीर्त्या परया युक्तो विष्णुलोके महीयते॥
SP००६९९९९: इति स्कन्दपुराणे षष्ठो ऽध्यायः॥
SP००७००१०: वायुरुवाच।
SP००७००११: ब्रह्मलोकं समासाद्य भगवान्सर्वलोकपः।
SP००७००१२: भैक्ष्यं भैक्ष्यमिति प्रोच्य द्वारे समवतिष्ठत॥
SP००७००२१: तं दृष्ट्वा विकृतं ब्रह्मा कपालकरभूषणम्।
SP००७००२२: ज्ञात्वा योगेन महता तुष्टाव भुवनेश्वरम्॥
SP००७००३१: तस्य तुष्टस्तदा देवो वरदो ऽस्मीत्यभाषत।
SP००७००३२: वृणीष्व वरमव्यग्रो यस्ते मनसि वर्तते॥
SP००७००४०: ब्रह्मोवाच।
SP००७००४१: इच्छामि देवदेवेश त्वया चिह्नमिदं कृतम्।
SP००७००४२: येन चिह्नेन लोको ऽयं चिह्नितः स्याज्जगत्पते॥
SP००७००५१: तस्य तद्वचनं श्रुत्वा भगवान्वदतां वरः।
SP००७००५२: सर्वश्रुतिमयं ब्रह्म ओमिति व्याजहार ह॥
SP००७००६१: शम्भोर्व्याहारमात्रेण वागियं दिव्यरूपिणी।
SP००७००६२: निःसृता वदनाद्देवी प्रह्वा समवतिष्ठत॥
SP००७००७१: तामुवाच तदा देवो वाचा संजीवयन्निव।
SP००७००७२: यस्मात्त्वमक्षरो भूत्वा मम वाचो विनिःसृता।
SP००७००७३: सर्वविद्याधिदेवी त्वं तस्माद्देवि भविष्यसि॥
SP००७००८१: यस्माद्ब्रह्मसरश्चेदं मुखं मम समाश्रिता।
SP००७००८२: तस्मात्सरस्वतीत्येव लोके ख्यातिं गमिष्यसि॥
SP००७००९१: इमं लोकं वराम्भोभिः पावयित्वा च सुप्रभे।
SP००७००९२: सर्वा/ल्लोकांस्तारयित्री पुनस्त्वं नात्र संशयः॥
SP००७०१०१: यज्ञभागं च देवास्ते दास्यन्ति सपितामहाः।
SP००७०१०२: पुण्या च सर्वसरितां भविष्यसि न संशयः॥
SP००७०१११: ततः सा समनुज्ञाता शंकरेण विभाविनी।
SP००७०११२: चक्रे ब्रह्मसरः पुण्यं ब्रह्मलोके ऽतिपावनम्॥
SP००७०१२१: तोयामृतसुसम्पूर्णं स्वर्णपद्मोपशोभितम्।
SP००७०१२२: नानापक्षिगणाकीर्णं मीनसंक्षोभितोदकम्।
SP००७०१२३: ततो विनिःसृता भूयः सेमं लोकमपावयत्॥
SP००७०१३१: तं गृहीत्वा महादेवः कपालममितौजसम्।
SP००७०१३२: इमं लोकमनुप्राप्य देशे श्रेष्ठे ऽवतिष्ठत॥
SP००७०१४१: तत्र तच्च महद्दिव्यं कपालं देवताधिपः।
SP००७०१४२: स्थापयामास दीप्तार्चिर्गणानामग्रतः प्रभुः॥
SP००७०१५१: तत्स्थापितमथो दृष्ट्वा गणाः सर्वे महात्मनः।
SP००७०१५२: अनदन्सुमहानादं नादयन्तो दिशो दश।
SP००७०१५३: क्षुब्धार्णवाशनिप्रख्यं नभो येन व्यशीर्यत॥
SP००७०१६१: तेन शब्देन घोरेण असुरो देवकण्टकः।
SP००७०१६२: हालाहल इति ख्यातस्तं देशं सो ऽभ्यगच्छत॥
SP००७०१७१: अमृष्यमाणः क्रोधान्धो दुरात्मा यज्ञनाशकः।
SP००७०१७२: ब्रह्मदत्तवरश्चैव अवध्यः सर्वजन्तुभिः।
SP००७०१७३: महिषश्छन्नरूपाणामसुराणां शतैर्वृतः॥
SP००७०१८१: तमापतन्तं सक्रोधं महिषं देवकण्टकम्।
SP००७०१८२: सम्प्रेक्ष्याह गणाध्यक्षो गणान्सर्वान्पिनाकिनः॥
SP००७०१९१: दैत्यो ऽयं गणपा दुष्टस्त्रैलोक्यसुरकण्टकः।
SP००७०१९२: आयाति त्वरितो यूयं तस्मादेनं निहन्यथ॥
SP००७०२०१: ततस्ते गणपाः सर्वे समायान्तं सुरद्विषम्।
SP००७०२०२: भित्त्वा शूलेन संक्रुद्धा विगतासुं च चक्रिरे॥
SP००७०२११: हते तस्मिंस्तदा देवो दिशः सर्वा अवैक्षत।
SP००७०२१२: ताभ्यः पिशाचा वृत्तास्याः पिशाच्यश्च महाबलाः।
SP००७०२१३: अभ्यगच्छन्त देवेशं ताभ्यस्तं विनिवेदयत्॥
SP००७०२२१: स ताभिरुपयुक्तश्च विनियुक्तश्च सर्वशः।
SP००७०२२२: तमेव चाप्यथावासं देवादिष्टं प्रपेदिरे॥
SP००७०२३१: भक्षयन्ति स्म महिषं मित्वा मित्वा यतस्तु ताः।
SP००७०२३२: कपालमातरः प्रोक्तास्तस्माद्देवेन धीमता॥
SP००७०२४१: कपालं स्थापितं यस्मात्तस्मिन्देशे पिनाकिना।
SP००७०२४२: महाकपालं तत्तस्मात्त्रिषु लोकेषु गद्यते॥
SP००७०२५१: स्थापितस्य कपालस्य यथोक्तमभवत्तदा।
SP००७०२५२: ख्यातं शिवतडागं तत्सर्वपापप्रमोचनम्॥
SP००७०२६१: आगत्याथ ततो ब्रह्मा देवतानां गणैर्वृतः।
SP००७०२६२: कपर्दिनमुपामन्त्र्य तं देशं सो ऽन्वगृह्णत॥
SP००७०२७१: अर्धयोजनविस्तीर्णं क्षेत्रमेतत्समन्ततः।
SP००७०२७२: भविष्यति न संदेहः सिद्धक्षेत्रं महात्मनः॥
SP००७०२८१: श्मेति हि प्रोच्यते पापं क्षयं शानं विदुर्बुधाः।
SP००७०२८२: ध्यानेन नियमैश्चैव श्मशानं तेन संज्ञितम्।
SP००७०२८३: गुह्यं देवातिदेवस्य परं प्रियमनुत्तमम्॥
SP००७०२९१: एवं तत्र नरः पापं सर्वमेव प्रहास्यति।
SP००७०२९२: त्रिरात्रोपोषितश्चैव अर्चयित्वा वृषध्वजम्।
SP००७०२९३: राजसूयाश्वमेधाभ्यां फलं यत्तदवाप्स्यति॥
SP००७०३०१: यश्च प्राणान्प्रियांस्तत्र परित्यक्ष्यति मानवः।
SP००७०३०२: स गुह्यगणदेवानां समतां समवाप्स्यति॥
SP००७०३११: वायुरुवाच।
SP००७०३१२: ततः स तत्र संस्थाप्य देवस्यार्चाद्वयं शुभम्।
SP००७०३१३: शूलेश्वरं महाकायं रुद्रस्यायतनं शुभम्॥
SP००७०३२१: तत्राभिगमनादेव कृत्वा पापस्य संक्षयम्।
SP००७०३२२: रुद्रलोकमवाप्नोति स प्राहैवं पितामहः॥
SP००७०३३१: यत्र चापि शिरस्तस्य चिच्छेद भुवनेश्वरः।
SP००७०३३२: कश्मीरः सो ऽभवन्नाम्ना देशः पुण्यतमः सदा॥
SP००७०३४१: ततो देवः सह गणै रूपं विकृतमास्थितः।
SP००७०३४२: पश्यतां सर्वदेवानामन्तर्धानमगात्प्रभुः॥
SP००७०३५१: गते च देवनाथे ऽथ कपालस्थानमव्ययम्।
SP००७०३५२: सर्वतीर्थाभिषेकस्य फलेन समयोजयत्॥
SP००७०३६१: तदद्यापि महद्दिव्यं सरस्तत्र प्रदृश्यते।
SP००७०३६२: महाकपालं विप्रेन्द्राः स्वर्गास्तत्राक्षयाः स्मृताः॥
SP००७०३७१: इदं शुभं दिव्यमधर्मनाशनं महाफलं सेन्द्रसुरासुरार्चितम्।
SP००७०३७२: महाकपालं प्रकृतोपदर्शनं सुरेशलोकादिविगाहने हितम्॥
SP००७०३८१: तपोधनैः सिद्धगणैश्च संस्तुतं दिविष्ठतुल्यद्विजराजमण्डले।
SP००७०३८२: पठेन्नरो यः शृणुयाच्च सर्वदा त्रिपिष्टपं गच्छति सो ऽभिनन्दितः॥
SP००७९९९९: इति स्कन्दपुराणे सप्तमो ऽध्यायः॥
SP००८००१०: वायुरुवाच।
SP००८००११: एवमेषा भगवती ब्रह्मलोकानुसारिणी।
SP००८००१२: युष्माकं धर्मसिद्ध्यर्थं वेदीमध्याद्व्यवर्तत॥
SP००८००२०: सनत्कुमार उवाच।
SP००८००२१: एवं तेषां समाप्ते ऽथ सत्त्रे वर्षसहस्रिके।
SP००८००२२: प्रवृत्तायां सरस्वत्यामगात्तत्र पितामहः॥
SP००८००३०: ब्रह्मोवाच।
SP००८००३१: भूयो ऽन्येन ह सत्त्रेण यजध्वं देवमीश्वरम्।
SP००८००३२: यदा वो भविता विघ्नं तदा निष्कल्मषं तपः॥
SP००८००४१: विघ्नं तच्चैव संतीर्य तपस्तप्त्वा च भास्वरम्।
SP००८००४२: योगं प्राप्य महद्युक्तास्ततो द्रक्ष्यथ शंकरम्॥
SP००८००५१: तथेत्युक्त्वा गते तस्मिन्सत्त्राण्याजह्रिरे तदा।
SP००८००५२: बहूनि विविधाकाराण्यभियुक्ता महाव्रताः॥
SP००८००६१: निःसोमां पृथिवीं कृत्वा कृत्स्नामेतां ततो द्विजाः।
SP००८००६२: राजानं सोममानाय्य अभिषेक्तुमियेषिरे॥
SP००८००७१: अथ सो ऽपि कृतातिथ्यः अदृश्येन दुरात्मना।
SP००८००७२: स्वर्भानुना हृतः सोमस्ततस्ते दुःखिताभवन्॥
SP००८००८१: ते गत्वा मुनयः सर्वे कलापग्रामवासिनः ।
SP००८००८२: पुरूरवसमानीय राजानं ते ऽभ्यषेचयन्॥
SP००८००९१: ऊचुश्चैनं महाभागा हृतः सोमो हि नः प्रभो।
SP००८००९२: केनापि तद्भवान्क्षिप्रमिहानयतु मा चिरम्॥
SP००८०१०१: स एवमुक्तो मृगयन्न तमासादयत्प्रभुः।
SP००८०१०२: उवाच स तदा विप्रान्प्रणम्य भयपीडितः॥
SP००८०१११: परमं यत्नमास्थाय मया सोमो ऽभिमार्गितः।
SP००८०११२: न च तं वेद्मि केनासौ क्व वा नीत इति प्रभुः॥
SP००८०१२१: तमेवंवादिनं क्रुद्धा ऋषयः संशितव्रताः।
SP००८०१२२: ऊचुः सर्वे सुसंरब्धा इलापुत्रं महामतिम्॥
SP००८०१३१: भवान्राजा कुतस्त्राता कृतो ऽस्माभिर्भयार्दितैः।
SP००८०१३२: न च नस्तद्भयं शक्तो विनाशयितुमाश्वपि॥
SP००८०१४१: विषयेष्वतिसक्तात्मा योगात्तं नानुपश्यसि।
SP००८०१४२: तस्माद्विरोधमास्थाय द्विजेभ्यो वधमाप्स्यसि॥
SP००८०१५१: वयमेव हि राजानमानयिष्याम दुर्विदम्।
SP००८०१५२: तपसा स्वेन राजेन्द्र पश्य नो बलमुत्तमम्॥
SP००८०१६१: ततस्ते ऋषयः सर्वे तपसा दग्धकिल्बिषाः।
SP००८०१६२: अस्तुवन्वाग्भिरिष्टाभिर्गायत्रीं वेदभाविनीम्॥
SP००८०१७१: स्तुवतां तु ततस्तेषां गायत्री वेदभाविनी।
SP००८०१७२: रूपिणी दर्शनं प्रादादुवाचेदं च तान्द्विजान्॥
SP००८०१८१: तुष्टास्मि वत्साः किं वो ऽद्य करोमि वरदास्मि वः।
SP००८०१८२: ब्रूत तत्कृतमेवेह भविष्यति न संशयः॥
SP००८०१९०: ऋषय ऊचुः।
SP००८०१९१: सोमो नो ऽपहृतो देवि केनापि सुदुरात्मना।
SP००८०१९२: तमानय नमस्ते ऽस्तु एष नो वर उत्तमः॥
SP००८०२००: सनत्कुमार उवाच।
SP००८०२०१: सा तथोक्ता विनिश्चित्य दृष्ट्वा दिव्येन चक्षुषा।
SP००८०२०२: श्येनीभूता जगामाशु स्वर्भानुमसुरं प्रति॥
SP००८०२११: व्यग्राणामसुराणां सा गृहीत्वा सोममागता।
SP००८०२१२: आगम्य तानृषीन्प्राह अयं सोमो ऽभिषूयताम्॥
SP००८०२२१: ते तमासाद्य ऋषयः प्राप्य यज्ञफलं महत्।
SP००८०२२२: अमन्यन्त तपो ऽस्माकं निष्कल्मषमिति द्विजाः॥
SP००८०२३१: ततस्तत्र स्वयं ब्रह्मा सह देवोरगादिभिः।
SP००८०२३२: आगत्य तानृषीन्प्राह तपः कुरुत मा चिरम्॥
SP००८०२४१: ते सह ब्रह्मणा गत्वा मैनाकं पर्वतोत्तमम्।
SP००८०२४२: सर्वैर्देवगणैः सार्धं तपश्चेरुः समाहिताः॥
SP००८०२५१: तेषां कालेन महता तपसा भावितात्मनाम्।
SP००८०२५२: योगप्रवृत्तिरभवत्सूक्ष्मयुक्तास्ततस्तु ते॥
SP००८०२६१: ते युक्ता ब्रह्मणा सार्धमृषयः सह देवतैः।
SP००८०२६२: महेश्वरे मनः स्थाप्य निश्चलोपलवत्स्थिताः॥
SP००८०२७१: अथ तेषां महादेवः पिनाकी नीललोहितः।
SP००८०२७२: अभ्यगच्छत तं देशं विमानेनार्कतेजसा॥
SP००८०२८१: तद्भावभाविताञ्‌ज्ञात्वा सद्भावेन परेण ह।
SP००८०२८२: उवाच मेघनिर्ह्रादः शतदुन्दुभिनिस्वनः॥
SP००८०२९१: भो भो सब्रह्मका देवाः सविष्णुऋषिचारणाः।
SP००८०२९२: दिव्यं चक्षुः प्रयच्छामि पश्यध्वं मां यथेप्सितम्॥
SP००८०३००: सनत्कुमार उवाच।
SP००८०३०१: अपश्यन्त ततः सर्वे सूर्यायुतसमप्रभम्।
SP००८०३०२: विमानं मेरुसंकाशं नानारत्नविभूषितं ॥
SP००८०३११: तस्य मध्ये ऽग्निकूटं च सुमहद्दीप्तिमास्थितम्।
SP००८०३१२: ज्वालामालापरिक्षिप्तमर्चिभिरुपशोभितम्॥
SP००८०३२१: दंष्ट्राकरालवदनं प्रदीप्तानललोचनम्।
SP००८०३२२: त्रेताग्निपिङ्गलजटं भुजगाबद्धमेखलम्॥
SP००८०३३१: मृष्टकुण्डलिनं चैव शूलासक्तमहाकरम्।
SP००८०३३२: पिनाकिनं दण्डहस्तं मुद्गराशनिपाणिनम्॥
SP००८०३४१: असिपट्टिसहस्तं च चक्रिणं चोर्ध्वमेहनम्।
SP००८०३४२: अक्षसूत्रकरं चैव दुष्प्रेक्ष्यमकृतात्मभिः।
SP००८०३४३: चन्द्रादित्यग्रहैश्चैव कृतस्रगुपभूषणम्॥
SP००८०३५१: तमपश्यन्त ते सर्वे देवा दिव्येन चक्षुषा।
SP००८०३५२: यं दृष्ट्वा न भवेन्मृत्युर्मर्त्यस्यापि कदाचन॥
SP००८०३६१: तपसा विनियोगयोगिनः प्रणमन्तो भवमिन्दुनिर्मलम्।
SP००८०३६२: वियतीश्वरदत्तचक्षुषः सह देवैर्मुनयो मुदान्विताः॥
SP००८०३७१: प्रसमीक्ष्य महासुरेशकालं मनसा चापि विचार्य दुर्विसह्यम्।
SP००८०३७२: प्रणमन्ति गतात्मभावचिन्ताः सह देवैर्जगदुद्भवं स्तुवन्तः॥
SP००८९९९९: इति स्कन्दपुराणे अष्टमो ऽध्यायः॥
SP००९००१०: सनत्कुमार उवाच।
SP००९००११: ते दृष्ट्वा देवदेवेशं सर्वे सब्रह्मकाः सुराः।
SP००९००१२: अस्तुवन्वाग्भिरिष्टाभिः प्रणम्य वृषवाहनम्॥
SP००९००२०: पितामह उवाच।
SP००९००२१: नमः शिवाय सोमाय भक्तानां भयहारिणे।
SP००९००२२: नमः शूलाग्रहस्ताय कमण्डलुधराय च॥
SP००९००३१: दण्डिने नीलकण्ठाय करालदशनाय च।
SP००९००३२: त्रेताग्निदीप्तनेत्राय त्रिनेत्राय हराय च॥
SP००९००४१: नमः पिनाकिने चैव नमो ऽस्त्वशनिधारिणे।
SP००९००४२: व्यालयज्ञोपवीताय कुण्डलाभरणाय च॥
SP००९००५१: नमश्चक्रधरायैव व्याघ्रचर्मधराय च।
SP००९००५२: कृष्णाजिनोत्तरीयाय सर्पमेखलिने तथा॥
SP००९००६१: वरदात्रे च रुद्राय सरस्वतीसृजे तथा।
SP००९००६२: सोमसूर्यर्क्षमालाय अक्षसूत्रकराय च॥
SP००९००७१: ज्वालामालासहस्राय ऊर्ध्वलिङ्गाय वै नमः।
SP००९००७२: नमः पर्वतवासाय शिरोहर्त्रे च मे पुरा॥
SP००९००८१: हालाहलविनाशाय कपालवरधारिणे।
SP००९००८२: विमानवरवाहाय जनकाय ममैव च।
SP००९००८३: वरदाय वरिष्ठाय श्मशानरतये नमः॥
SP००९००९१: नमो नरस्य कर्त्रे च स्थितिकर्त्रे नमः सदा।
SP००९००९२: उत्पत्तिप्रलयानां च कर्त्रे सर्वसहाय च॥
SP००९०१०१: ऋषिदैवतनाथाय सर्वभूताधिपाय च।
SP००९०१०२: शिवः सौम्यश्च देवेश भव नो भक्तवत्सल॥
SP००९०११०: सनत्कुमार उवाच।
SP००९०१११: ब्रह्मण्यथैवं स्तुवति देवदेवः स लोकपः।
SP००९०११२: उवाच तुष्टस्तान्देवानृषींश्च तपसैधितान्॥
SP००९०१२१: तुष्टो ऽस्म्यनेन वः सम्यक्तपसा ऋषिदेवताः।
SP००९०१२२: वरं ब्रूत प्रदास्यामि सुनिश्चिन्त्य स उच्यताम्॥
SP००९०१३०: सनत्कुमार उवाच।
SP००९०१३१: अथ सर्वानभिप्रेक्ष्य संतुष्टांस्तपसैधितान्।
SP००९०१३२: दर्शनेनैव विप्रेन्द्र ब्रह्मा वचनमब्रवीत्॥
SP००९०१४०: ब्रह्मोवाच।
SP००९०१४१: यदि तुष्टो ऽसि देवेश यदि देयो वरश्च नः।
SP००९०१४२: तस्माच्छिवश्च सौम्यश्च दृश्यश्चैव भवस्व नः॥
SP००९०१५१: सुखसंव्यवहार्यश्च नित्यं तुष्टमनास्तथा।
SP००९०१५२: सर्वकार्येषु च सदा हितः पथ्यश्च शंकरः॥
SP००९०१६१: सह देव्या ससूनुश्च सह देवगणैरपि।
SP००९०१६२: एष नो दीयतां देव वरो वरसहस्रद॥
SP००९०१७०: सनत्कुमार उवाच।
SP००९०१७१: एवमुक्तः स भगवान्ब्रह्मणा देवसत्तमः।
SP००९०१७२: स्वकं तेजो महद्दिव्यं व्यसृजत्सर्वयोगवित्॥
SP००९०१८१: अर्धेन तेजसः स्वस्य मुखादुल्कां ससर्ज ह।
SP००९०१८२: तामाह भव नारीति भगवान्विश्वरूपधृक्॥
SP००९०१९१: साकाशं द्यां च भूमिं च महिम्ना व्याप्य विष्ठिता।
SP००९०१९२: उपतस्थे च देवेशं दीप्यमाना यथा तडित्॥
SP००९०२०१: तामाह प्रहसन्देवो देवीं कमललोचनाम्।
SP००९०२०२: ब्रह्माणं देवि वरदमाराधय शुचिस्मिते॥
SP००९०२११: सा तथेति प्रतिज्ञाय तपस्तप्तुं प्रचक्रमे।
SP००९०२१२: रुद्रश्च तानृषीनाह शृणुध्वं मम तोषणे।
SP००९०२१३: फलं फलवतां श्रेष्ठा यद्ब्रवीमि तपोधनाः॥
SP००९०२२१: अमरा जरया त्यक्ता अरोगा जन्मवर्जिताः।
SP००९०२२२: मद्भक्तास्तपसा युक्ता इहैव च निवत्स्यथ॥
SP००९०२३१: अयं चैवाश्रमः श्रेष्ठः स्वर्णशृङ्गो ऽचलोत्तमः।
SP००९०२३२: पुण्यं पवित्रं स्थानं वै भविष्यति न संशयः॥
SP००९०२४१: मैनाके पर्वते श्रेष्ठे स्वर्णो ऽहमभवं यतः।
SP००९०२४२: स्वर्णाक्षीं चासृजं देवीं स्वर्णाक्षं तेन तत्स्मृतम्॥
SP००९०२५१: स्वर्णाक्षे ऋषयो यूयं षट्कुलीयास्तपोधनाः।
SP००९०२५२: निवत्स्यथ मयाज्ञप्ताः स्वर्णाक्षं वै ततश्च ह।
SP००९०२५३: समन्ताद्योजनं क्षेत्रं पवित्रं तन्न संशयः॥
SP००९०२६१: देवगन्धर्वचरितमप्सरोगणसेवितम्।
SP००९०२६२: सिंहेभशरभाकीर्णं शार्दूलर्क्षमृगाकुलम्।
SP००९०२६३: अनेकविहगाकीर्णं लतावृक्षक्षुपाकुलम्॥
SP००९०२७१: ब्रह्मचारी नियमवाञ्जितक्रोधो जितेन्द्रियः।
SP००९०२७२: उपोष्य त्रिगुणां रात्रिं चरुं कृत्वा निवेद्य च।
SP००९०२७३: यत्र तत्र मृतः सो ऽपि ब्रह्मलोके निवत्स्यति॥
SP००९०२८१: यो ऽप्येवमेव कामात्मा पश्येत्तत्र वृषध्वजम्।
SP००९०२८२: गोसहस्रफलं सो ऽपि मत्प्रसादादवाप्स्यति।
SP००९०२८३: नियमेन मृतश्चात्र मया सह चरिष्यति॥
SP००९०२९१: यावत्स्थास्यन्ति लोकाश्च मैनाकश्चाप्ययं गिरिः।
SP००९०२९२: तावत्सह मया देवा मत्प्रसादाच्चरिष्यथ॥
SP००९०३०१: एवं स तानृषीनुक्त्वा दृष्ट्वा सौम्येन चक्षुषा।
SP००९०३०२: पश्यतामेव सर्वेषां तत्रैवान्तरधीयत॥
SP००९०३१०: सनत्कुमार उवाच।
SP००९०३११: य इमं शृणुयान्मर्त्यो द्विजातीञ्छ्रावयेत वा।
SP००९०३१२: सो ऽपि तत्फलमासाद्य चरेन्मृत्युविवर्जितः॥
SP००९०३२१: जयति जलदवाहः सर्वभूतान्तकालः शमदमनियतानां क्लेशहर्ता यतीनाम्।
SP००९०३२२: जननमरणहर्ता चेष्टतां धार्मिकाणां विविधकरणयुक्तः खेचरः पादचारी॥
SP००९०३३१: मदनपुरविदारी नेत्रदन्तावपाती विगतभयविषादः सर्वभूतप्रचेताः।
SP००९०३३२: सततमभिदधानश्चेकितानात्मचित्तः करचरणललामः सर्वदृग्देवदेवः॥
SP००९९९९९: इति स्कन्दपुराणे नवमो ऽध्यायः॥
SP०१०००१०: सनत्कुमार उवाच।
SP०१०००११: सा देवी त्र्यम्बकप्रोक्ता तताप सुचिरं तपः।
SP०१०००१२: निराहारा कदाचिच्च एकपर्णाशना पुनः।
SP०१०००१३: वाय्वाहारा पुनश्चापि अब्भक्षा भूय एव च॥
SP०१०००२१: तां तपश्चरणे युक्तां ब्रह्मा ज्ञात्वातिभास्वराम्।
SP०१०००२२: उवाच ब्रूहि तुष्टो ऽस्मि देवि किं करवाणि ते॥
SP०१०००३१: साब्रवीत् त्र्यम्बकं देवं पतिं प्राप्येन्दुवर्चसम्।
SP०१०००३२: विचरेयं सुखं देव सर्वा/ल्लोकान्नमस्तव॥
SP०१०००४०: ब्रह्मोवाच।
SP०१०००४१: न हि येन शरीरेण क्रियते परमं तपः।
SP०१०००४२: तेनैव परमेशो ऽसौ पतिः शम्भुरवाप्यते॥
SP०१०००५१: तस्माद्धि योगाद्भवती दक्षस्येह प्रजापतेः।
SP०१०००५२: जायस्व दुहिता भूत्वा पतिं रुद्रमवाप्स्यसि॥
SP०१०००६१: ततः सा तद्वचः श्रुत्वा योगाद्देवी मनस्विनी।
SP०१०००६२: दक्षस्य दुहिता जज्ञे सती नामातियोगिनी॥
SP०१०००७१: तां दक्षस्त्र्यम्बकायैव ददौ भार्यामनिन्दिताम्।
SP०१०००७२: ब्रह्मणो वचनाद्यस्यां मानसानसृजत्सुतान्॥
SP०१०००८१: आत्मतुल्यबलान्दीप्ताञ्जरामरणवर्जितान्।
SP०१०००८२: अनेकानि सहस्राणि रुद्राणाममितौजसाम्॥
SP०१०००९१: तान्दृष्ट्वा सृज्यमानांश्च ब्रह्मा तं प्रत्यषेधयत्।
SP०१०००९२: मा स्राक्षीर्देवदेवेश प्रजा मृत्युविवर्जिताः॥
SP०१००१०१: अन्याः सृजस्व भद्रं ते प्रजा मृत्युसमन्विताः।
SP०१००१०२: तेन चोक्तं स्थितो ऽस्मीति स्थाणुस्तेन ततः स्मृतः॥
SP०१००११०: देव उवाच।
SP०१००१११: न स्रक्ष्ये मृत्युसंयुक्ताः प्रजा ब्रह्मन्कथंचन।
SP०१००११२: स्थितो ऽस्मि वचनात्ते ऽद्य वक्तव्यो नास्मि ते पुनः॥
SP०१००१२१: ये त्विमे मानसाः सृष्टा महात्मानो महाबलाः।
SP०१००१२२: चरिष्यन्ति मया सार्धं सर्व एते हि याज्ञिकाः॥
SP०१००१३०: सनत्कुमार उवाच।
SP०१००१३१: अथ काले गते व्यास स दक्षः शापकारणात्।
SP०१००१३२: अन्यानाहूय जामातॄन्सदारानर्चयद्गृहे॥
SP०१००१४१: सतीं सह त्र्यम्बकेन नाजुहाव रुषान्वितः।
SP०१००१४२: सती ज्ञात्वा तु तत्सर्वं गत्वा पितरमब्रवीत्॥
SP०१००१५१: अहं ज्येष्ठा वरिष्ठा च जामात्रा सह सुव्रत।
SP०१००१५२: मां हित्वा नार्हसे ह्येताः सह भर्तृभिरर्चितुम्॥
SP०१००१६१: क्रोधेनाथ समाविष्टः स क्रोधोपहतेन्द्रियः।
SP०१००१६२: निरीक्ष्य प्राब्रवीद्दक्षश्चक्षुषा निर्दहन्निव॥
SP०१००१७१: मामेताः सति सस्नेहाः पूजयन्ति सभर्तृकाः।
SP०१००१७२: न त्वं तथा पूजयसे सह भर्त्रा महाव्रते॥
SP०१००१८१: गृहांश्च मे सपत्नीकाः प्रविशन्ति तपोधनाः।
SP०१००१८२: श्रेष्ठांस्तस्मात्सदा मन्ये ततस्तानर्चयाम्यहम्॥
SP०१००१९१: तस्माद्यत्ते करोम्यद्य शुभं वा यदि वाशुभम्।
SP०१००१९२: पूजां गृहाण तां पुत्रि गच्छ वा यत्र रोचते॥
SP०१००२००: सनत्कुमार उवाच।
SP०१००२०१: ततः सा क्रोधदीप्तास्या न जग्राहातिकोपिता।
SP०१००२०२: पूजामसंमतां हीनामिदं चोवाच तं शुभा॥
SP०१००२११: यस्मादसंमतामेतां पूजां त्वं कुरुषे मयि।
SP०१००२१२: श्लाघ्यां चैवाप्यदुष्टां च श्रेष्ठां मां गर्हसे पितः॥
SP०१००२२१: तस्मादिमं स्वकं देहं त्यजाम्येषा तवात्मजा।
SP०१००२२२: असत्कृतायाः किं मे ऽद्य जीवितेनाशुभेन ह॥
SP०१००२३०: सनत्कुमार उवाच।
SP०१००२३१: ततः कृत्वा नमस्कारं मनसा त्र्यम्बकाय ह।
SP०१००२३२: उवाचेदं सुसंरब्धा वचनं वचनारणिः॥
SP०१००२४१: यत्राहमुपपद्येयं पुनर्देहे स्वयेच्छया।
SP०१००२४२: एवं तत्राप्यसंमूढा सम्भूता धार्मिका सती।
SP०१००२४३: गच्छेयं धर्मपत्नीत्वं त्र्यम्बकस्यैव धीमतः॥
SP०१००२५१: ततः सा धारणां कृत्वा आग्नेयीं सहसा सती।
SP०१००२५२: ददाह वै स्वकं देहं स्वसमुत्थेन वह्निना॥
SP०१००२६१: तां ज्ञात्वा त्र्यम्बको देवीं तथाभूतां महायशाः।
SP०१००२६२: उवाच दक्षं संगम्य इदं वचनकोविदः॥
SP०१००२७१: यस्मात्ते निन्दितश्चाहं प्रशस्ताश्चेतरे पृथक्।
SP०१००२७२: जामातरः सपत्नीकास्तस्माद्वैवस्वते ऽन्तरे।
SP०१००२७३: उत्पत्स्यन्ते पुनर्यज्ञे तव जामातरस्त्विमे॥
SP०१००२८१: त्वं चैव मम शापेन क्षत्रियो भविता नृपः।
SP०१००२८२: प्रचेतसां सुतश्चैव कन्यायां शाखिनां पुनः।
SP०१००२८३: धर्मविघ्नं च ते तत्र करिष्ये क्रूरकर्मणः॥
SP०१००२९०: सनत्कुमार उवाच।
SP०१००२९१: तमुवाच तदा दक्षो दूयता हृदयेन वै।
SP०१००२९२: मया यदि सुता स्वा वै प्रोक्ता त्यक्तापि वा पुनः।
SP०१००२९३: किं तवात्र कृतं देव अहं तस्याः प्रभुः सदा॥
SP०१००३०१: यस्मात्त्वं मामभ्यशपस्तस्मात्त्वमपि शंकर।
SP०१००३०२: भूर्लोके वत्स्यसे नित्यं न स्वर्लोके कदाचन॥
SP०१००३११: भागं च तव यज्ञेषु दत्त्वा सर्वे द्विजातयः।
SP०१००३१२: अपः स्प्रक्ष्यन्ति सर्वत्र महादेव महाद्युते॥
SP०१००३२०: सनत्कुमार उवाच।
SP०१००३२१: ततः स देवः प्रहसंस्तमुवाच त्रिलोचनः।
SP०१००३२२: सर्वेषामेव लोकानां मूलं भूर्लोक उच्यते॥
SP०१००३३१: तमहं धारयाम्येको लोकानां हितकाम्यया।
SP०१००३३२: भूर्लोके हि धृते लोकाः सर्वे तिष्ठन्ति शाश्वताः।
SP०१००३३३: तस्मात्तिष्ठाम्यहं नित्यमिहैव न तवाज्ञया॥
SP०१००३४१: भागान्दत्त्वा तथान्येभ्यो दित्सवो मे द्विजातयः।
SP०१००३४२: अपः स्पृशन्ति शुद्ध्यर्थं भागं यच्छन्ति मे ततः।
SP०१००३४३: दत्त्वा स्पृशन्ति भूयश्च धर्मस्यैवाभिवृद्धये॥
SP०१००३५१: यथा हि देवनिर्माल्यं शुचयो धारयन्त्युत।
SP०१००३५२: अशुचिं स्प्रष्टुकामाश्च त्यक्त्वापः संस्पृशन्ति च॥
SP०१००३६१: देवानामेवमन्येषां दित्सवो ब्राह्मणर्षभाः।
SP०१००३६२: भागानपः स्पृशन्ति स्म तत्र का परिदेवना॥
SP०१००३७१: त्वं तु मच्छापनिर्दग्धो विपरीतो नराधमः।
SP०१००३७२: स्वस्यां सुतायां मूढात्मा पुत्रमुत्पादयिष्यसि॥
SP०१००३८०: सनत्कुमार उवाच।
SP०१००३८१: एवं स भगवाञ्छप्त्वा दक्षं देवो जगत्पतिः।
SP०१००३८२: विरराम महातेजा जगाम च यथागतम्॥
SP०१००३९१: चन्द्रदिवाकरवह्निसमाक्षं चन्द्रनिभाननपद्मदलाक्षम्।
SP०१००३९२: गोवृषवाहममेयगुणौघं सततमिहेन्दुवहं प्रणताः स्मः॥
SP०१००४०१: य इमं दक्षशापाङ्कं देव्याश्चैवाशरीरताम्।
SP०१००४०२: शृणुयाद्वाथ विप्रान्वा श्रावयीत यतव्रतः।
SP०१००४०३: सर्वपापविनिर्मुक्तो रुद्रलोकमवाप्नुयात्॥
SP०१०९९९९: इति स्कन्दपुराणे दशमो ऽध्यायः॥
SP०११००१०: सनत्कुमार उवाच।
SP०११००११: कदाचित्स्वगृहं प्राप्तं कश्यपं द्विपदां वरम्।
SP०११००१२: अपृच्छद्धिमवान्प्रश्नं लोके ख्यातिकरं नु किम्॥
SP०११००२१: केनाक्षयाश्च लोकाः स्युः ख्यातिश्च परमा मुने।
SP०११००२२: तथैव चार्चनीयत्वं सत्सु तं कथयस्व मे॥
SP०११००३०: कश्यप उवाच।
SP०११००३१: अपत्येन महाबाहो सर्वमेतदवाप्यते।
SP०११००३२: मम ख्यातिरपत्येन ब्रह्मणो ऋषिभिश्च ह॥
SP०११००४१: किं न पश्यसि शैलेन्द्र यतो मां परिपृच्छसि।
SP०११००४२: वर्तयिष्यामि तच्चापि यन्मे दृष्टं पुराचल॥
SP०११००५१: वाराणसीमहं गच्छन्नपश्यं संस्थितं दिवि।
SP०११००५२: विमानं स्वनवद्दिव्यमनौपम्यमनिन्दितम्॥
SP०११००६१: तस्याधस्तादार्तनादं गर्तास्थाने शृणोम्यहम्।
SP०११००६२: तानहं तपसा ज्ञात्वा तत्रैवान्तर्हितः स्थितः॥
SP०११००७१: अथागात्तत्र शैलेन्द्र विप्रो नियमवाञ्छुचिः।
SP०११००७२: तीर्थाभिषेकपूतात्मा परे तपसि संस्थितः॥
SP०११००८१: अथ स व्रजमानस्तु व्याघ्रेणाभीषितो द्विजः।
SP०११००८२: विवेश तं तदा देशं सा गर्ता यत्र भूधर॥
SP०११००९१: गर्तायां वीरणस्तम्बे लम्बमानांस्तदा मुनीन्।
SP०११००९२: अपश्यदार्तो दुःखार्तानपृच्छत्तांश्च स द्विजः॥
SP०११०१०१: के यूयं वीरणस्तम्बे लम्बमाना ह्यधोमुखाः।
SP०११०१०२: दुःखिताः केन मोक्षश्च युष्माकं भवितानघाः॥
SP०११०११०: पितर ऊचुः।
SP०११०१११: वयं ते ऽकृतपुण्यस्य पितरः सपितामहाः।
SP०११०११२: प्रपितामहाश्च क्लिश्यामस्तव दुष्टेन कर्मणा॥
SP०११०१२१: नरको ऽयं महाभाग गर्तारूपं समास्थितः।
SP०११०१२२: त्वं चापि वीरणस्तम्बस्त्वयि लम्बामहे वयम्॥
SP०११०१३१: यावत्त्वं जीवसे विप्र तावदेव वयं स्थिताः।
SP०११०१३२: मृते त्वयि गमिष्यामो नरकं पापचेतसः॥
SP०११०१४१: यदि त्वं दारसंयोगं कृत्वापत्यं गुणोत्तरम्।
SP०११०१४२: उत्पादयसि तेनास्मान्मुच्येम वयमेकशः॥
SP०११०१५१: नान्येन तपसा पुत्र न तीर्थानां फलेन च।
SP०११०१५२: तत्कुरुष्व महाबुद्धे तारयस्व पितॄन्भयात्॥
SP०११०१६१: स तथेति प्रतिज्ञाय आराध्य च वृषध्वजम्।
SP०११०१६२: पितॄन्गर्तात्समुद्धृत्य गणपान्प्रचकार ह॥
SP०११०१७१: स्वयं च रुद्रदयितः सुकेशो नाम नामतः।
SP०११०१७२: संमतो बलवांश्चैव रुद्रस्य गणपो ऽभवत्॥
SP०११०१८१: तस्मात्कृत्वा तपो घोरमपत्यं गुणवत्तरम्।
SP०११०१८२: उत्पादयस्व शैलेन्द्र ततः कीर्तिमवाप्स्यसि॥
SP०११०१९०: सनत्कुमार उवाच।
SP०११०१९१: स एवमुक्तो ऋषिणा शैलेन्द्रो नियमे स्थितः।
SP०११०१९२: तपश्चकार विपुलं येन ब्रह्मा तुतोष ह॥
SP०११०२०१: तमागत्य तदा ब्रह्मा वरदो ऽस्मीत्यभाषत।
SP०११०२०२: ब्रूहि तुष्टो ऽस्मि ते शैल तपसानेन सुव्रत॥
SP०११०२१०: हिमवानुवाच।
SP०११०२११: भगवन्पुत्रमिच्छामि गुणैः सर्वैरलंकृतम्।
SP०११०२१२: एतद्वरं प्रयच्छस्व यदि तुष्टो ऽसि नः प्रभो॥
SP०११०२२०: ब्रह्मोवाच।
SP०११०२२१: कन्या भवित्री शैलेन्द्र सुता ते वरवर्णिनी।
SP०११०२२२: यस्याः प्रभावात्सर्वत्र कीर्तिमाप्स्यसि पुष्कलाम्॥
SP०११०२३१: अर्चितः सर्वदेवानां तीर्थकोटीसमावृतः।
SP०११०२३२: पावनश्चैव पुण्यश्च देवानामपि सर्वतः।
SP०११०२३३: ज्येष्ठा च सा भवित्री ते अन्ये चानु ततः शुभे॥
SP०११०२४०: सनत्कुमार उवाच।
SP०११०२४१: एवमुक्त्वा ततो ब्रह्मा तत्रैवान्तरधीयत।
SP०११०२४२: सो ऽपि कालेन शैलेन्द्रो मेनायामुपपादयत्।
SP०११०२४३: अपर्णामेकपर्णां च तथा चाप्येकपाटलाम्॥
SP०११०२५१: न्यग्रोधमेकपर्णा तु पाटलं चैकपाटला।
SP०११०२५२: आश्रिते द्वे अपर्णा तु अनिकेता तपो ऽचरत्।
SP०११०२५३: शतं वर्षसहस्राणां दुश्चरं देवदानवैः॥
SP०११०२६१: आहारमेकपर्णेन सैकपर्णा समाचरत्।
SP०११०२६२: पाटलेन तथैकेन विदधात्येकपाटला॥
SP०११०२७१: पूर्णे पूर्णे सहस्रे तु आहारं तेन चक्रतुः।
SP०११०२७२: अपर्णा तु निराहारा तां माता प्रत्यभाषत।
SP०११०२७३: निषेधयन्ती ह्यु मेति मातृस्नेहेन दुःखिता॥
SP०११०२८१: सा तथोक्ता तदा मात्रा देवी दुश्चरचारिणी।
SP०११०२८२: तेनैव नाम्ना लोकेषु विख्याता सुरपूजिता॥
SP०११०२९१: एतत्तत्त्रिकुमारीणां जगत्स्थावरजङ्गमम्।
SP०११०२९२: एतासां तपसा लब्धं यावद्भूमिर्धरिष्यति॥
SP०११०३०१: तपःशरीरास्ताः सर्वास्तिस्रो योगबलान्विताः।
SP०११०३०२: सर्वाश्चैव महाभागाः सर्वाश्च स्थिरयौवनाः॥
SP०११०३११: ता लोकमातरश्चैव ब्रह्मचारिण्य एव च।
SP०११०३१२: अनुगृह्णन्ति लोकांश्च तपसा स्वेन सर्वदा॥
SP०११०३२१: उमा तासां वरिष्ठा च श्रेष्ठा च वरवर्णिनी।
SP०११०३२२: महायोगबलोपेता महादेवमुपस्थिता॥
SP०११०३३१: दत्तकश्चोशना तस्याः पुत्रः स भृगुनन्दनः।
SP०११०३३२: असितस्यैकपर्णा तु देवलं सुषुवे सुतम्॥
SP०११०३४१: या तु तासां कुमारीणां तृतीया ह्येकपाटला।
SP०११०३४२: पुत्रं शतशलाकस्य जैगीषव्यमुपस्थिता।
SP०११०३४३: तस्यापि शङ्खलिखितौ स्मृतौ पुत्रावयोनिजौ॥
SP०११०३५१: उमा तु या मया तुभ्यं कीर्तिता वरवर्णिनी।
SP०११०३५२: अथ तस्यास्तपोयोगात्त्रैलोक्यमखिलं तदा।
SP०११०३५३: प्रधूपितं समालक्ष्य ब्रह्मा वचनमब्रवीत्॥
SP०११०३६०: ब्रह्मोवाच।
SP०११०३६१: देवि किं तपसा लोकांस्तापयस्यतिशोभने।
SP०११०३६२: त्वया सृष्टमिदं विश्वं मा कृत्वा तद्विनाशय॥
SP०११०३७१: त्वं हि धारयसे लोकानिमान्सर्वान्स्वतेजसा।
SP०११०३७२: ब्रूहि किं ते जगन्मातः प्रार्थितं सम्प्रसीद नः॥
SP०११०३८०: देव्युवाच।
SP०११०३८१: यदर्थं तपसो ह्यस्य चरणं मे पितामह।
SP०११०३८२: जानीषे तत्त्वमेतन्मे ततः पृच्छसि किं पुनः॥
SP०११०३९०: ब्रह्मोवाच।
SP०११०३९१: यदर्थं देवि तपसा श्राम्यसे लोकभावनि।
SP०११०३९२: स त्वां स्वयं समागम्य इहैव वरयिष्यति॥
SP०११०४०१: सर्वदेवपतिः श्रेष्ठः सर्वलोकेश्वरेश्वरः।
SP०११०४०२: वयं सदेवा यस्येशे वश्याः किंकरवादिनः॥
SP०११०४११: स देवदेवः परमेश्वरेश्वरः स्वयं तवायास्यति लोकपो ऽन्तिकम्।
SP०११०४१२: उदाररूपो विकृताभिरूपवान्समानरूपो न हि यस्य कस्यचित्॥
SP०११०४२१: महेश्वरः पर्वतलोकवासी चराचरेशः प्रथमो ऽप्रमेयः।
SP०११०४२२: विनेन्दुना इन्दुसमानवक्त्रो विभीषणं रूपमिहास्थितो ऽग्रम्॥
SP०११९९९९: इति स्कन्दपुराणे एकादशो ऽध्यायः॥
SP०१२००१०: सनत्कुमार उवाच।
SP०१२००११: ततः स भगवान्देवो ब्रह्मा तामाह सुस्वरम्।
SP०१२००१२: देवि येनैव सृष्टासि मनसा यस्त्वया वृतः।
SP०१२००१३: स भर्ता तव देवेशो भविता मा तपः कृथाः॥
SP०१२००२१: ततः प्रदक्षिणं कृत्वा ब्रह्मा व्यास गिरेः सुताम्।
SP०१२००२२: जगामादर्शनं तस्याः सा चापि विरराम ह॥
SP०१२००३१: सा देवी युक्तमित्येवमुक्त्वा स्वस्याश्रमस्य ह।
SP०१२००३२: द्वारि जातमशोकं वै समुपाश्रित्य संस्थिता॥
SP०१२००४१: अथागाच्चन्द्रतिलकस्त्रिदशार्तिहरो हरः।
SP०१२००४२: विकृतं रूपमास्थाय ह्रस्वो बाहुक एव च॥
SP०१२००५१: विभुग्ननासिको भूत्वा कुब्जः केशान्तपिङ्गलः।
SP०१२००५२: उवाच विकृतास्यश्च देवि त्वां वरयाम्यहम्॥
SP०१२००६१: अथोमा योगसंसिद्धा ज्ञात्वा शंकरमागतम्।
SP०१२००६२: अन्तर्भावविशुद्धा सा क्रियानुष्ठानलिप्सया॥
SP०१२००७१: तमुवाचार्घ्यमानाय्य मधुपर्केण चैव हि।
SP०१२००७२: सम्पूज्य ससुखासीनं ब्राह्मणं ब्राह्मणप्रिया॥
SP०१२००८०: देव्युवाच।
SP०१२००८१: भगवन्नस्वतन्त्रास्मि पिता मे ऽस्त्यरणी तथा।
SP०१२००८२: तौ प्रभू मम दाने वै कन्याहं द्विजपुंगव॥
SP०१२००९१: गत्वा याचस्व पितरं मम शैलेन्द्रमव्ययम्।
SP०१२००९२: स चेद्ददाति मां विप्र तुभ्यं तद्रुचितं मम॥
SP०१२०१००: सनत्कुमार उवाच।
SP०१२०१०१: ततः स भगवान्देवस्तथैव विकृतः प्रभुः।
SP०१२०१०२: उवाच शैलराजं तमुमां मे यच्छ शैलराट्॥
SP०१२०१११: स तं विकृतरूपेण ज्ञात्वा रुद्रमथाव्ययम्।
SP०१२०११२: भीतः शापाच्च विमना इदं वचनमब्रवीत्॥
SP०१२०१२१: भगवन्नावमन्यामि ब्राह्मणान्भूमिदैवतान्।
SP०१२०१२२: मनीषितं तु यत्पूर्वं तच्छृणुष्व महातपः॥
SP०१२०१३१: स्वयंवरो मे दुहितुर्भविता विप्रपूजितः।
SP०१२०१३२: वरयेद्यं स्वयं तत्र स भर्तास्या भवेदिति॥
SP०१२०१४०: सनत्कुमार उवाच।
SP०१२०१४१: तच्छ्रुत्वा शैलवचनं भगवान्गोवृषध्वजः।
SP०१२०१४२: देव्याः समीपमागत्य इदमाह महामनाः॥
SP०१२०१५१: देवि पित्रा तवाज्ञप्तः स्वयंवर इति श्रुतम्।
SP०१२०१५२: तत्र त्वं वरयित्री यं स ते भर्ता किलानघे॥
SP०१२०१६१: तदापृच्छे गमिष्यामि दुर्लभा त्वं वरानने।
SP०१२०१६२: रूपवन्तं समुत्सृज्य वृणीथा मादृशं कथम्॥
SP०१२०१७०: सनत्कुमार उवाच।
SP०१२०१७१: तेनोक्ता सा तदा तत्र भावयन्ती तदीरितम्।
SP०१२०१७२: भावं च रुद्रनिहितं प्रसादं मनसस्तथा॥
SP०१२०१८१: सम्प्राप्योवाच देवेशं मा ते भूद्बुद्धिरन्यथा।
SP०१२०१८२: अहं त्वां वरयिष्यामि नान्यद्भूतं कथंचन॥
SP०१२०१९१: अथ वा ते ऽस्ति संदेहो मयि विप्र कथंचन।
SP०१२०१९२: इहैव त्वां महाभाग वरयामि मनोरथम्॥
SP०१२०२००: सनत्कुमार उवाच।
SP०१२०२०१: गृहीत्वा स्तबकं सा तु हस्ताभ्यां तत्र संस्थितम्।
SP०१२०२०२: स्कन्धे शम्भोः समादाय देवी प्राह वृतो ऽसि मे॥
SP०१२०२११: ततः स भगवान्देवस्तथा देव्या वृतस्तदा।
SP०१२०२१२: उवाच तमशोकं वै वाचा संजीवयन्निव॥
SP०१२०२२१: यस्मात्तव सुपुष्पेण स्तबकेन वृतो ह्यहम्।
SP०१२०२२२: तस्मात्त्वं जरया त्यक्तः अमरः सम्भविष्यसि॥
SP०१२०२३१: कामरूपः कामपुष्पः कामगो दयितो मम।
SP०१२०२३२: सर्वाभरणपुष्पाढ्यः सर्ववृक्षफलोपगः॥
SP०१२०२४१: सर्वान्नभक्षदश्चैव अमृतस्रव एव च।
SP०१२०२४२: सर्वगन्धश्च देव्यास्त्वं भविष्यसि दृढं प्रियः।
SP०१२०२४३: निर्भयः सर्वलोकेषु चरिष्यसि सुनिर्वृतः॥
SP०१२०२५१: आश्रमं चैवमत्यर्थं चित्रकूटेति विश्रुतम्।
SP०१२०२५२: यो ऽभियास्यति पुण्यार्थी सो ऽश्वमेधमवाप्स्यति।
SP०१२०२५३: यत्र तत्र मृतश्चापि ब्रह्मलोकं गमिष्यति॥
SP०१२०२६१: यश्चात्र नियमैर्युक्तः प्राणान्सम्यक्परित्यजेत्।
SP०१२०२६२: स देव्यास्तपसा युक्तो महागणपतिर्भवेत्॥
SP०१२०२७०: सनत्कुमार उवाच।
SP०१२०२७१: एवमुक्त्वा तदा देव आपृच्छ्य हिमवत्सुताम्।
SP०१२०२७२: अन्तर्दधे जगत्स्रष्टा सर्वभूतप ईश्वरः॥
SP०१२०२८१: सापि देवी गते तस्मिन्भगवत्यमितात्मनि।
SP०१२०२८२: तत एवोन्मुखी स्थित्वा शिलायां संविवेश ह॥
SP०१२०२९१: उन्मुखी सा गते तस्मिन्महेष्वासे प्रजापतौ।
SP०१२०२९२: निशेव चन्द्ररहिता सा बभौ विमनास्तदा॥
SP०१२०३०१: अथ शुश्राव सा शब्दं बालस्यार्तस्य शैलजा।
SP०१२०३०२: सरस्युदकसम्पूर्णे समीपे चाश्रमस्य ह॥
SP०१२०३११: स कृत्वा बालरूपं तु देवदेवः स्वयं शिवः।
SP०१२०३१२: क्रीडाहेतोः सरोमध्ये ग्राहग्रस्तो ऽभवत्तदा॥
SP०१२०३२१: योगमायामथास्थाय प्रपञ्चोद्भवकारणम्।
SP०१२०३२२: तद्रूपं सरसो मध्ये कृत्वेदं समभाषत।
SP०१२०३२३: त्रातु मां कश्चिदेत्येह ग्राहेण हृतचेतसम्॥
SP०१२०३३१: धिक्कष्टं बाल एवाहमप्राप्तार्थमनोरथः।
SP०१२०३३२: यास्यामि निधनं वक्त्रे ग्राहस्यास्य दुरात्मनः॥
SP०१२०३४१: शोचामि न स्वकं देहं ग्राहग्रस्तो ऽपि दुःखितः।
SP०१२०३४२: यथा शोचामि पितरं मातरं च तपस्विनीम्॥
SP०१२०३५१: मां श्रुत्वा ग्राहवदने प्राप्तं निधनमुत्सुकौ।
SP०१२०३५२: प्रियपुत्रावेकपुत्रौ प्राणान्नूनं विहास्यतः॥
SP०१२०३६०: सनत्कुमार उवाच।
SP०१२०३६१: श्रुत्वा तु देवी तं नादं विप्रस्यार्तस्य शोभना।
SP०१२०३६२: उत्थाय प्रद्रुता तत्र यत्र तिष्ठत्यसौ द्विजः॥
SP०१२०३७१: सापश्यदिन्दुवदना बालकं चारुरूपिणम्।
SP०१२०३७२: ग्राहेण ग्रस्यमानं तं वेपमानमवस्थितम्॥
SP०१२०३८१: सो ऽपि ग्राहवरः श्रीमान्दृष्ट्वा देवीमुपागताम्।
SP०१२०३८२: तं गृहीत्वा द्रुतं यातो मध्यं सरस एव ह॥
SP०१२०३९१: स कृष्यमाणस्तेजस्वी नादमार्तं तदाकरोत्।
SP०१२०३९२: अथाह देवी दुःखार्ता बालं दृष्ट्वा महाव्रता॥
SP०१२०४०१: ग्राहराज महासत्त्व बालकं ह्येकपुत्रकम्।
SP०१२०४०२: विसृजैनं महादंष्ट्र क्षिप्रं भीमपराक्रम॥
SP०१२०४१०: ग्राह उवाच।
SP०१२०४११: यो देवि दिवसे षष्ठे प्रथमं समुपैति माम्।
SP०१२०४१२: स आहारो मम पुरा विहितो लोककर्तृभिः॥
SP०१२०४२१: सो ऽयं मम महाभागे षष्ठे ऽहनि गिरीन्द्रजे।
SP०१२०४२२: ब्रह्मणा विहितो नूनं नैनं मोक्ष्ये कथंचन॥
SP०१२०४३०: देव्युवाच।
SP०१२०४३१: यन्मया हिमवच्छृङ्गे चरितं तप उत्तमम्।
SP०१२०४३२: तेन बालमिमं मुञ्च ग्राहराज नमो ऽस्तु ते॥
SP०१२०४४०: ग्राह उवाच।
SP०१२०४४१: मा व्ययं तपसो देवि कार्षीः शैलेन्द्रनन्दने।
SP०१२०४४२: नैनं मोचयितुं शक्तो देवराजो ऽपि स स्वयम्॥
SP०१२०४५१: मह्यमीशेन तुष्टेन शर्वेणोग्रेण शूलिना।
SP०१२०४५२: अमरत्वमवध्यत्वमक्षयं बलमेव च॥
SP०१२०४६१: स्वयंग्रहणमोक्षश्च ज्ञानं चैवाव्ययं पुनः।
SP०१२०४६२: दत्तं ततो ब्रवीमि त्वां नायं मोक्षमवाप्स्यति॥
SP०१२०४७१: अथ वा ते कृपा देवि भृशं बाले शुभानने।
SP०१२०४७२: ब्रवीमि यत्कुरु तथा ततो मोक्षमवाप्स्यति॥
SP०१२०४८०: देव्युवाच।
SP०१२०४८१: ग्राहाधिप वदस्वाशु यत्सतामविगर्हितम्।
SP०१२०४८२: तत्कृतं नात्र संदेहो मान्या मे ब्राह्मणा दृढम्॥
SP०१२०४९०: ग्राह उवाच।
SP०१२०४९१: यत्कृतं वै तपः किंचिद्भवत्या स्वल्पमन्तशः।
SP०१२०४९२: तत्सर्वं मे प्रयच्छस्व ततो मोक्षमवाप्स्यति॥
SP०१२०५००: देव्युवाच।
SP०१२०५०१: जन्मप्रभृति यत्पुण्यं महाग्राह कृतं मया।
SP०१२०५०२: तत्ते सर्वं मया दत्तं बालं मुञ्च ममाग्रतः॥
SP०१२०५१०: सनत्कुमार उवाच।
SP०१२०५११: प्रजज्वाल ततो ग्राहस्तपसा तेन बृंहितः।
SP०१२०५१२: आदित्य इव मध्याह्ने दुर्निरीक्ष्यस्तदाभवत्॥
SP०१२०५२१: उवाच चेदं तुष्टात्मा देवीं लोकस्य धारिणीम्।
SP०१२०५२२: देवि किं कृतमेतत्ते अनिश्चित्य महाव्रते।
SP०१२०५२३: तपसो ह्यर्जनं दुःखं तस्य त्यागो न शस्यते॥
SP०१२०५३१: गृहाण तप एतच्च बालं चेमं शुचिस्मिते।
SP०१२०५३२: तुष्टो ऽस्मि ते विप्रभक्त्या वरं तस्माद्ददामि ते॥
SP०१२०५४१: सा त्वेवमुक्ता ग्राहेण उवाचेदं महाव्रता।
SP०१२०५४२: सुनिश्चित्य महाग्राह कृतं बालस्य मोक्षणम्।
SP०१२०५४३: न विप्रेभ्यस्तपः श्रेष्ठं श्रेष्ठा मे ब्राह्मणा मताः॥
SP०१२०५५१: दत्त्वा चाहं न गृह्णामि ग्राहेन्द्र विदितं हि ते।
SP०१२०५५२: न हि कश्चिन्नरो ग्राह प्रदत्तं पुनराहरेत्॥
SP०१२०५६१: दत्तमेतन्मया तुभ्यं नाददानि हि तत्पुनः।
SP०१२०५६२: त्वय्येव रमतामेतद्बालश्चायं विमुच्यताम्॥
SP०१२०५७१: तथोक्तस्तां प्रशस्याथ मुक्त्वा बालं नमस्य च।
SP०१२०५७२: देवीमादित्यसद्भासं तत्रैवान्तरधीयत॥
SP०१२०५८१: बालो ऽपि सरसस्तीरे मुक्तो ग्राहेण वै तदा।
SP०१२०५८२: स्वप्नलब्ध इवार्थौघस्तत्रैवान्तरधीयत॥
SP०१२०५९१: तपसो ऽथ व्ययं मत्वा देवी हिमगिरीन्द्रजा।
SP०१२०५९२: भूय एव तपः कर्तुमारेभे यत्नमास्थिता॥
SP०१२०६०१: कर्तुकामां तपो भूयो ज्ञात्वा तां शंकरः स्वयम्।
SP०१२०६०२: प्रोवाच वचनं व्यास मा कृथास्तप इत्युत॥
SP०१२०६११: मह्यमेतत्तपो देवि त्वया दत्तं महाव्रते।
SP०१२०६१२: तेनैवमक्षयं तुभ्यं भविष्यति सहस्रधा॥
SP०१२०६२१: इति लब्ध्वा वरं देवी तपसो ऽक्षय्यमुत्तमम्।
SP०१२०६२२: स्वयंवरमुदीक्षन्ती तस्थौ प्रीतिमुदायुता॥
SP०१२०६३१: इदं पठेद्यो हि नरः सदैव बालानुभावाचरणं हि शम्भोः।
SP०१२०६३२: स देहभेदं समवाप्य पूतो भवेद्गणस्तस्य कुमारतुल्यः॥
SP०१२९९९९: इति स्कन्दपुराणे द्वादशमो ऽध्यायः॥
SP०१३००१०: सनत्कुमार उवाच।
SP०१३००११: विस्तृते हिमवत्पृष्ठे विमानशतसंकुले।
SP०१३००१२: अभवत्स तु कालेन शैलपुत्र्याः स्वयंवरः॥
SP०१३००२१: अथ पर्वतराजो ऽसौ हिमवान्ध्यानकोविदः।
SP०१३००२२: दुहितुर्देवदेवेन ज्ञात्वा तदभिमन्त्रितम्॥
SP०१३००३१: जानन्नपि महाशैलः समाचारक्रियेप्सया।
SP०१३००३२: स्वयंवरं ततो देव्याः सर्वलोकेष्वघोषयत्॥
SP०१३००४१: देवदानवसिद्धानां सर्वलोकनिवासिनाम्।
SP०१३००४२: वृणुयात्परमेशानं समक्षं येन मे सुता॥
SP०१३००५१: तदेव सुकृतं श्लाघ्यं ममाभ्युदयसंमतम्।
SP०१३००५२: इति संचिन्त्य शैलेन्द्रः कृत्वा हृदि महेश्वरम्॥
SP०१३००६१: आब्रह्मकेषु लोकेषु देव्याः शैलेन्द्रसत्तमः।
SP०१३००६२: कृत्वा रत्नाकुलं देशं स्वयंवरमचीकरत्॥
SP०१३००७१: अथैवमाघोषितमात्र एव स्वयंवरे व्यास महीध्रपुत्र्याः।
SP०१३००७२: देवादयः सर्वजगन्निवासाः समाययुर्दिव्यगृहीतवेषाः॥
SP०१३००८१: प्रफुल्लपद्मासनसंनिविष्टः सिद्धैर्वृतो योगिभिरप्रमेयैः।
SP०१३००८२: विज्ञापितस्तेन महीध्रराज्ञा पितामहस्तत्र समाजगाम॥
SP०१३००९१: अक्ष्णां सहस्रं सुरराट् स बिभ्रद्दिव्याङ्गहारस्रगुदात्तरूपः।
SP०१३००९२: ऐरावतं सर्वगजेन्द्रमुख्यं स्रवन्मदासारकृतप्रवाहम्।
SP०१३००९३: आरुह्य सर्वामरराट् स वज्रं बिभ्रत्समागात्पुरतः सुराणाम्॥
SP०१३०१०१: तेजःप्रतापाधिकदिव्यरूपः प्रोद्भासयन्सर्वदिशो विवस्वान्।
SP०१३०१०२: हैमं विमानं सचलत्पताकमारुह्य आगात्त्वरितं जवेन॥
SP०१३०१११: मणिप्रदीप्तोज्ज्वलकुण्डलश्च वह्न्यर्कतेजःप्रतिमे विमाने।
SP०१३०११२: समभ्यगात्कश्यपविप्रसूनुरादित्य आगाद्भगनामधारी॥
SP०१३०१२१: पीनाङ्गयष्टिः सुकृताङ्गहारस्तेजोबलाज्ञासदृशप्रभावः।
SP०१३०१२२: दण्डं समादाय कृतान्त आगादारुह्य भीमं महिषं जवेन॥
SP०१३०१३१: महामहीध्रोच्छ्रयपीनगात्रः स्वर्णादिरत्नाचितचारुवेषः।
SP०१३०१३२: समीरणः सर्वजगद्विभर्ता विमानमारुह्य समभ्यगाद्धि॥
SP०१३०१४१: संतापयन्सर्वसुरासुरेशांस्तेजोधिकस्तेजसि संनिविश्य।
SP०१३०१४२: वह्निः समभ्येत्य सुरेन्द्रमध्ये ज्वलन्प्रतस्थौ वरवेषधारी॥
SP०१३०१५१: नानामणिप्रज्वलिताङ्गयष्टिर्जगच्चरन्दिव्यविमानमग्र्यम्।
SP०१३०१५२: आरुह्य सर्वद्रविणाधिपेशः स राजराजस्त्वरितो ऽभ्यगाच्च॥
SP०१३०१६१: आप्याययन्सर्वसुरासुरेशान्कान्त्या च वेषेण च चारुरूपः।
SP०१३०१६२: ज्वलन्महारत्नविचित्ररूपं विमानमारुह्य शशी समागात्॥
SP०१३०१७१: श्यामाङ्गयष्टिः सुविचित्रवेषः सर्वस्रगाबद्धसुगन्धमाली।
SP०१३०१७२: तार्क्ष्यं समारुह्य महीध्रकल्पं गदाधरो ऽसौ त्वरितं समेतः॥
SP०१३०१८१: तथाश्विनौ देवभिषग्वरौ तु एकं विमानं त्वरयाभिरुह्य।
SP०१३०१८२: मनोहरावुज्ज्वलचारुवेषावाजग्मतुर्देवसदः सुवीरौ॥
SP०१३०१९१: शेषः सहस्रं स्फुरदग्निवर्णं बिभ्रत्स्फटानां ज्वलनार्कतेजाः।
SP०१३०१९२: सार्धं स नागैरपरैर्महात्मा विमानमारुह्य समभ्यगाच्च॥
SP०१३०२०१: दितेः सुतानां च महासुराणां वह्न्यर्कशक्रानिलतुल्यभासाम्।
SP०१३०२०२: वरानुरूपं प्रविधाय वेषं वृन्दं समागात्पुरतः सुराणाम्॥
SP०१३०२११: गन्धर्वराजः स च चारुरूपी दिव्यङ्गमो दिव्यविमानचारी।
SP०१३०२१२: गन्धर्वसंघैः सहितो ऽप्सरोभिः शक्राज्ञया तत्र समाजगाम॥
SP०१३०२२१: अन्ये च देवास्त्रिदिवौकसेशाः पृथक्पृथक्चारुगृहीतवेषाः।
SP०१३०२२२: आजग्मुरारुह्य विमानपृष्ठं गन्धर्वयक्षोरगकिंनराश्च॥
SP०१३०२३१: शचीपतिस्तत्र सुरेन्द्रमध्ये राजाधिकाराधिकलक्ष्यमूर्तिः।
SP०१३०२३२: आज्ञाबलैश्वर्यकृतप्रमोहो वृथाधिकं यत्नमुपाचकार॥
SP०१३०२४१: हेतुस्त्रिलोकस्य जगत्प्रसूतेर्माता च तेषां ससुरासुराणाम्।
SP०१३०२४२: पत्नी च शम्भोः पुरुषस्य धाम्नो गीता पुराणे प्रकृतिः परार्था।
SP०१३०२४३: दक्षस्य कोपाद्धिमवद्गृहं सा कार्यार्थमागात्परमेशपत्नी॥
SP०१३०२५१: एवं यतस्तां न विदुः सुरेशा मोहस्ततस्तान्पर आविवेश।
SP०१३०२५२: वरार्थमाजग्मुरतो विमूढा ईशेन यस्माद्वृडिताः कृतास्ते॥
SP०१३०२६१: ततः प्रनृत्ताभिरथाप्सरोभिर्गन्धर्वसंघैश्च सुगीतशब्दैः।
SP०१३०२६२: स्थितैश्च नानाविधरूपवेषैर्देवासुरादित्रिदिवौकसंघैः॥
SP०१३०२७१: विमानपृष्ठे मणिहेमचित्रे स्थिता चलच्चामरवीजिताङ्गी।
SP०१३०२७२: सर्वर्तुपुष्पां सुसुगन्धमालां प्रगृह्य देवी प्रसभं प्रतस्थे॥
SP०१३०२८०: सनत्कुमार उवाच।
SP०१३०२८१: मालां प्रगृह्य देव्यां तु स्थितायां देवसंसदि।
SP०१३०२८२: शक्राद्यैरागतैर्देवैः स्वयंवरमुपागतैः॥
SP०१३०२९१: देव्या जिज्ञासया शम्भुर्भूत्वा पञ्चशिखः शिशुः।
SP०१३०२९२: उत्सङ्गतलसंसुप्तो बभूव सहसा विभुः॥
SP०१३०३०१: अकस्मादथ तं देवी शिशुं पञ्चशिखं स्थितम्।
SP०१३०३०२: ज्ञात्वा योगसमाधानाज्जहृषे प्रीतिसंयुता॥
SP०१३०३११: अथ सा शुद्धसंकल्पा काङ्क्षितप्राप्तसत्फला।
SP०१३०३१२: निर्वृतेव तदा तस्थौ कृत्वा हृदि तमेव तु॥
SP०१३०३२१: ततो दृष्ट्वा शिशुं देवा देव्या उत्सङ्गवर्तिनम्।
SP०१३०३२२: को ऽयमत्रेति संमन्त्र्य चुक्रुधुर्भृशमार्दिताः॥
SP०१३०३३१: वज्रमाकारयत्तस्य बाहुमुत्क्षिप्य वृत्रहा।
SP०१३०३३२: स बाहुरुत्थितस्तस्य तथैव समतिष्ठत॥
SP०१३०३४१: स्तम्भितः शिशुरूपेण देवदेवेन शम्भुना।
SP०१३०३४२: वज्रं क्षेप्तुं न शशाक बाहुं चालयितुं न च॥
SP०१३०३५१: भगो नाम ततो देव आदित्यः काश्यपो बली।
SP०१३०३५२: उत्क्षिप्य मुशलं दीप्तं क्षेप्तुमैच्छद्विमोहितः।
SP०१३०३५३: तस्यापि भगवान्बाहुं तथैवास्तम्भयत्तदा॥
SP०१३०३६१: शिरः प्रकम्पयन्विष्णुः सक्रोधस्तमवैक्षत।
SP०१३०३६२: तस्यापि शिरसो देवः खालित्यं प्रचकार ह॥
SP०१३०३७१: पूषा दन्तान्दशन्दन्तैः शर्वमैक्षत मोहितः।
SP०१३०३७२: तस्यापि दशनाः पेतुर्दृष्टमात्रस्य शम्भुना॥
SP०१३०३८१: यमस्य स्तम्भितो दण्डस्तेजो वह्नेः शशेः प्रभा।
SP०१३०३८२: बलं वायोस्तथान्येषां तस्मिन्सर्वदिवौकसाम्।
SP०१३०३८३: बलं तेजश्च योगं च तथैवास्तम्भयद्विभुः॥
SP०१३०३९१: अथ तेषु स्थितेष्वेवं मन्युमत्सु सुरेषु तु।
SP०१३०३९२: ब्रह्मा परमसंविग्नो ध्यानमास्थाय सादरम्।
SP०१३०३९३: बुबुधे देवदेवेशमुमोत्सङ्गसमास्थितम्॥
SP०१३०४०१: स बुद्ध्वा परमेशानं शीघ्रमुत्थाय सादरम्।
SP०१३०४०२: ववन्दे चरणौ शम्भोरस्तुवच्च पितामहः।
SP०१३०४०३: पौराणैः सामसंगीतैः पुण्याख्यैर्गुह्यनामभिः॥
SP०१३०४११: अजस्त्वममरो देव स्रष्टा हर्ता विभुः परः।
SP०१३०४१२: प्रधानपुरुषस्तत्त्वं ब्रह्म ध्येयं तदक्षयम्॥
SP०१३०४२१: अमृतं परमात्मा च ईश्वरः कारणं महत्।
SP०१३०४२२: ब्रह्मकृत्प्रकृतेः स्रष्टा सर्वसृक्परमेश्वरः॥
SP०१३०४३१: इयं च प्रकृतिर्देवी सदा ते सृष्टिकारणम्।
SP०१३०४३२: पत्नीरूपं समास्थाय जगत्कारणमागता॥
SP०१३०४४१: नमस्तुभ्यं सदेशान देव्याश्चैव सदा नमः।
SP०१३०४४२: प्रसादात्तव देवेश नियोगाच्च मया प्रजाः॥
SP०१३०४५१: देवाद्यास्त इमे सृष्टा मूढास्त्वद्योगमोहिताः।
SP०१३०४५२: कुरु प्रसादमेतेषां यथापूर्वं भवन्त्विमे॥
SP०१३०४६१: तत एवं तदा ब्रह्मा विज्ञाप्य परमेश्वरम्।
SP०१३०४६२: स्तम्भितान्सर्वदेवांस्तानिदमाह महाद्युतिः॥
SP०१३०४७१: मूढाः स्थ देवताः सर्वे नैनं बुध्यत शंकरम्।
SP०१३०४७२: देवदेवमिहायातं ममैवोत्पत्तिकारणम्॥
SP०१३०४८१: अयं रुद्रो महादेवः शर्वो भीमः कपर्दिमान्।
SP०१३०४८२: उग्र ईशान आत्मा च अजः शंकर एव च॥
SP०१३०४९१: देवदेवः परं धाम ईशः पशुपतिः पतिः।
SP०१३०४९२: जगत्स्रष्टा जगद्धर्ता जगत्संस्थितिकारणम्॥
SP०१३०५०१: गच्छध्वं शरणं शीघ्रमेवमेवामरेश्वराः।
SP०१३०५०२: सार्धं मयैव देवेशं परमात्मानमव्ययम्॥
SP०१३०५११: ततस्ते स्तम्भिताः सर्वे तथैव त्रिदिवौकसः।
SP०१३०५१२: प्रणेमुर्मनसा शर्वं भावशुद्धेन चेतसा॥
SP०१३०५२१: अथ तेषां प्रसन्नो ऽभूद्देवदेवो महेश्वरः।
SP०१३०५२२: यथापूर्वं चकाराशु देवतानां तनूस्तदा॥
SP०१३०५३१: तत एवं प्रवृत्ते तु सर्वदेवनिवारणे।
SP०१३०५३२: वपुश्चकार देवेशस्त्र्यक्षं परममद्भुतम्।
SP०१३०५३३: तेजसा यस्य देवास्ते चक्षुरप्रार्थयन्विभुम्॥
SP०१३०५४१: तेभ्यः परमकं चक्षुः स्ववपुर्दृष्टिशक्तिमत्।
SP०१३०५४२: प्रादात्परमदेवेशः अपश्यंस्ते तदा प्रभुम्॥
SP०१३०५५१: ते दृष्ट्वा परमेशानं तृतीयेक्षणधारिणम्।
SP०१३०५५२: ब्रह्माद्या नेमिरे तूर्णं सर्व एव सुरेश्वराः॥
SP०१३०५६१: तस्य देवी तदा हृष्टा समक्षं त्रिदिवौकसाम्।
SP०१३०५६२: पादयोः स्थापयामास स्रग्मालाममितद्युतेः॥
SP०१३०५७१: साधु साध्विति सम्प्रोच्य देवतास्ते पुनर्विभुम्।
SP०१३०५७२: सह देव्या नमश्चक्रुः शिरोभिर्भूतलाश्रितैः॥
SP०१३०५८१: अथास्मिन्नन्तरे व्यास ब्रह्मा लोकपितामहः।
SP०१३०५८२: हिमवन्तं महाशैलमिदमाह महाद्युतिः॥
SP०१३०५९१: श्लाघ्यः पूज्यश्च वन्द्यश्च सर्वेषां नस्त्वमद्य हि।
SP०१३०५९२: शर्वेण सह सम्बन्धो यस्य ते ऽभूदयं महान्।
SP०१३०५९३: क्रियतां चाशु उद्वाहः किमर्थं स्थीयते परम्॥
SP०१३०६०१: ततः प्रणम्य हिमवांस्तं देवं प्रत्यभाषत।
SP०१३०६०२: त्वमेव कारणं देव येन शर्वादयं मम॥
SP०१३०६११: प्रसादः सहसोत्पन्नो हेतुश्चापि त्वमेव हि।
SP०१३०६१२: उद्वाहं तु यथा यादृक्तद्विधत्स्व पितामह॥
SP०१३०६२१: तत एवं वचः श्रुत्वा गिरिराज्ञः पितामहः।
SP०१३०६२२: उद्वाहः क्रियतां देव इति देवमुवाच ह।
SP०१३०६२३: तमाह शंकरो देवं यथेष्टमिति लोकपः॥
SP०१३०६३१: तत्क्षणाच्च ततो व्यास ब्रह्मणा कल्पितं पुरम्।
SP०१३०६३२: उद्वाहार्थं महेशस्य नानारत्नोपशोभितम्॥
SP०१३०६४१: रत्नानि मणयश्चित्रा हेम मौक्तिकमेव च।
SP०१३०६४२: मूर्तिमन्त उपागम्य अलंचक्रुः पुरोत्तमम्॥
SP०१३०६५१: चित्रा मारकती भूमिः सौवर्णस्तम्भशोभिता।
SP०१३०६५२: भास्वत्स्फटिकभित्तीभिर्मुक्ताहारप्रलम्बिता॥
SP०१३०६६१: तस्मिञ्छिवपुरे रम्ये उद्वाहार्थं विनिर्मिते।
SP०१३०६६२: शुशुभे देवदेवस्य महेशस्य महात्मनः॥
SP०१३०६७१: सोमादित्यौ समं तत्र भासयन्तौ महामणी।
SP०१३०६७२: सौरभेयं मनोरम्यं गन्धमाघ्राय मारुतः।
SP०१३०६७३: प्रववौ सुखसंस्पर्श ईशे भक्तिं प्रसादयन्॥
SP०१३०६८१: समुद्रास्तत्र चत्वारः शक्राद्याश्च सुरोत्तमाः।
SP०१३०६८२: देवनद्यो महानद्यः सिद्धा मुनय एव च॥
SP०१३०६९१: गन्धर्वाप्सरसः सर्वे नागा यक्षाः सराक्षसाः।
SP०१३०६९२: गुह्यकाः खेचराश्चान्ये किंनरा देवचारणाः॥
SP०१३०७०१: तुम्बुरुर्नारदो हाहा हूहू चैव तु सामगाः।
SP०१३०७०२: रत्नान्यादाय वाद्यांश्च तत्राजग्मुस्तदा पुरम्॥
SP०१३०७११: ऋषयः कृत्स्नशस्तत्र वेदगीतांस्तपोधनाः।
SP०१३०७१२: पुण्यान्वैवाहिकान्मन्त्राञ्जेपुः संहृष्टमानसाः॥
SP०१३०७२१: जगतो मातरः सर्वा देवकन्याश्च कृत्स्नशः।
SP०१३०७२२: गायन्ति हृषिताः सर्वा उद्वाहे परमेष्ठिनः॥
SP०१३०७३१: ऋतवः षट् समं तत्र नानागन्धसुखावहाः।
SP०१३०७३२: उद्वाहः शंकरस्येति मूर्तिमन्त उपस्थिताः॥
SP०१३०७४१: नीलजीमूतसंघातमन्द्रध्वानप्रहर्षितैः।
SP०१३०७४२: केकायमानैः शिखिभिर्नृत्यमानैश्च सर्वशः॥
SP०१३०७५१: विलोलपिङ्गलस्पष्टविद्युल्लेखावभासिता।
SP०१३०७५२: कुमुदापीतशुक्लाभिर्बलाकाभिश्च शोभिता॥
SP०१३०७६१: प्रत्यग्रसंजातशिलीन्ध्रकन्दला लताद्रुमाभ्युद्गतचारुपल्लवा।
SP०१३०७६२: शुभाम्बुधाराप्रणयप्रबोधितैर्मदालसैर्भेकगणैश्च नादिता॥
SP०१३०७७१: प्रियेषु मानोन्नतमानसानां सुनिश्चितानामपि कामिनीनाम्।
SP०१३०७७२: मयूरकेकाभिरुतैः क्षणेन मनोहरैर्मानविभङ्गकर्त्री॥
SP०१३०७८१: तथा त्रिवर्णोज्ज्वलचारुमूर्तिना शशाङ्कलेखाकुटिलेन सर्वतः।
SP०१३०७८२: पयोदसंघातसमीपवर्तिना महेन्द्रचापेन भृशं विराजिता॥
SP०१३०७९१: विचित्रपुष्पस्पर्शात्सुगन्धिभिर्घनाम्बुसम्पर्कतया सुशीतलैः।
SP०१३०७९२: विकम्पयन्ती पवनैर्मनोहरैः सुराङ्गनानामलकावलीः शुभाः॥
SP०१३०८०१: गर्जत्पयोदस्थगितेन्दुबिम्बा नवाम्बुसेकोद्गतचारुदूर्वा।
SP०१३०८०२: निरीक्षिता सादरमुत्सुकाभिर्निश्वासधूम्रं पथिकाङ्गनाभिः॥
SP०१३०८११: हंसनूपुरशब्दाढ्या समुन्नतपयोधरा।
SP०१३०८१२: चलद्विद्युल्लताकाञ्ची स्पष्टपद्मविलोचना॥
SP०१३०८२१: असितजलदवृन्दध्वानवित्रस्तहंसा विमलसलिलधारापातनम्रोत्पलाग्रा।
SP०१३०८२२: सुरभिकुसुमरेणुकॢप्तसर्वाङ्गशोभा गिरिदुहितृविवाहे प्रावृडागाद्विभूत्यै॥
SP०१३०८३१: मेघकञ्चुकनिर्मुक्ता पद्मकोशोद्गतस्तनी।
SP०१३०८३२: हंसनूपुरनिर्ह्रादा सर्वरम्यदिगन्तरा॥
SP०१३०८४१: विस्तीर्णपुलिनश्रोणी कूजत्सारसमेखला।
SP०१३०८४२: प्रफुल्लेन्दीवराभोगविलोचनमनोहरा॥
SP०१३०८५१: पक्वबिम्बाधरपुटा कुन्ददन्तप्रहासिनी।
SP०१३०८५२: नवश्यामालताश्यामरोमराजीपरिष्कृता॥
SP०१३०८६१: चन्द्रांशुहारवर्येण सौधोरःस्थलसर्पिणा।
SP०१३०८६२: प्रह्लादयन्ती चेतांसि सर्वेषां त्रिदिवौकसाम्॥
SP०१३०८७१: समदालिकुलोद्गीतमधुरस्वरभाषिणी।
SP०१३०८७२: चलत्कुमुदसंघातचारुकुण्डलशोभिनी॥
SP०१३०८८१: रक्ताशोकाग्रशाखोत्थपल्लवाङ्गुलिधारिणी।
SP०१३०८८२: तत्पुष्पसंचयमयैर्वासोभिः समलंकृता॥
SP०१३०८९१: रक्तोत्पलाग्रचरणा जातीपुष्पनखावली।
SP०१३०८९२: कदलीस्तम्भचारूरुः शशाङ्कवदना तथा॥
SP०१३०९०१: पद्मकिञ्जल्कसम्पृक्तपवनाग्रकरैः सुरान्।
SP०१३०९०२: प्रेम्णा स्पृशन्ती कान्तेव शरदागान्मनोरमा॥
SP०१३०९११: निर्मुक्तासितमेघकञ्चुकपुटा पूर्णेन्दुबिम्बानना 
SP०१३०९१२: नीलाम्भोजविलोचनारविन्दमुकुलप्रोद्भिन्नचारुस्तनी।
SP०१३०९१३: नानापुष्परजःसुगन्धिपवनप्रह्लादनी चेतसां 
SP०१३०९१४: तत्रागात्कलहंसनूपुररवा देव्या विवाहे शरत्॥
SP०१३०९२१: अत्यर्थशीतलाम्भोभिः प्लावयन्तौ गिरेः शिलाः।
SP०१३०९२२: ऋतू शिशिरहेमन्तावाजग्मतुरतिद्युती॥
SP०१३०९३१: ताभ्यामृतुभ्यां प्राप्ताभ्यां हिमवान्स नगोत्तमः।
SP०१३०९३२: प्रालेयचूर्णवर्षिभ्यां क्षिप्रं रौप्य इवाबभौ॥
SP०१३०९४१: तेन प्रालेयवर्षेण घनेन स हिमाचलः।
SP०१३०९४२: अगाधेन तदा रेजे क्षीरोद इव सागरः॥
SP०१३०९५१: हिमस्थानेषु हिमवान्नाशयामास पादपान्।
SP०१३०९५२: साधूपचारान्सहसा कृतार्थ इव दुर्जनः॥
SP०१३०९६१: प्रालेयपटलच्छन्नैः शृङ्गैः स शुशुभे नगः।
SP०१३०९६२: छत्रैरिव महाभोगैः पाण्डरैः पृथिवीपतिः॥
SP०१३०९७१: पाण्डराणि विशालानि श्रीमन्ति सुभगानि च।
SP०१३०९७२: तुङ्गानि चाद्रिशृङ्गाणि सौधानीव चकाशिरे॥
SP०१३०९८१: तस्याचलेन्द्रस्य दरीष्वतीव विचित्रसारङ्गकुलाकुलासु।
SP०१३०९८२: प्रालेयधाराः शशिपादगौरा गोक्षीरधारा इव संनिपेतुः॥
SP०१३०९९१: बहुकुसुमरजोभिरुत्कराङ्गा हिमकणसङ्गसुशीतलाः समीराः।
SP०१३०९९२: ववुरमरगणेश्वराम्बराणि प्रतनुतमानि शनैर्विकम्पयन्तः॥
SP०१३१००१: निर्धूतरूक्षानिलशीतदोषः प्रोद्भिन्नचूताङ्कुरकर्णपूरः।
SP०१३१००२: वसन्तकालश्च तमद्रिपुत्रीसेवार्थमागाद्धिमवन्तमाशु॥
SP०१३१०११: तस्मिन्नृतावद्रिसुताविवाहसिषेवया तं गिरिमभ्युपेते।
SP०१३१०१२: प्रादुर्बभूवुः कुसुमावतंसाः समन्ततः पादपगुल्मषण्डाः॥
SP०१३१०२१: ववुः सुगन्धाः सुभगाः सुशीता विचित्रपुष्पाग्ररजोत्कराङ्गाः।
SP०१३१०२२: मनोभवोद्रेककराः सुराणां सुराङ्गनानां च मुहुः समीराः॥
SP०१३१०३१: स्वच्छाम्बुपूर्णाश्च तथा नलिन्यः पद्मोत्पलानां मुकुलैरुपेताः।
SP०१३१०३२: ईषत्समुद्भिन्नपयोधराग्रा नार्यो यथा रम्यतमा बभूवुः॥
SP०१३१०४१: ऋतोः स्वभावाच्च मदोद्भवाच्च फुल्लासु शाखासु निलीनपक्षाः।
SP०१३१०४२: चेतोभिरामं त्रिदशाङ्गनानां पुंस्कोकिलाश्चातिकलं विनेदुः॥
SP०१३१०५१: नात्युष्णशीतानि सरःपयांसि किञ्जल्कचूर्णैः कपिलीकृतानि।
SP०१३१०५२: चक्राह्वयुग्मैरुपनादितानि पपुः प्रहृष्टाः सुरदन्तिमुख्याः॥
SP०१३१०६१: प्रियङ्गूश्चूततरवश्चूतांश्चापि प्रियङ्गवः।
SP०१३१०६२: तर्जयन्त इवान्योन्यं मञ्जरीभिश्चकाशिरे॥
SP०१३१०७१: हिमशुक्लेषु शृङ्गेषु तिलकाः कुसुमोत्कराः।
SP०१३१०७२: शुशुभुः कार्यमुद्दिश्य वृद्धा इव समागताः॥
SP०१३१०८१: फुल्लाशोकलतास्तत्र रेजिरे शालसंश्रिताः।
SP०१३१०८२: कामिन्य इव कान्तानां कण्ठालम्बितमूर्तयः॥
SP०१३१०९१: समदालिकुलोद्गीतलताकुसुमसंचयाः।
SP०१३१०९२: परस्परं हि मालत्यो भाषन्त्य इव रेजिरे॥
SP०१३११०१: नीलानि नीलाम्बुरुहैः पयांसि गौराणि गौरैश्च सनालदण्डैः।
SP०१३११०२: रक्तैश्च रक्तानि भृशं कृतानि मत्तद्विरेफार्धविदष्टपत्रैः॥
SP०१३११११: हैमानि विस्तीर्णजलेषु केषुचिन्निरन्तरं मारकतानि केषुचित्।
SP०१३१११२: वैदूर्यनालानि सरःसु केषुचित्प्रजज्ञिरे पद्मवनानि सर्वतः॥
SP०१३११२१: वाप्यस्तत्राभवन्रम्याः कमलोत्पलभूषिताः।
SP०१३११२२: नानाविहगसंघुष्टा हेमसोपानपङ्क्तयः॥
SP०१३११३१: शृङ्गाणि तस्य तु गिरेः कर्णिकारैः सुपुष्पितैः।
SP०१३११३२: समुच्छ्रितान्यविरलैर्हैमानीव बभुर्मुने॥
SP०१३११४१: ईषदुद्भिन्नकुसुमैः पाटलैश्चापि पाटलाः।
SP०१३११४२: सम्बभूवुर्दिशः सर्वाः पवनाकम्पिमूर्तिभिः॥
SP०१३११५१: कृष्णाञ्जनाद्रिशृङ्गाभा नीलाशोकमहीरुहाः।
SP०१३११५२: गिरौ ववृधिरे फुल्लाः स्पर्धयेव परस्परम्॥
SP०१३११६१: चीरुवाकविघुष्टानि किंशुकानां वनानि च।
SP०१३११६२: पर्वतस्य नितम्बेषु सर्वेष्वेवाभिजज्ञिरे॥
SP०१३११७१: तमालगुल्मैस्तस्यासीच्छोभा हिमवतस्तदा।
SP०१३११७२: नीलजीमूतसंघातैर्निलीनैरिव सन्धिषु॥
SP०१३११८१: निकामपुष्पैः सुविशालशाखैः समुच्छ्रितैश्चम्पकपादपैश्च।
SP०१३११८२: प्रमत्तपुंस्कोकिलसम्प्रलापैर्हिमाचलो ऽतीव तदा रराज॥
SP०१३११९१: श्रुत्वा शब्दं ऋतुमदकलं सर्वतः कोकिलानां 
SP०१३११९२: चञ्चत्पक्षाः सुमधुररुतं नीलकण्ठा विनेदुः।
SP०१३११९३: तेषां शब्दैरुपचितबलः पुष्पचापेषुहस्तः 
SP०१३११९४: सज्जीभूतस्त्रिदशवनिता वेद्धुमङ्गेष्वनङ्गः॥
SP०१३१२०१: पटुसूर्यातपश्चापि प्रायः सोष्णजलाशयः।
SP०१३१२०२: देवीविवाहसेवार्थं ग्रीष्म आगाद्धिमाचलम्॥
SP०१३१२११: स चापि तरुभिस्तत्र बहुभिः कुसुमोत्करैः।
SP०१३१२१२: शोभयामास शृङ्गाणि प्रालेयाद्रेः समन्ततः॥
SP०१३१२२१: तस्यापि च ऋतोस्तत्र वायवः सुमनोहराः।
SP०१३१२२२: ववुः पाटलविस्तीर्णकदम्बार्जुनगन्धिनः॥
SP०१३१२३१: वाप्यः प्रफुल्लपद्मौघाः केसरारुणमूर्तयः।
SP०१३१२३२: अभवंस्तटसंघुष्टकलहंसकदम्बकाः॥
SP०१३१२४१: तथा कुरवकाश्चापि कुसुमापाण्डुमूर्तयः।
SP०१३१२४२: सर्वेषु जज्ञुः शृङ्गेषु भ्रमरावलिसेविताः॥
SP०१३१२५१: बकुलाश्च नितम्बेषु विशालेषु महीभृतः।
SP०१३१२५२: उत्ससर्जुर्मनोज्ञानि कुसुमानि समन्ततः॥
SP०१३१२६१: इति कुसुमविचित्रसर्ववृक्षा विविधविहंगमनादरम्यदेशाः।
SP०१३१२६२: हिमगिरितनयाविवाहभूत्यै षडुपययुरृतवो मुनिप्रवीर॥
SP०१३१२७१: तत एवं प्रवृत्ते तु सर्वभूतसमागमे।
SP०१३१२७२: नानावाद्यशताकीर्णे ब्रह्मा मम पिता स्वयम्॥
SP०१३१२८१: शैलपुत्रीमलंकृत्य योग्याभरणसम्पदा।
SP०१३१२८२: पुरं प्रवेशयामास स्वयमादाय लोकधृक्॥
SP०१३१२९१: ततस्तु पुनरेवेशं ब्रह्मा व्यज्ञापयद्विभुम्।
SP०१३१२९२: हविर्जुहोमि वह्नौ तु उपाध्यायपदे स्थितः।
SP०१३१२९३: ददासि मह्यं यद्याज्ञां कर्तव्यो ऽयं क्रियाविधिः॥
SP०१३१३०१: तमाह शंकरो देवं देवदेवो जगत्पतिः।
SP०१३१३०२: यद्यदिष्टं सुरेशान तत्कुरुष्व यथेप्सितम्।
SP०१३१३०३: कर्तास्मि वचनं सर्वं ब्रह्मंस्तव जगद्विभो॥
SP०१३१३११: ततः प्रणम्य हृष्टात्मा ब्रह्मा लोकपितामहः।
SP०१३१३१२: हस्तं देवस्य देव्याश्च योगबन्धे युयोज ह॥
SP०१३१३२१: ज्वलनं च स्वयं कृत्वा कृताञ्जलिमुपस्थितं ।
SP०१३१३२२: श्रुतिगीतैर्महामन्त्रैर्मूर्तिमद्भिरुपस्थितैः॥
SP०१३१३३१: यथोक्तविधिना हुत्वा सर्पिस्तदमृतं च हि।
SP०१३१३३२: त्रिश्च तं ज्वलनं देवं कारयित्वा प्रदक्षिणम्॥
SP०१३१३४१: मुक्त्वा हस्तसमायोगं सहितः सर्वदेवतैः।
SP०१३१३४२: सुतैश्च मानसैः सर्वैः प्रहृष्टेनान्तरात्मना।
SP०१३१३४३: वृत्ते उद्वाहकाले तु प्रणनाम वृषध्वजम्॥
SP०१३१३५१: योगेनैव तयोर्व्यास तदोमापरमेशयोः।
SP०१३१३५२: उद्वाहः स परो वृत्तो यं देवा न विदुः क्वचित्॥
SP०१३१३६१: इति ते सर्वमाख्यातं स्वयंवरमिदं शुभम्।
SP०१३१३६२: उद्वाहश्चैव देवस्य शृण्वतः परमाद्भुतम्॥
SP०१३९९९९: इति स्कन्दपुराणे नाम त्रयोदशो ऽध्यायः॥
SP०१४००१०: सनत्कुमार उवाच।
SP०१४००११: अथ वृत्ते विवाहे तु भवस्यामिततेजसः।
SP०१४००१२: प्रहर्षमतुलं गत्वा देवाः सहपितामहाः।
SP०१४००१३: तुष्टुवुर्वाग्भिरिष्टाभिः प्रणमन्तो महेश्वरम्॥
SP०१४००२१: नमः पर्वतलिङ्गाय पर्वतेशाय वै नमः।
SP०१४००२२: नमः पवनवेगाय विरूपायाजिताय च॥
SP०१४००३१: नमः क्लेशविनाशाय दात्रे च शुभसम्पदाम्।
SP०१४००३२: नमो नीलशिखण्डाय अम्बिकापतये नमः॥
SP०१४००४१: नमः पवनरूपाय शतरूपाय वै नमः।
SP०१४००४२: नमो भैरवरूपाय विरूपनयनाय च॥
SP०१४००५१: नमः सहस्रनेत्राय सहस्रचरणाय च।
SP०१४००५२: नमो वेदरहस्याय वेदाङ्गाय नमो नमः॥
SP०१४००६१: विष्टम्भनाय शक्रस्य बाहोर्वेदाङ्कुराय च।
SP०१४००६२: चराचराधिपतये शमनाय नमो नमः॥
SP०१४००७१: सलिलेशयलिङ्गाय युगान्तायतलिङ्गिने।
SP०१४००७२: नमः कपालमालाय कपालस्रग्मिणे नमः॥
SP०१४००८१: नमः कपालहस्ताय दंष्ट्रिणे गदिने नमः।
SP०१४००८२: नमस्त्रैलोक्यवाहाय सप्तलोकरथाय च॥
SP०१४००९१: नमः खट्वाङ्गहस्ताय प्रमथार्तिहराय च।
SP०१४००९२: नमो यज्ञशिरोहर्त्रे कृष्णकेशापहारिणे॥
SP०१४०१०१: भगनेत्रनिपाताय पूष्णो दन्तहराय च।
SP०१४०१०२: नमः पिनाकशूलासिखड्गमुद्गरधारिणे॥
SP०१४०१११: नमो ऽस्तु कालकालाय तृतीयनयनाय च।
SP०१४०११२: अन्तकान्तकृते चैव नमः पर्वतवासिने॥
SP०१४०१२१: सुवर्णरेतसे चैव सर्पकुण्डलधारिणे।
SP०१४०१२२: वाड्वलेर्योगनाशाय योगिनां गुरवे नमः॥
SP०१४०१३१: शशाङ्कादित्यनेत्राय ललाटनयनाय च।
SP०१४०१३२: नमः श्मशानरतये श्मशानवरदाय च॥
SP०१४०१४१: नमो दैवतनाथाय त्र्यम्बकाय नमो नमः।
SP०१४०१४२: अशनीशतहासाय ब्रह्मण्यायाजिताय च॥
SP०१४०१५१: गृहस्थसाधवे नित्यं जटिने ब्रह्मचारिणे।
SP०१४०१५२: नमो मुण्डार्धमुण्डाय पशूनां पतये नमः॥
SP०१४०१६१: सलिले तप्यमानाय योगैश्वर्यप्रदाय च।
SP०१४०१६२: नमः शान्ताय दान्ताय प्रलयोत्पत्तिकारिणे॥
SP०१४०१७१: नमो ऽनुग्रहकर्त्रे च स्थितिकर्त्रे नमो नमः।
SP०१४०१७२: नमो रुद्राय वसवे आदित्यायाश्विने नमः॥
SP०१४०१८१: नमः पित्रे ऽथ साध्याय विश्वेदेवाय वै नमः।
SP०१४०१८२: नमः शर्वाय सर्वाय उग्राय वरदाय च॥
SP०१४०१९१: नमो भीमाय सेनान्ये पशूनां पतये नमः।
SP०१४०१९२: शुचये रेरिहाणाय सद्योजाताय वै नमः॥
SP०१४०२०१: महादेवाय चित्राय नमश्चित्ररथाय च।
SP०१४०२०२: प्रधानाय प्रमेयाय कार्याय करणाय च॥
SP०१४०२११: पुरुषाय नमस्ते ऽस्तु पुरुषेच्छाकराय च।
SP०१४०२१२: नमः पुरुषसंयोगप्रधानगुणकारिणे॥
SP०१४०२२१: प्रवर्तकाय प्रकृतेः पुरुषस्य च सर्वशः।
SP०१४०२२२: कृताकृतस्य संवेत्त्रे फलसंयोगदाय च॥
SP०१४०२३१: कालज्ञाय च सर्वत्र नमो नियमकारिणे।
SP०१४०२३२: नमो वैषम्यकर्त्रे च गुणानां वृत्तिदाय च॥
SP०१४०२४१: नमस्ते देवदेवेश नमस्ते भूतभावन।
SP०१४०२४२: शिवः सौम्यः सुखो द्रष्टुं भव सोमो हि नः प्रभो॥
SP०१४०२५०: सनत्कुमार उवाच।
SP०१४०२५१: एवं स भगवान्देवो जगत्पतिरुमापतिः।
SP०१४०२५२: स्तूयमानः सुरैः सर्वैरमरानिदमब्रवीत्॥
SP०१४०२६१: द्रष्टुं सुखश्च सौम्यश्च देवानामस्मि भो सुराः।
SP०१४०२६२: वरं ब्रूत यथेष्टं च दातास्मि वदतानघाः॥
SP०१४०२७१: ततस्ते प्रणताः सर्वे ऊचुः सब्रह्मकाः सुराः।
SP०१४०२७२: तवैव भगवन्हस्ते वर एषो ऽवतिष्ठताम्।
SP०१४०२७३: यदा कार्यं तदा नस्त्वं दास्यसे वरमीप्सितम्॥
SP०१४०२८१: एवमस्त्विति तानुक्त्वा विसृज्य च सुरान्हरः।
SP०१४०२८२: लोकांश्च प्रमथैः सार्धं विवेश भवनं ततः॥
SP०१४०२९१: यस्तु हरोत्सवमद्भुतमेतं गायति दैवतविप्रसमक्षम्।
SP०१४०२९२: सो ऽप्रतिरूपगणेशसमानो देहविपर्ययमेत्य सुखी स्यात्॥
SP०१४०३००: सनत्कुमार उवाच।
SP०१४०३०१: पाराशर्य स्तवं हीदं शृणुयाद्यः पठेत वा।
SP०१४०३०२: स स्वर्गलोकगो देवैः पूज्यते ऽमरराडिव॥
SP०१४९९९९: इति स्कन्दपुराणे चतुर्दशमो ऽध्यायः॥
SP०१५००१०: सनत्कुमार उवाच।
SP०१५००११: प्रविष्टे भवनं देवे सूपविष्टे वरासने।
SP०१५००१२: स बहिर्मन्मथः क्रूरो देवं वेद्धुमनाभवत्॥
SP०१५००२१: तमनाचारसंयुक्तं दुरात्मानं कुलाधमम्।
SP०१५००२२: लोकान्सर्वांस्तापयानं सर्वेष्वकरुणात्मकम्॥
SP०१५००३१: ऋषीणां विघ्नकर्तारं नियमानां व्रतैः सह।
SP०१५००३२: चक्राह्वयस्य रूपेण रत्या सह तमागतम्॥
SP०१५००४१: अथाततायिनं व्यास वेद्धुकामं सुरेश्वरम्।
SP०१५००४२: नयनेन तृतीयेन सावज्ञं तमवैक्षत॥
SP०१५००५१: ततो ऽस्य नेत्रजो वह्निर्ज्वालामालासहस्रवान्।
SP०१५००५२: संवृत्य रतिभर्तारमदहत्सपरिच्छदम्॥
SP०१५००६१: स दह्यमानः करुणमार्तो ऽक्रोशत विस्वरम्।
SP०१५००६२: प्रसादयंश्च तं देवं पपात स महीतले॥
SP०१५००७१: आशु सो ऽग्निपरीताङ्गो मन्मथो लोकतापनः।
SP०१५००७२: पपात भस्मसाच्चैव क्षणेन समपद्यत॥
SP०१५००८१: पत्नी तु करुणं तस्य विललाप सुदुःखिता।
SP०१५००८२: देवं देवीं च दुःखार्ता अयाचत्करुणायती॥
SP०१५००९१: तस्याश्च करुणां श्रुत्वा देवौ तौ करुणात्मकौ।
SP०१५००९२: ऊचतुस्तां समालोक्य समाश्वास्य च दुःखिताम्॥
SP०१५०१०१: दग्ध एष ध्रुवं भद्रे नास्योत्पत्तिरिहेष्यते।
SP०१५०१०२: अशरीरो ऽपि ते काले कार्यं सर्वं करिष्यति॥
SP०१५०१११: यदा तु विष्णुर्भविता वसुदेवसुतः शुभे।
SP०१५०११२: तदा तस्य सुतो ऽयं स्यात्पतिस्ते स भविष्यति॥
SP०१५०१२०: सनत्कुमार उवाच।
SP०१५०१२१: ततः सा तं वरं लब्ध्वा कामपत्नी शुभानना।
SP०१५०१२२: जगामेष्टं तदा देशं प्रीतियुक्ता गतक्लमा॥
SP०१५०१३०: सनत्कुमार उवाच।
SP०१५०१३१: एवं दग्ध्वा स कामं तु शंकरो मूढचेतसम्।
SP०१५०१३२: प्रोवाच हिमवत्पुत्रीं भक्त्या मुनिवरस्य ह॥
SP०१५०१४१: वसिष्ठो नाम विप्रेन्द्रो मां कृत्वा हृदि तप्यते।
SP०१५०१४२: तस्याहं वरदानाय प्रयास्यामि महाव्रते॥
SP०१५०१५१: एवमुक्त्वा स देवीं तु भक्तिप्रीत्या तदा विभुः।
SP०१५०१५२: जगाम तप्यतो ऽभ्याशं वसिष्ठस्य मुनेर्विभुः॥
SP०१५०१६१: ततो मुनिवरश्रेष्ठं वरिष्ठं तपतां वरम्।
SP०१५०१६२: वसिष्ठमृषिशार्दूलं तप्यमानं परं तपः॥
SP०१५०१७१: पूर्णे वर्षसहस्रे तु ज्वलमानमिवानलम्।
SP०१५०१७२: उवाच भगवान्गत्वा ब्रूहि किं ते ददानि ते।
SP०१५०१७३: ददामि दिव्यं चक्षुस्ते पश्य मां सगणं द्विज॥
SP०१५०१८१: दृष्ट्वा स तु तमीशानं प्रणम्य शिरसा प्रभुम्।
SP०१५०१८२: शिरस्यञ्जलिमाधाय तुष्टाव हृषिताननः॥
SP०१५०१९०: वसिष्ठ उवाच।
SP०१५०१९१: नमः कनकलिङ्गाय वेदलिङ्गाय वै नमः।
SP०१५०१९२: नमः सहस्रलिङ्गाय वह्निलिङ्गाय वै नमः॥
SP०१५०२०१: नमः पुराणलिङ्गाय श्रुतिलिङ्गाय वै नमः।
SP०१५०२०२: नमः पवनलिङ्गाय ब्रह्मलिङ्गाय वै नमः॥
SP०१५०२११: नमस्त्रैलोक्यलिङ्गाय दाहलिङ्गाय वै नमः।
SP०१५०२१२: नमः पर्वतलिङ्गाय स्थितिलिङ्गाय वै नमः॥
SP०१५०२२१: नमो रहस्यलिङ्गाय सप्तद्वीपोर्ध्वलिङ्गिने।
SP०१५०२२२: नमः सर्वार्थलिङ्गाय सर्वलोकाङ्गलिङ्गिने॥
SP०१५०२३१: नमो ऽस्त्वव्यक्तलिङ्गाय बुद्धिलिङ्गाय वै नमः।
SP०१५०२३२: नमो ऽहंकारलिङ्गाय भूतलिङ्गाय वै नमः॥
SP०१५०२४१: नम इन्द्रियलिङ्गाय नमस्तन्मात्रलिङ्गिने।
SP०१५०२४२: नमः पुरुषलिङ्गाय भावलिङ्गाय वै नमः॥
SP०१५०२५१: नमः सर्वार्थलिङ्गाय तमोलिङ्गाय वै नमः।
SP०१५०२५२: नमो रजोर्ध्वलिङ्गाय सत्त्वलिङ्गाय वै नमः॥
SP०१५०२६१: नमो गगनलिङ्गाय तेजोलिङ्गाय वै नमः।
SP०१५०२६२: नमो वायूर्ध्वलिङ्गाय शब्दलिङ्गाय वै नमः॥
SP०१५०२७१: नमो ऋक्स्तुतलिङ्गाय यजुर्लिङ्गाय वै नमः।
SP०१५०२७२: नमस्ते ऽथर्वलिङ्गाय सामलिङ्गाय वै नमः॥
SP०१५०२८१: नमो यज्ञाङ्गलिङ्गाय यज्ञलिङ्गाय वै नमः।
SP०१५०२८२: नमस्ते ऽनन्तलिङ्गाय देवानुगतलिङ्गिने॥
SP०१५०२९१: दिश नः परमं योगमपत्यं मत्समं तथा।
SP०१५०२९२: ब्रह्म चैवाक्षयं देव शमं चैव परं विभो।
SP०१५०२९३: अक्षयत्वं च वंशस्य धर्मे च मतिमक्षयाम्॥
SP०१५०३००: सनत्कुमार उवाच।
SP०१५०३०१: एवं स भगवान्व्यास वसिष्ठेनामितात्मना।
SP०१५०३०२: स्तूयमानस्तुतोषाथ तुष्टश्चेदं तमब्रवीत्॥
SP०१५०३१०: भगवानुवाच।
SP०१५०३११: तुष्टस्ते ऽहं ददान्येतत्तव सर्वं मनोगतम्।
SP०१५०३१२: योगं च परमं सूक्ष्ममक्षयं सर्वकामिकम्॥
SP०१५०३२१: पौत्रं च त्वत्समं दिव्यं तपोयोगबलान्वितम्।
SP०१५०३२२: ददानि ते ऋषिश्रेष्ठ प्रतिभास्यन्ति चैव ते॥
SP०१५०३३१: दमः शमस्तथा कीर्तिस्तुष्टिरक्रोध एव च।
SP०१५०३३२: नित्यं तव भविष्यन्ति अमरत्वं च सर्वशः॥
SP०१५०३४१: अवध्यत्वमसह्यत्वमक्षयत्वं च सर्वदा।
SP०१५०३४२: वंशस्य चाक्षतिर्विप्र धर्मे च रतिरव्यया।
SP०१५०३४३: ब्रूहि चान्यानपि वरान्ददामि ऋषिसत्तम॥
SP०१५०३५०: वसिष्ठ उवाच।
SP०१५०३५१: भगवन्विदितं सर्वं भविष्यं देवसत्तम।
SP०१५०३५२: न स्याद्धि तत्तथा देव यथा वा मन्यसे प्रभो॥
SP०१५०३६०: देव उवाच।
SP०१५०३६१: भविष्यं नान्यथा कुर्यादिति मे निश्चिता मतिः।
SP०१५०३६२: अहं कर्ता भविष्यस्य कथं कुर्यात्तदन्यथा॥
SP०१५०३७१: तथा तन्नात्र संदेहो विहितं यद्यथा मया।
SP०१५०३७२: तस्मात्ते ऽनुग्रहं कर्ता भूयः पुत्रस्तवाव्ययः॥
SP०१५०३८०: सनत्कुमार उवाच।
SP०१५०३८१: एवमुक्त्वा ततो देवः कपर्दी नीललोहितः।
SP०१५०३८२: पश्यतस्तस्य विप्रर्षेः क्षणादन्तरधीयत॥
SP०१५९९९९: इति स्कन्दपुराणे पञ्चदशमो ऽध्यायः॥
SP०१६००१०: व्यास उवाच।
SP०१६००११: वरान्स लब्ध्वा भगवान्वसिष्ठो ऽस्मत्पितामहः।
SP०१६००१२: कं पुत्रं जनयामास आत्मनः सदृशद्युतिम्॥
SP०१६००२०: सनत्कुमार उवाच।
SP०१६००२१: तेनासौ वरदानेन देवदेवस्य शूलिनः।
SP०१६००२२: अरुन्धत्यामजनयत्तपोयोगबलान्वितम्।
SP०१६००२३: ब्रह्मिष्ठं शक्तिनामानं पुत्रं पुत्रशताग्रजम्॥
SP०१६००३१: तस्य बाल्यात्प्रभृत्येव वासिष्ठस्य महात्मनः।
SP०१६००३२: परेण चेतसा भक्तिरभवद्गोवृषध्वजे॥
SP०१६००४१: स कदाचिदपत्यार्थमाराधयदुमापतिम्।
SP०१६००४२: तस्य तुष्टो महादेवो वरदो ऽस्मीत्यभाषत॥
SP०१६००५१: अथ दृष्ट्वा तमीशानमिदमाहानताननः।
SP०१६००५२: केन स्तोष्यामि ते देव यस्त्वं सर्वजगत्पतिः।
SP०१६००५३: सर्वान्धारयसे लोकानात्मना समयाद्विभो॥
SP०१६००६१: त्वमेव भोक्ता भोज्यं च कर्ता कार्यं तथा क्रिया।
SP०१६००६२: उत्पादकस्तथोत्पाद्य उत्पत्तिश्चैव सर्वशः॥
SP०१६००७१: आत्मानं पुत्रनामानं मम तुल्यं गुणैर्विभो।
SP०१६००७२: इच्छामि दत्तं देवेश एष मे दीयतां वरः॥
SP०१६००८०: सनत्कुमार उवाच।
SP०१६००८१: तमेवंवादिनं देवः प्रहस्य वदतां वरः।
SP०१६००८२: उवाच वचसा व्यास दिशः सर्वा विनादयन्॥
SP०१६००९१: त्वयाहं याचितः शक्ते स च ते संभविष्यति।
SP०१६००९२: त्वत्समः सर्ववेदज्ञस्त्वदीयो मुनिपुंगव॥
SP०१६०१०१: बीजात्मा च तथोद्भूतः स्वयमेवाङ्कुरात्मना।
SP०१६०१०२: बीजात्मना न भवति परिणामान्तरं गतः॥
SP०१६०१११: एवं स आत्मनात्मा वः संभूतो ऽपत्यसंज्ञितः।
SP०१६०११२: स्वेनात्मना न भविता परिणामान्तरं गतः॥
SP०१६०१२०: सनत्कुमार उवाच।
SP०१६०१२१: एवमुक्त्वा तु तं देवः प्रहस्य च निरीक्ष्य च।
SP०१६०१२२: जगाम सहसा योगी अदृश्यत्वमतिद्युतिः॥
SP०१६०१३१: तस्मिन्गते महादेवे शक्तिस्तव पितामहः।
SP०१६०१३२: वचस्तत्परिनिश्चिन्त्य एवमेवेत्यमन्यत॥
SP०१६०१४१: अथ काले ऽतिमहति समतीते शुभव्रते।
SP०१६०१४२: तपसा भावितश्चापि महताग्निसमप्रभः।
SP०१६०१४३: अदृश्यन्त्यां महाप्रज्ञ आदधे गर्भमुत्तमम्॥
SP०१६०१५१: तस्यामापन्नसत्त्वायां राजा कल्माषपादृषिम्।
SP०१६०१५२: भक्षयामास संरब्धो रक्षसा हृतचेतनः॥
SP०१६९९९९: इति स्कन्दपुराणे षोडशो ऽध्यायः॥
SP०१७००१०: व्यास उवाच।
SP०१७००११: कस्मात्स राजा तमृषिं चखाद तपसान्वितम्।
SP०१७००१२: रक्षसा स किमर्थं च हृतचेताभवन्नृपः॥
SP०१७००२०: सनत्कुमार उवाच।
SP०१७००२१: वसिष्ठयाज्यो राजासीन्नाम्ना मित्रसहः प्रभुः।
SP०१७००२२: सुदासपुत्रो बलवानिन्द्रचन्द्रसमद्युतिः॥
SP०१७००३१: तमागम्योचिवाञ्छक्तिश्चरिष्ये दीक्षितो व्रतम्।
SP०१७००३२: तत्र मे निशि राजेन्द्र सदैव पिशिताशनम्॥
SP०१७००४१: इहागतस्य यच्छस्व शुचि सर्वगुणान्वितम्।
SP०१७००४२: अप्रतीकारसंयुक्तमेकदैकान्त एव च॥
SP०१७००५१: एवमस्त्विति तेनोक्तो जगाम स महामनाः।
SP०१७००५२: अथास्यान्तर्हितं रक्षो नृपतेरभवत्तदा।
SP०१७००५३: नाज्ञापयत्तदा सूदं तस्यार्थे मुनिसत्तम॥
SP०१७००६१: गते ऽथ दिवसे तात संस्मृत्य प्रयतात्मवान्।
SP०१७००६२: सूदमाहूय चोवाच आर्तवत्स नराधिपः॥
SP०१७००७०: सौदास उवाच।
SP०१७००७१: मयामृतवसो प्रातर्गुरुपुत्रस्य धीमतः।
SP०१७००७२: पिशितं सम्प्रतिज्ञातं भोजनं निशि संस्कृतम्।
SP०१७००७३: तत्कुरुष्व तथा क्षिप्रं कालो नो नात्यगाद्यथा॥
SP०१७००८१: स एवमुक्तः प्रोवाच सूदो ऽमृतवसुस्तदा।
SP०१७००८२: राजंस्त्वया नो नाख्यातं प्रागेव नरपुंगव।
SP०१७००८३: साम्प्रतं नास्ति पिशितं स्तोकमप्यभिकाङ्क्षितम्॥
SP०१७००९१: पिशितस्यैव चाल्पत्वाद्बहूनां चैव तद्भुजाम्।
SP०१७००९२: अमितस्य प्रदानाच्च न किंचिदवशिष्यते॥
SP०१७०१००: राजोवाच।
SP०१७०१०१: जाने सर्वोपयोगं च जाने चादुष्टतां तव।
SP०१७०१०२: जाने स्तोकं च पिशितं कार्यं चेदं तथाविधम्।
SP०१७०१०३: मृग्यतां पिशितं क्षिप्रं लब्धव्यं यत्र मन्यसे॥
SP०१७०११०: सनत्कुमार उवाच।
SP०१७०१११: एवमुक्तो ऽमृतवसुः प्रयत्नं महदास्थितः।
SP०१७०११२: पिशितं मृगयन्सम्यङ्नाप्यविन्दत कर्हिचित्॥
SP०१७०१२१: यदा न लब्धवान्मांसं तदोवाच नराधिपम्।
SP०१७०१२२: गत्वा निशि महाराजमिदं वचनमर्थवत्॥
SP०१७०१३१: राजन्न पिशितं त्वस्ति पुरे ऽस्मिञ्छुचि कर्हिचित्।
SP०१७०१३२: मृगयन्परिखिन्नो ऽस्मि शाधि किं करवाणि ते॥
SP०१७०१४०: सनत्कुमार उवाच।
SP०१७०१४१: स एवमुक्तः सूदेन तस्मिन्काले नराधिपः।
SP०१७०१४२: नोवाच किंचित्तं सूदं तूष्णीमेव बभूव ह॥
SP०१७०१५१: तदन्तरमभिप्रेक्ष्य विश्वामित्रसमीरितः।
SP०१७०१५२: राक्षसो रुधिरो नाम संविवेश नराधिपम्॥
SP०१७०१६१: रक्षसा स तदाविष्टो रुधिरेण दुरात्मना।
SP०१७०१६२: उवाच सूदं शनकैः कर्णमूले महाद्युतिः॥
SP०१७०१७१: गच्छ यत्किंचिदानीय मांसं मानुषमन्ततः।
SP०१७०१७२: गार्दभं वाप्यथौष्ट्रं वा सर्वं संस्कर्तुमर्हसि॥
SP०१७०१८१: किमसौ ज्ञास्यते रात्रौ त्वया भूयश्च संस्कृतम्।
SP०१७०१८२: रसवद्गन्धवच्चैव क्षिप्रमेव समाचर॥
SP०१७०१९०: सनत्कुमार उवाच।
SP०१७०१९१: स एवमुक्तस्तेनाथ मानुषं मांसमाददे।
SP०१७०१९२: राजापकारिणो व्यास मृतोत्सृष्टस्य कस्यचित्॥
SP०१७०२०१: अथार्धरात्रसमये भास्कराकारवर्चसम्।
SP०१७०२०२: शतानलसमप्रख्यमपश्यन्मुनिसत्तमम्॥
SP०१७०२११: स तमर्घ्येण पाद्येन आसनाग्र्यवरेण च।
SP०१७०२१२: समर्चयित्वा विधिवदन्नमस्योपपादयत्॥
SP०१७०२२१: स तदन्नं समानीतं समालभ्य महातपाः।
SP०१७०२२२: चुकोप कुपितश्चाह पार्थिवं प्रदहन्निव॥
SP०१७०२३०: शक्तिरुवाच।
SP०१७०२३१: पार्थिवाधम विप्राणां भोजनं राक्षसोचितम्।
SP०१७०२३२: न दीयते विधिज्ञेन त्वं तु मामवमन्यसे॥
SP०१७०२४१: यस्मात्त्वं राक्षसमिदं मह्यं दित्ससि भोजनम्।
SP०१७०२४२: तस्मात्त्वं कर्मणा तेन पुरुषादो भविष्यसि॥
SP०१७०२५०: सनत्कुमार उवाच।
SP०१७०२५१: एवमुक्तस्तु तेजस्वी राजा संचिन्त्य तत्तदा।
SP०१७०२५२: उवाच क्रोधरक्ताक्षो राक्षसाविष्टचेतनः॥
SP०१७०२६१: पुरुषादो भवेत्येवं मामवोचद्भवान्यतः।
SP०१७०२६२: ततस्त्वां भक्षयिष्यामि भ्रातृभिः सहितं द्विज॥
SP०१७०२७१: भक्षयित्वा विशुद्ध्यर्थं मुक्तशापस्ततः परम्।
SP०१७०२७२: चरिष्यामि तपः शुद्धं संयम्येन्द्रियसंहतिम्।
SP०१७०२७३: पित्रा तवाभ्यनुज्ञातः स्वर्गे वत्स्ये यथेप्सितम्॥
SP०१७९९९९: इति स्कन्दपुराणे सप्तदशमो ऽध्यायः॥
SP०१८००१०: सनत्कुमार उवाच।
SP०१८००११: ततः स राजा स्वं राज्यमुत्सृज्य सह भार्यया।
SP०१८००१२: वनं विवेश तत्राभूत्पुरुषादो महाबलः॥
SP०१८००२१: सो ऽभक्षयत तत्राग्रे शक्तिमेव महामुनिम्।
SP०१८००२२: ततो भ्रातृशतं तस्य वसिष्ठस्यैव पश्यतः॥
SP०१८००३१: ततः पुत्रवधं घोरं दृष्ट्वा ब्रह्मसुतः प्रभुः।
SP०१८००३२: नोत्ससर्ज तदा क्रोधं वसिष्ठः कौशिकं प्रति।
SP०१८००३३: पुत्रशोकेन महता भृशमेवान्वकीर्यत॥
SP०१८००४१: स बद्ध्वा महतीं कण्ठे शिलां ब्रह्मसुतः प्रभुः।
SP०१८००४२: नद्यामात्मानमुत्सृज्य शतधा साद्रवद्भयात्।
SP०१८००४३: शतद्रूरिति तां प्राहुर्मुनयः संशितव्रताः॥
SP०१८००५१: पुनः पाशैर्दृढैर्बद्ध्वा अन्यस्यामसृजद्वशी।
SP०१८००५२: तस्यां विपाशः संवृत्तो विपाशा साभवत्ततः॥
SP०१८००६१: ततो ऽटवीं समासाद्य निराहारो जितेन्द्रियः।
SP०१८००६२: वायुभक्षस्तदा तस्थौ स्वं देहं परितापयन्॥
SP०१८००७१: अथ शुश्राव वेदानां ध्वनिमेकस्य सुस्वरम्।
SP०१८००७२: अधीयानस्य तत्राशु ध्यानमेवान्वपद्यत॥
SP०१८००८१: अथैनं चारुसर्वाङ्गी पीनोन्नतपयोधरा।
SP०१८००८२: उपतस्थे ऽग्रतः पत्नी शक्तेर्दीनाननेक्षणा॥
SP०१८००९१: तामुवाच कुतस्त्वं वै कस्यैष श्रूयते ध्वनिः।
SP०१८००९२: सोवाच दीनया वाचा रुदती श्वशुरं तदा॥
SP०१८०१००: अदृश्यन्त्युवाच।
SP०१८०१०१: यदैव सुतदुःखेन निर्गतो ऽस्याश्रमाद्गुरो।
SP०१८०१०२: तदाप्रभृत्येवादृश्या भगवन्तमनुव्रता॥
SP०१८०१११: अधीयानस्य चैवायं ध्वनिः पुत्रस्य ते विभो।
SP०१८०११२: उदरस्थस्य ते सूनोर्मा दुःखे त्वं मनः कृथाः॥
SP०१८०१२०: सनत्कुमार उवाच।
SP०१८०१२१: इदानीमस्ति मे वत्से जीविताशेति सो ऽब्रवीत्।
SP०१८०१२२: क्षान्तिं धृतिं च संस्थित्य प्रययावाश्रमं मुनिः॥
SP०१८०१३१: तदाश्रमपदं गच्छन्पथि राजानमैक्षत।
SP०१८०१३२: वसारुधिरदिग्धाङ्गं सौदासं रक्तलोचनम्॥
SP०१८०१४१: अभिद्रवन्तं वेगेन मन्त्रैरस्तम्भयन्मुनिः।
SP०१८०१४२: ततो ऽस्य निर्गतः कायाद्रक्षः परमदारुणः॥
SP०१८०१५१: उवाच चैनं दुष्टात्मन्दहेयं त्वां सबान्धवम्।
SP०१८०१५२: दग्धेन च त्वया किं मे गच्छ मुक्तो ऽसि दुर्मते॥
SP०१८०१६१: ततः स मुक्तो दीनात्मा राक्षसः क्रूरकर्मकृत्।
SP०१८०१६२: प्रणम्य शिरसा भीतो जगाम कुशिकान्तिकम्॥
SP०१८०१७१: गते निशाचरे राजा प्रणम्य शिरसा मुनिम्।
SP०१८०१७२: प्रसादयामास तदा स चोवाचेदमर्थवत्॥
SP०१८०१८१: न दोषस्तव राजेन्द्र रक्षसाधिष्ठितस्य वै।
SP०१८०१८२: कृतान्तेन हताः पुत्रा निमित्तं तत्र राक्षसः॥
SP०१८०१९१: प्रशाधि राज्यं राजेन्द्र पितृपैतामहं विभो।
SP०१८०१९२: ब्रूहि किं वा प्रियं ते ऽद्य करोमि नरपुंगव॥
SP०१८०२००: राजोवाच।
SP०१८०२०१: इच्छामि भगवन्पुत्रं त्वयोत्पादितमच्युत।
SP०१८०२०२: देव्यामस्यां महासत्त्वं तत्कुरुष्व मम प्रियम्॥
SP०१८०२१०: सनत्कुमार उवाच।
SP०१८०२११: एवमस्त्वित्यथोक्त्वासौ तस्यां पत्न्यां महाव्रतः।
SP०१८०२१२: पुत्रं च शोणकं नाम जनयामास निर्वृतः॥
SP०१८०२२१: तं शोणकं ततो राज्ये स्वं पुत्रमभिषिच्य सः।
SP०१८०२२२: जगाम वनमेवाशु सभार्यस्तपसि स्थितः॥
SP०१८०२३१: वसिष्ठस्यापि कालेन शक्तेः पुत्रः प्रतापवान्।
SP०१८०२३२: अदृश्यन्त्यां समभवत्पुत्रो नाम्ना पराशरः॥
SP०१८०२४१: वसिष्ठं तु तदा धीमांस्तातमेवाभ्यमन्यत।
SP०१८०२४२: तात तातेति च मुहुर्व्याजहार पितुर्गुरुम्॥
SP०१८०२५१: ततः कदाचिद्विज्ञाय भक्षितं रक्षसा शुचिम्।
SP०१८०२५२: पितरं तपसा मन्त्रैरीजे रक्षःक्रतौ तदा॥
SP०१८०२६१: तत्र कोटीः स पञ्चाशद्रक्षसां क्रूरकर्मणाम्।
SP०१८०२६२: जुहावाग्नौ महातेजास्ततो ब्रह्माभ्यगाद्द्रुतम्॥
SP०१८०२७१: सुतमभ्येत्य सम्पूज्य वसिष्ठसहितः प्रभुः।
SP०१८०२७२: ऋषिभिर्दैवतैश्चैव इदमाह पराशरम्॥
SP०१८०२८०: ब्रह्मोवाच।
SP०१८०२८१: देवतास्ते पतन्ति स्म यज्ञैर्मन्त्रपुरस्कृतैः।
SP०१८०२८२: अष्टमं स्थानमेतद्धि देवानामाद्यमीदृशम्॥
SP०१८०२९०: पराशर उवाच।
SP०१८०२९१: सह देवैरहं सर्वा/ल्लोकान्धक्ष्यामि पावकैः।
SP०१८०२९२: दग्ध्वान्यान्प्रथयिष्यामि तत्र लोकान्न संशयः॥
SP०१८०३००: सनत्कुमार उवाच।
SP०१८०३०१: तस्यैवं गर्वितं वाक्यं श्रुत्वा देवः पितामहः।
SP०१८०३०२: उवाच श्लक्ष्णया वाचा सान्त्वयंस्तमिदं वचः॥
SP०१८०३१०: पितामह उवाच।
SP०१८०३११: कृतमेतन्न संदेहो यथा ब्रूषे महामते।
SP०१८०३१२: क्षन्तव्यं सर्वमेतत्तु अस्मत्प्रियचिकीर्षया॥
SP०१८०३२१: यैस्ते पिता महाभाग भक्षितः सह सोदरैः।
SP०१८०३२२: त एवाग्नौ च होतव्या विश्वामित्रस्य पश्यतः।
SP०१८०३२३: अन्येषां स्वस्ति सर्वत्र देवानां सह राक्षसैः॥
SP०१८०३३१: तस्य संकल्पसंतप्तो मन्युमूलमुदाहरत्।
SP०१८०३३२: वसिष्ठस्य महाभाग त्वं निवारय पुत्रक॥
SP०१८०३४१: देवाः प्राञ्जलयः सर्वे प्रणेमुस्ते महामुनिम्।
SP०१८०३४२: ऋषयश्चैव ते सर्वे वाग्भिस्तुष्टुविरे तदा॥
SP०१८०३५१: ततस्तेषां महातेजा वचांसि प्रत्यपूजयत्।
SP०१८०३५२: विश्वामित्रस्य मिषत इदं प्रोवाच सुस्वरम्॥
SP०१८०३६१: य एषां ब्राह्मणो वापि क्षत्रियो वा दुरात्मवान्।
SP०१८०३६२: रक्षसां पक्षमास्थाय प्रतीकारं करिष्यति॥
SP०१८०३७१: तमप्यत्रापि संक्रुद्धस्तपोयोगबलान्वितः।
SP०१८०३७२: विहत्य तपसो योगाद्धोष्ये दीप्ते विभावसौ॥
SP०१८०३८०: सनत्कुमार उवाच।
SP०१८०३८१: ततो देवाः सगन्धर्वाः पितामहपुरःसराः।
SP०१८०३८२: प्रभावं तस्य तं ज्ञात्वा पराशरमपूजयन्॥
SP०१८०३९१: हुतेषु च ततस्तेषु राक्षसेषु दुरात्मसु।
SP०१८०३९२: संजहार ततः सत्त्रं ब्रह्मणो ऽनुमते तदा॥
SP०१८०४००: सनत्कुमार उवाच।
SP०१८०४०१: य इमं श्राद्धकाले वा दैवे कर्मणि वा द्विजान्।
SP०१८०४०२: श्रावयीत शुचिर्भूत्वा न तं हिंसन्ति राक्षसाः॥
SP०१८०४११: पराशरस्येदमदीनसम्भवं विशुद्धवाक्कर्मविधानसम्भवम्।
SP०१८०४१२: निशाम्य विप्रः कुलसिद्धिसम्भवं न राक्षसं गच्छति योनिसम्भवम्॥
SP०१८९९९९: इति स्कन्दपुराणे ऽष्टादशमो ऽध्यायः॥
SP०१९००१०: सनत्कुमार उवाच।
SP०१९००११: एवं तव पिता व्यास रक्षःसत्त्रं समाहरत्।
SP०१९००१२: समापयित्वा च पुनस्तपस्तेपे च भास्वरम्॥
SP०१९००२१: तमागत्य वसिष्ठस्तु तपसा भास्करद्युतिम्।
SP०१९००२२: उवाच प्रीतिसम्पन्नमिदमर्थवदव्ययः॥
SP०१९००३०: वसिष्ठ उवाच।
SP०१९००३१: पितरः पुत्रकामा वै तपः कृत्वातिदुश्चरम्।
SP०१९००३२: पुत्रमुत्पादयन्ति स्म तपोज्ञानसमन्वितम्॥
SP०१९००४१: अयं नः संततिं चैव ज्ञानवांस्तपसान्वितः।
SP०१९००४२: करिष्यति गतिं चैव इति वेदविदो विदुः॥
SP०१९००५१: स त्वं तपोन्वितश्चैव ज्ञानवान्यशसान्वितः।
SP०१९००५२: पुत्रः पुत्रवतां श्रेष्ठो विहीनः प्रजया विभो॥
SP०१९००६१: तस्मात्पितॄणामानृण्यं गच्छ व्रतवतां वर।
SP०१९००६२: सुतमुत्पादय क्षिप्रमधिकं सममेव वा॥
SP०१९००७०: सनत्कुमार उवाच।
SP०१९००७१: स एवमुक्तस्तेजस्वी वसिष्ठेनामितात्मना।
SP०१९००७२: मैनाकं पर्वतं प्राप्य तपस्तेपे सुदुश्चरम्॥
SP०१९००८१: तस्य कालेन महता तपसा भावितस्य तु।
SP०१९००८२: उमापतिर्वरं प्रादात्स च वव्रे सुतं शुभम्॥
SP०१९००९१: स लब्धवर आगम्य ययाचे पुत्रकारणात्।
SP०१९००९२: क्षेत्रं सुपरिशुद्धं च स्वपुत्रो यत्र सम्भवेत्॥
SP०१९०१०१: सम्भ्रमन्दाशराजस्य दुहितृत्वमुपागताम्।
SP०१९०१०२: पितृकन्यां ततः कालीमपश्यद्दिव्यरूपिणीम्॥
SP०१९०१११: मत्सीगर्भसमुत्पन्नां वसोर्बीजाशनात्पुरा।
SP०१९०११२: अद्रिकामप्सरःश्रेष्ठां ब्रह्मतेजोमयीं शुभाम्॥
SP०१९०१२१: तस्यां स जनयामास वरं दत्त्वा महातपाः।
SP०१९०१२२: भवन्तं तपसां योनिं श्रौतस्मार्तप्रवर्तकम्॥
SP०१९०१३१: तव पुत्रो ऽभवच्चापि शुको योगविदां वरः।
SP०१९०१३२: तस्य पुत्राश्च चत्वारः कन्या चैका सुमध्यमा॥
SP०१९०१४०: व्यास उवाच।
SP०१९०१४१: कथं वैरं समभवद्विश्वामित्रवसिष्ठयोः।
SP०१९०१४२: कथं चापगतं भूय एतदिच्छामि वेदितुम्॥
SP०१९०१५०: सनत्कुमार उवाच।
SP०१९०१५१: पराशरे तु गर्भस्थे विप्रत्वं गाधिजे गते।
SP०१९०१५२: सरस्वत्यां कुरुक्षेत्रे द्वयोरप्याश्रमौ तयोः॥
SP०१९०१६१: तत्र वैरमनुस्मृत्य विश्वामित्रेण धीमता।
SP०१९०१६२: मिषतस्तु वसिष्ठस्य हतं पुत्रशतं रुषा॥
SP०१९०१७१: मुनिरप्याह तत्रासौ विश्वामित्रः प्रतापवान्।
SP०१९०१७२: सरस्वतीमथैकान्ते वसिष्ठं मे महापगे।
SP०१९०१७३: स्रोतसा महताक्षिप्य स्नायमानमिहानय॥
SP०१९०१८१: सैवमुक्ता तु तं गत्वा वसिष्ठं प्राह दुःखिता।
SP०१९०१८२: यदुक्तवांस्तु गाधेयः स चोवाच महानदीम्॥
SP०१९०१९१: एवं कुरु महाभागे मां नयस्व यथेप्सितम्।
SP०१९०१९२: मा ते क्रूरः स गाधेयः शापं दद्यात्सुदुस्तरम्॥
SP०१९०२००: सनत्कुमार उवाच।
SP०१९०२०१: गाधेयस्य ततः सा तु जुह्वतो ऽग्निं दिवाकरे।
SP०१९०२०२: मध्यं प्राप्ते ऽनयद्वेगाद्वसिष्ठं स्रोतसा शुभा॥
SP०१९०२११: तं दृष्ट्वापहृतं व्यास स्रोतसा मुनिसत्तमम्।
SP०१९०२१२: उवाच च्छद्मना यस्माद्वेगेनापहृतस्त्वया।
SP०१९०२१३: तस्मात्त्वं कर्मणानेन सासृक्तोया भविष्यसि॥
SP०१९०२२१: विश्वामित्रेण सा शप्ता नदी लोकसुखप्रदा।
SP०१९०२२२: अवहद्रुधिरं चैव मांसमेदस्तथैव च॥
SP०१९०२३१: अथ तीर्थप्रसङ्गेन मुनिभिः समुपागतैः।
SP०१९०२३२: अनुग्रहः कृतस्तस्या येन स्वच्छजलाभवत्॥
SP०१९०२४१: महतस्तपसः शक्त्या कालेन महता तदा।
SP०१९०२४२: वसिष्ठस्य च तां क्षान्तिं ज्ञात्वा स ऋषिपुंगवः॥
SP०१९०२५१: विश्वामित्रो महातेजा वसिष्ठे वैरमत्यजत्।
SP०१९०२५२: एवं तौ वैरमन्योन्यं जहतुर्मुनिसत्तमौ॥
SP०१९०२६०: सनत्कुमार उवाच।
SP०१९०२६१: य इमं शृणुयान्नित्यं ब्राह्मणाञ्छ्रावयीत वा।
SP०१९०२६२: स दुस्तराणि दुर्गाणि तरत्यश्रान्तपौरुषः॥
SP०१९०२७१: ह्रीपौरुषौदार्यविहारसत्त्वैः समन्वितः सोज्ज्वलचारुवेषः।
SP०१९०२७२: भवेच्च सर्वामरराजतुल्यस्त्रिपिष्टपे क्रीडति चेच्छया स्वयम्॥
SP०१९०२८१: एवं तदभवद्व्यास विश्वामित्रवसिष्ठयोः।
SP०१९०२८२: वैरं समाप्तं लोकानां हितार्थं पुनरेव च॥
SP०१९९९९९: इति स्कन्दपुराणे ऊनविंशतितमो ऽध्यायः॥
SP०२०००१०: व्यास उवाच।
SP०२०००११: उमाहरौ तु देवेशौ चक्रतुर्यच्च संगतौ।
SP०२०००१२: तन्मे सर्वमशेषेण कथयस्व महामुने॥
SP०२०००२०: सनत्कुमार उवाच।
SP०२०००२१: उमाहरौ तु संगम्य परस्परमनिन्दितौ।
SP०२०००२२: शालङ्कस्यान्वये विप्रं युयुजाते वरेण ह॥
SP०२०००३१: स चाप्ययोनिजः पुत्र आराध्य परमेश्वरम्।
SP०२०००३२: रुद्रेण समतां लब्ध्वा महागणपतिर्बभौ॥
SP०२०००४०: व्यास उवाच।
SP०२०००४१: कथं नन्दी समुत्पन्नः कथं चाराध्य शंकरम्।
SP०२०००४२: समानत्वमगाच्छम्भोः प्रतीहारत्वमेव च॥
SP०२०००५०: सनत्कुमार उवाच।
SP०२०००५१: अभूदृषिः स धर्मात्मा शिलादो नाम वीर्यवान्।
SP०२०००५२: तस्याभूच्छिलकैर्वृत्तिः शिलादस्तेन सो ऽभवत्॥
SP०२०००६१: अपश्यल्लम्बमानांस्तु गर्तायां स पितॄन्द्विजः।
SP०२०००६२: विच्छिन्नसंततीन्घोरं निरयं वै प्रपेतुषः॥
SP०२०००७१: तैरुक्तो ऽपत्यकामैस्तु देवं लोकेशमव्ययम्।
SP०२०००७२: आराधय महादेवं सुतार्थं द्विजसत्तम॥
SP०२०००८१: तस्य वर्षसहस्रेण तप्यमानस्य शूलधृक्।
SP०२०००८२: शर्वः सोमो गणवृतो वरदो ऽस्मीत्यभाषत॥
SP०२०००९१: तं दृष्ट्वा सोममीशेशं प्रणतः पादयोर्विभोः।
SP०२०००९२: हर्षगद्गदया वाचा तुष्टाव विबुधेश्वरम्॥
SP०२००१०१: नमः परमदेवाय महेशाय महात्मने।
SP०२००१०२: स्रष्ट्रे सर्वसुरेशानां ब्रह्मणः पतये नमः॥
SP०२००१११: नमः कामाङ्गनाशाय योगसम्भवहेतवे।
SP०२००११२: नमः पर्वतवासाय ध्यानगम्याय वेधसे॥
SP०२००१२१: ऋषीणां पतये नित्यं देवानां पतये नमः।
SP०२००१२२: वेदानां पतये चैव योगिनां पतये नमः॥
SP०२००१३१: प्रधानाय नमो नित्यं तत्त्वायामरसंज्ञिणे।
SP०२००१३२: वरदाय च भक्तानां नमः सर्वगताय च॥
SP०२००१४१: तन्मात्रेन्द्रियभूतानां विकाराणां गुणैः सह।
SP०२००१४२: स्रष्ट्रे च पतये चैव नमश्च प्रभविष्णवे॥
SP०२००१५१: जगतः पतये चैव जगत्स्रष्ट्रे नमः सदा।
SP०२००१५२: प्रकृतेः पतये नित्यं पुरुषात्परगामिने॥
SP०२००१६१: ईश्वराय नमो नित्यं योगगम्याय रंहसे।
SP०२००१६२: संसारोत्पत्तिनाशाय सर्वकामप्रदाय च॥
SP०२००१७१: शरण्याय नमो नित्यं नमो भस्माङ्गरागिणे।
SP०२००१७२: नमस्ते ऽयोग्रहस्ताय तेजसां पतये नमः॥
SP०२००१८१: सूर्यानिलहुताशाम्बुचन्द्राकाशधराय च।
SP०२००१८२: स्थिताय सर्वदा नित्यं नमस्त्रैलोकवेधसे॥
SP०२००१९१: स्तोतव्यस्य कुतो देव विश्रामस्तव विद्यते।
SP०२००१९२: यदा हेतुस्त्वमेवास्य जगतः स्थितिनाशयोः॥
SP०२००२०१: अशरण्यस्य देवेश त्वत्तश्च शरणार्थिनः।
SP०२००२०२: प्रसादं परमालम्ब्य वरदो भव विश्वकृत्॥
SP०२००२१०: सनत्कुमार उवाच।
SP०२००२११: यः स्तोत्रमेतदखिलं पठते द्विजन्मा प्रातः शुचिर्नियमवान्पुरतो द्विजानाम्।
SP०२००२१२: तं ब्रह्मराक्षसनिशाचरभूतयक्षा हिंसन्ति नो द्विपदपन्नगपूतनाश्च॥
SP०२००२२१: ततः स भगवान्देवः स्तूयमानः सहोमया।
SP०२००२२२: उवाच वरदो ऽस्मीति ब्रूहि यत्ते मनोगतम्॥
SP०२००२३१: तमेवंवादिनं देवं शिलादो ऽभ्यर्चयत्तदा।
SP०२००२३२: उवाच चेदं देवेशं स वाचा सज्जमानया॥
SP०२००२४१: भगवन्यदि तुष्टो ऽसि यदि देयो वरश्च मे।
SP०२००२४२: इच्छाम्यात्मसमं पुत्रं मृत्युहीनमयोनिजम्॥
SP०२००२५१: एवमुक्तस्ततो देवः प्रीयमाणस्त्रिलोचनः।
SP०२००२५२: एवमस्त्विति तं प्रोच्य तत्रैवान्तरधीयत॥
SP०२००२६१: गते तस्मिन्महेष्वासे ऋषिः परमपूजितः।
SP०२००२६२: स्वमाश्रममुपागम्य ऋषिभ्यो ऽकथयत्ततः॥
SP०२००२७१: तैः प्रशस्तस्ततश्चैव कालेन मुनिसत्तम।
SP०२००२७२: यियक्षुर्यज्ञभूमिं स्वां लाङ्गलेन चकर्ष ताम्॥
SP०२००२८१: तस्यां तु कृष्यमाणायां सीतायां तत्समुत्थितः।
SP०२००२८२: संवर्तकानलप्रख्यः कुमारः प्रत्यदृश्यत॥
SP०२००२९१: स तं दृष्ट्वा तथोद्भूतं कुमारं दीप्ततेजसम्।
SP०२००२९२: राक्षसो ऽयमिति ज्ञात्वा भयान्नोपससार तम्॥
SP०२००३०१: कुमारो ऽपि तथोद्भूतः पितरं दीप्ततेजसम्।
SP०२००३०२: उपासर्पत दीनात्मा तात तातेति चाब्रवीत्॥
SP०२००३११: स तातेत्युच्यमानो ऽपि यदा तं नाभ्यनन्दत।
SP०२००३१२: ततो वायुस्तमाकाशे शिलादं प्राह सुस्वरम्॥
SP०२००३२०: वायुरुवाच।
SP०२००३२१: शालङ्कायन पुत्रस्ते यो ऽसौ देवेन शम्भुना।
SP०२००३२२: अयोनिजः पुरा दत्तः स एष प्रतिनन्दय॥
SP०२००३३१: यस्मान्नन्दीकरस्ते ऽयं सदैव द्विजसत्तम।
SP०२००३३२: तस्मान्नन्दीति नाम्नायं भविष्यति सुतस्तव॥
SP०२००३४०: सनत्कुमार उवाच।
SP०२००३४१: ततः स वायुवचनान्नन्दिनं परिषस्वजे।
SP०२००३४२: गृहीत्वा चाश्रमं स्वेन सो ऽनयत्तुष्टिवर्धनम्।
SP०२००३४३: चूडोपनयनादीनि कर्माण्यस्य चकार सः॥
SP०२००३५१: कृत्वा चाध्यापयामास वेदान्साङ्गानशेषतः।
SP०२००३५२: आयुर्वेदं धनुर्वेदं गान्धर्वं शब्दलक्षणम्॥
SP०२००३६१: हस्तिनां चरितं यच्च नरनार्योश्च लक्षणम्।
SP०२००३६२: शिल्पानि चैव सर्वाणि निमित्तज्ञानमेव च॥
SP०२००३७१: भूतग्रामचिकित्सां च मातॄणां चरितं च यत्।
SP०२००३७२: भुजंगानां च सर्वेषां यच्च किंचिद्विचेष्टितम्।
SP०२००३७३: अब्दैरधीतवान्सर्वं व्यास पञ्चभिरेव च॥
SP०२००३८१: दक्षः शुचिरदीनात्मा प्रियवागनसूयकः।
SP०२००३८२: सर्वलोकप्रियो नित्यं मनोनयननन्दनः॥
SP०२००३९१: तस्याथ सप्तमे वर्षे ऋषी दिव्यौ तपोधनौ।
SP०२००३९२: आश्रमं समनुप्राप्तौ शिलादस्य महौजसौ॥
SP०२००४०१: तावभ्यर्च्य यथान्यायं शिलादः सुमहातपाः।
SP०२००४०२: सुखासीनौ समालक्ष्य आसने परमार्चितौ॥
SP०२००४११: मित्रावरुणनामानौ तपोयोगबलान्वितौ।
SP०२००४१२: अभिज्ञौ सर्वभूतानां त्रैलोक्ये सचराचरे॥
SP०२००४२१: ताभ्यामनुज्ञातश्चैव निषसाद वरासने।
SP०२००४२२: उपविष्टस्ततः प्रीत इष्टाभिर्वाग्भिरस्तुवत्॥
SP०२००४३१: ताभ्यां पृष्टश्च कच्चित्ते पुत्रस्तुष्टिप्रदः शुभः।
SP०२००४३२: स्वाध्यायनियतः कच्चित्कच्चिद्धर्मस्य संततिः॥
SP०२००४४१: कच्चिन्न वृद्धान्बालो न गुरून्वाप्यवमन्यते।
SP०२००४४२: कच्चिन्नियमवांश्चैव कच्चित्तुष्टिप्रदः सताम्॥
SP०२००४५१: स एवमुक्तस्तेजस्वी शिलादः पुत्रवत्सलः।
SP०२००४५२: उवाच गुणवान्सम्यक्कुलवंशविवर्धनः॥
SP०२००४६१: तमाहूय स तुष्ट्या तु पुत्रं नन्दिनमच्युतम्।
SP०२००४६२: तयोः पादेषु शिरसा अपातयत नन्दिनम्॥
SP०२००४७१: तौ तु तस्याशिषं देवौ प्रयुङ्क्तो धर्मनित्यताम्।
SP०२००४७२: गुरुशुश्रूषणे भावं लोकांश्चैव तथाक्षयान्॥
SP०२००४८०: सनत्कुमार उवाच।
SP०२००४८१: शिलादस्तामथालक्ष्य आशिषं देवयोस्तदा।
SP०२००४८२: विसृज्य नन्दिनं भीतः सो ऽपृच्छदृषिसत्तमौ॥
SP०२००४९०: शिलाद उवाच।
SP०२००४९१: भगवन्तावृषी सत्यौ गतिज्ञौ सर्वदेहिनाम्।
SP०२००४९२: किमर्थं मम पुत्रस्य दीर्घमायुरुभावपि।
SP०२००४९३: प्रयुक्तवन्तौ सम्यक्तु नाशिषं मुनिसत्तमौ॥
SP०२००५००: मित्रावरुणावूचतुः।
SP०२००५०१: तवैष तनयस्तात अल्पायुः सर्वसंमतः।
SP०२००५०२: अतो ऽन्यद्वर्षमेकं वै जीवितं धारयिष्यति॥
SP०२००५१०: सनत्कुमार उवाच।
SP०२००५११: ततः स शोकसंतप्तो न्यपतद्भुवि दुःखितः।
SP०२००५१२: विसृज्य ऋषिशार्दूलावेकाकी विललाप च॥
SP०२००५२१: तस्य शोकाद्विलपतः स्वरं श्रुत्वा सुतः शुभः।
SP०२००५२२: नन्द्यागात्तमथापश्यत्पितरं दुःखितं भृशम्॥
SP०२००५३०: नन्द्युवाच।
SP०२००५३१: केन त्वं तात दुःखेन दूयमानः प्ररोदिषि।
SP०२००५३२: दुःखं ते कुत उद्भूतं ज्ञातुमिच्छाम्यहं पितः॥
SP०२००५४०: शिलाद उवाच।
SP०२००५४१: पुत्र त्वं किल वर्षेण जीवितं सम्प्रहास्यसि।
SP०२००५४२: ऊचतुस्तावृषीत्येवं ततो मां कृच्छ्रमाविशत्॥
SP०२००५५०: नन्द्युवाच।
SP०२००५५१: सत्यं देवऋषी तात न तावनृतमूचतुः।
SP०२००५५२: तथापि तु न मृत्युर्मे प्रभविष्यति मा शुचः॥
SP०२००५६०: शिलाद उवाच।
SP०२००५६१: किं तपः किं परिज्ञानं को योगः कः श्रमश्च ते।
SP०२००५६२: येन त्वं मृत्युमुद्युक्तं वञ्चयिष्यसि कथ्यताम्॥
SP०२००५७०: नन्द्युवाच।
SP०२००५७१: न तात तपसा मृत्युं वञ्चयिष्ये न विद्यया।
SP०२००५७२: महादेवप्रसादेन मृत्युं जेष्यामि नान्यथा॥
SP०२००५८१: द्रक्ष्यामि शंकरं देवं ततो मृत्युर्न मे भवेत्।
SP०२००५८२: नष्टे मृत्यौ त्वया सार्धं चिरं वत्स्यामि निर्वृतः॥
SP०२००५९०: शिलाद उवाच।
SP०२००५९१: मया वर्षसहस्रेण तपस्तप्त्वा सुदुश्चरम्।
SP०२००५९२: महादेवः पुरा दृष्टो लब्धस्त्वं मे यतः सुतः॥
SP०२००६०१: भवांस्तु वर्षेणैकेन तपसा नातिभावितः।
SP०२००६०२: कथं द्रष्टा महादेवमेतदिच्छामि वेदितुम्॥
SP०२००६१०: नन्द्युवाच।
SP०२००६११: न तात तपसा देवो दृश्यते न च विद्यया।
SP०२००६१२: शुद्धेन मनसा भक्त्या दृश्यते परमेश्वरः॥
SP०२००६२१: त्वया विसृष्टो गत्वाहमचिरेण त्रिलोचनम्।
SP०२००६२२: द्रष्टा तात न संदेहो विसृजाशु ततस्तु माम्॥
SP०२००६३१: तिष्ठन्तं मां यमो ऽभ्येत्य पश्यतस्ते ऽभिसंमतम्।
SP०२००६३२: न हिंसति तथा तस्मादितस्तात व्रजाम्यहम्॥
SP०२००६४१: तिष्ठन्तं वा शयानं वा धावन्तं पतितं तथा।
SP०२००६४२: न प्रतीक्षति वै मृत्युरिति बुद्ध्वा शमं व्रज॥
SP०२००६५१: अवतीर्य जलं दिव्यं भावं शुद्धं समास्थितः।
SP०२००६५२: अभ्यस्य रौद्रमध्यायं ततो द्रक्ष्यामि शंकरम्॥
SP०२००६६१: जपतश्चापि युक्तस्य रुद्रभावार्पितस्य च।
SP०२००६६२: न मृत्युकाला बहवः करिष्यन्ति मम व्यथाम्॥
SP०२००६७०: सनत्कुमार उवाच।
SP०२००६७१: तमेवंवादिनं मत्वा ब्रुवाणं शुद्धया गिरा।
SP०२००६७२: व्यसर्जयददीनात्मा कृच्छ्रात्पुत्रं महातपाः॥
SP०२००६८१: अभिवन्द्य पितुः पादौ शिरसा स महायशाः।
SP०२००६८२: प्रदक्षिणं समावृत्य सम्प्रतस्थे ऽतिनिश्चितः॥
SP०२००६९१: अभिवाद्य ऋषीन्सर्वान्स दिदृक्षुरुदारधीः।
SP०२००६९२: मुनिः स देवमगमत्प्रणतार्तिहरं हरम्॥
SP०२०९९९९: इति स्कन्दपुराणे विंशतितमो ऽध्यायः॥
SP०२१००१०: सनत्कुमार उवाच।
SP०२१००११: निर्गतो ऽथ ततो नन्दी जगाम सरितां वराम्।
SP०२१००१२: भुवनामिति विख्यातां सर्वलोकसुखावहाम्॥
SP०२१००२१: तां प्रविश्य ततो धीमानेकाग्रो ह्रदमास्थितः।
SP०२१००२२: स जजाप तदा रुद्रान्मृत्योर्भीतः समाहितः॥
SP०२१००३१: जपता तेन तत्रैव तत्परेण तदाशिषा।
SP०२१००३२: कोटिरेका यदा जप्ता तदा देवस्तुतोष ह॥
SP०२१००४१: तमागत्याह भगवाञ्छर्व उग्रः कपर्दिमान्।
SP०२१००४२: नन्दिंस्तुष्टो ऽस्मि भद्रं ते वरं वृणु यथेप्सितम्॥
SP०२१००५१: उवाच प्रणतो भूत्वा प्रणतार्तिहरं हरम्।
SP०२१००५२: द्वितीयां जप्तुमिच्छामि कोटिं भगवतां विभो।
SP०२१००५३: एवमस्त्विति देवो ऽपि प्रोच्यागच्छद्यथागतम्॥
SP०२१००६०: सनत्कुमार उवाच।
SP०२१००६१: सो ऽवतीर्य ततो भूयः प्रयतात्मा तथैव ह।
SP०२१००६२: जजाप कोटिमन्यां तु रुद्रमेवानुचिन्तयन्॥
SP०२१००७१: द्वितीयायां ततः कोट्यां सम्पूर्णायां वृषध्वजः।
SP०२१००७२: अभ्याजगाम तं चैव वरदो ऽस्मीत्यभाषत॥
SP०२१००८१: स प्राह भगवन्कोटिं तृतीयामपि कालहन्।
SP०२१००८२: जप्तुमिच्छामि देवेश त्वत्प्रसादादहं विभो॥
SP०२१००९१: एवमस्त्विति भूयो ऽपि भगवान्प्रत्युवाच ह।
SP०२१००९२: उक्त्वा जगाम स्वं वेश्म देव्या सह महाद्युतिः॥
SP०२१०१०१: ततस्तृतीयां रुद्राणां कोटिमन्यां जजाप ह।
SP०२१०१०२: युगान्तादित्यसंकाशस्ततः समभवद्द्विजः॥
SP०२१०१११: तस्य कोटीत्रये व्यास समाप्ते ज्वलनत्विषः।
SP०२१०११२: सोमः सह गणैर्देवस्तं देशमुपचक्रमे॥
SP०२१०१२१: स तं करेण संगृह्य उद्धृत्य सलिलाच्च ह।
SP०२१०१२२: संमृजानो ऽग्रहस्तेन नन्दिनं कालहाब्रवीत्॥
SP०२१०१३०: देव उवाच।
SP०२१०१३१: शैलादे वरदो ऽहं ते तपसानेन तोषितः।
SP०२१०१३२: साधु जप्तं त्वया धीमन्ब्रूहि यत्ते मनोगतम्॥
SP०२१०१४०: शैलादिरुवाच।
SP०२१०१४१: जपेयं कोटिमन्यां तु भूयो ऽपि तव तेजसा।
SP०२१०१४२: वरमेतं वृणे देव यदि तुष्टो ऽसि मे विभो॥
SP०२१०१५०: भगवानुवाच।
SP०२१०१५१: किं ते जप्तेन भूयो ऽपि तुष्टो ऽस्मि तव सर्वथा।
SP०२१०१५२: यद्यत्त्वं वृणुषे कामं सर्वं तत्प्रददानि ते॥
SP०२१०१६१: ब्रह्मत्वमथ विष्णुत्वमिन्द्रत्वमथ वायुताम्।
SP०२१०१६२: आदित्यो भव रुद्रो वा ब्रूहि किं वा ददानि ते॥
SP०२१०१७०: सनत्कुमार उवाच।
SP०२१०१७१: स एवमुक्तो देवेन शिरसा पादयोर्नतः।
SP०२१०१७२: तुष्टाव पुरकामाङ्गक्रतुपर्वतनाशनम्॥
SP०२१०१८०: नन्द्युवाच।
SP०२१०१८१: नमो देवातिदेवाय महादेवाय वै नमः।
SP०२१०१८२: नमः कामाङ्गनाशाय नीलकण्ठाय वै नमः॥
SP०२१०१९१: नमस्तुषितनाशाय त्रैलोक्यदहनाय च।
SP०२१०१९२: नमः कालोग्रदण्डाय उग्रदण्डाय वै नमः॥
SP०२१०२०१: नमो नीलशिखण्डाय सहस्रशिरसे नमः।
SP०२१०२०२: सहस्रपाणये चैव सहस्रचरणाय च॥
SP०२१०२११: सर्वतःपाणिपादाय सर्वतोक्षिमुखाय च।
SP०२१०२१२: सर्वतःश्रुतये चैव सर्वमावृत्य तिष्ठते॥
SP०२१०२२१: नमस्ते रुक्मवर्णाय तथैवातीन्द्रियाय च।
SP०२१०२२२: नमः कनकलिङ्गाय सर्वलिङ्गाय वै नमः॥
SP०२१०२३१: नमश्चन्द्रार्कवर्णाय योगेशायाजिताय च।
SP०२१०२३२: पिनाकपाणये चैव शूलमुद्गरपाणये॥
SP०२१०२४१: गदिने खड्गिने चैव परश्वधधराय च।
SP०२१०२४२: रथिने वर्मिणे चैव महेष्वासाय वै नमः॥
SP०२१०२५१: नमस्त्रिशूलहस्ताय उग्रदण्डधराय च।
SP०२१०२५२: नमो गणाधिपतये रुद्राणां पतये नमः॥
SP०२१०२६१: नमः सहस्रनेत्राय शतनेत्राय वै नमः।
SP०२१०२६२: आदित्यानां च पतये वसूनां पतये नमः॥
SP०२१०२७१: नमः पृथिव्याः पतये आकाशपतये नमः।
SP०२१०२७२: नमः स्वर्लोकपतये उमायाः पतये नमः॥
SP०२१०२८१: नमो योगाधिपतये सर्वयोगप्रदाय च।
SP०२१०२८२: ध्यानिने ध्यायमानाय ध्यानिभिः संस्तुताय च॥
SP०२१०२९१: मृत्यवे कालदण्डाय यमाय च महात्मने।
SP०२१०२९२: देवाधिपतये चैव दिव्यसंहननाय च॥
SP०२१०३०१: यज्ञाय वसुदानाय स्वर्गायाजन्मदाय च।
SP०२१०३०२: सवित्रे सर्वदेवानां धर्मायानेकरूपिणे॥
SP०२१०३११: अमृताय वरेण्याय सर्वदेवस्तुताय च।
SP०२१०३१२: ब्रह्मणश्च शिरोहर्त्रे यज्ञस्य च महात्मनः॥
SP०२१०३२१: त्रिपुरघ्नाय चोग्राय सर्वाशुभहराय च।
SP०२१०३२२: उमादेहार्धरूपाय ललाटनयनाय च॥
SP०२१०३३१: महिषान्धकभेत्ताय स्रष्ट्रे वै परमेष्ठिने।
SP०२१०३३२: ब्रह्मणो गुरवे चैव ब्रह्मणो जनकाय च॥
SP०२१०३४१: कुमारगुरवे चैव कुमारवरदाय च।
SP०२१०३४२: हलिने मुषलघ्नाय महाहासाय वै नमः॥
SP०२१०३५१: मृत्युपाशोग्रहस्ताय तक्षकब्रह्मसूत्रिणे।
SP०२१०३५२: सविद्युद्घनवाहाय तथैव वृषयायिने॥
SP०२१०३६१: हिमवद्विन्ध्यवासाय मेरुपर्वतवासिने।
SP०२१०३६२: कैलासवासिने चैव धनेश्वरसखाय च॥
SP०२१०३७१: विष्णोर्देहार्धदत्ताय तस्यैव वरदाय च।
SP०२१०३७२: सर्वभूतासमज्ञाय सर्वभूतानुकम्पिने॥
SP०२१०३८१: अन्तर्भूताधिभूताय प्राणिनां जीवदाय च।
SP०२१०३८२: मनसे मन्यमानाय अतिमानाय चैव हि॥
SP०२१०३९१: बुध्यमानाय बुद्धाय द्रष्ट्रे वै चक्षुषे नमः।
SP०२१०३९२: नमस्ते स्पर्शयित्रे च तथैव स्पर्शनाय च॥
SP०२१०४०१: नमस्ते रसयित्रे च तथैव रसनाय च।
SP०२१०४०२: नमो घ्राणाय घ्रात्रे च श्रोत्रे श्रोत्राय चैव हि।
SP०२१०४०३: हस्तिने चैव हस्ताय तथा पादाय पादिने॥
SP०२१०४११: नमो ऽस्त्वानन्दकर्त्रे च आनन्दाय च वै नमः।
SP०२१०४१२: वाचे ऽथ वाग्मिने चैव तन्मात्राय महात्मने॥
SP०२१०४२१: सूक्ष्माय चैव स्थूलाय सत्त्वाय रजसे नमः।
SP०२१०४२२: नमश्च तमसे नित्यं क्षेत्रज्ञायाजिताय च॥
SP०२१०४३१: विष्णवे लोकतन्त्राय प्रजानां पतये नमः।
SP०२१०४३२: मनवे सप्तऋषये तप्यमानाय तापिने॥
SP०२१०४४१: ब्रह्मण्यायाथ शुद्धाय तथा दुर्वाससे नमः।
SP०२१०४४२: शिल्पिने शिल्पनाथाय विदुषे विश्वकर्मणे॥
SP०२१०४५१: अत्रये भृगवे चैव तथैवाङ्गिरसे नमः।
SP०२१०४५२: पुलहाय पुलस्त्याय क्रतुदक्षानलाय च॥
SP०२१०४६१: धर्माय रुचये चैव वसिष्ठाय नमो ऽस्तु ते।
SP०२१०४६२: भूताय भूतनाथाय कुष्माण्डपतये नमः॥
SP०२१०४७१: तिष्ठते द्रवते चैव गायते नृत्यते ऽपि च।
SP०२१०४७२: अवश्यायाप्यवध्याय अजरायामराय च॥
SP०२१०४८१: अक्षयायाव्ययायैव तथाप्रतिहताय च।
SP०२१०४८२: अनावेश्याय सर्वेषां दृश्यायादृश्यरूपिणे॥
SP०२१०४९१: सूक्ष्मेभ्यश्चापि सूक्ष्माय सर्वगाय महात्मने।
SP०२१०४९२: नमस्ते भगवंस्त्र्यक्ष नमस्ते भगवञ्छिव।
SP०२१०४९३: नमस्ते सर्वलोकेश नमस्ते लोकभावन॥
SP०२१०५०१: न मे देवाधिपत्येन ब्रह्मत्वेनाथवा पुनः।
SP०२१०५०२: न विष्णुत्वेन देवेश नापीन्द्रत्वेन भूतप।
SP०२१०५०३: इच्छाम्यहं तवेशान गणत्वं नित्यमव्ययम्॥
SP०२१०५११: नित्यं त्वां सगणं साम्बं प्रसन्नं सपरिच्छदम्।
SP०२१०५१२: द्रष्टुमिच्छामि देवेश एष मे दीयतां वरः॥
SP०२१०५२१: त्वं नो गतिः पुरा देव त्वं चैवार्तायनं प्रभुः।
SP०२१०५२२: शरणं च त्वमेवाथ नान्यं पश्यामि कर्हिचित्॥
SP०२१०५३१: त्वया त्यक्तस्य चैवाशु विनाशो नात्र संशयः।
SP०२१०५३२: अन्यां गतिं न पश्यामि यस्या आत्यन्तिकं शुभम्॥
SP०२१०५४१: अनुरक्तं च भक्तं च त्वत्परं त्वदपाश्रयम्।
SP०२१०५४२: प्रतीच्छ मां सदा देव एष मे दीयतां वरः॥
SP०२१०५५०: सनत्कुमार उवाच।
SP०२१०५५१: य इमं प्रातरुत्थाय पठेदविमना नरः।
SP०२१०५५२: स देहभेदमासाद्य नन्दीश्वरसमो भवेत्॥
SP०२१०५६१: यश्चेमं शृणुयान्नित्यं श्रावयेद्वा द्विजातिषु।
SP०२१०५६२: सो ऽश्वमेधफलं प्राप्य रुद्रलोके महीयते॥
SP०२१०५७१: श्रुत्वा सकृदपि ह्येतं स्तवं पापप्रणाशनम्।
SP०२१०५७२: यत्र तत्र मृतो व्यास न दुर्गतिमवाप्नुयात्॥
SP०२१०५८१: यो ऽधीत्य नित्यं स्तवमेतमग्र्यं देवं सदाभ्यर्चयते यतात्मा।
SP०२१०५८२: किं तस्य यज्ञैर्विविधैश्च दानैस्तीर्थैः सुतप्तैश्च तथा तपोभिः॥
SP०२१९९९९: इति स्कन्दपुराण एकविंशतिमो ऽध्यायः॥
SP०२२००१०: सनत्कुमार उवाच।
SP०२२००११: ततस्तु देवदेवेशो भक्त्या परमया युतम्।
SP०२२००१२: अश्रुपूर्णेक्षणं दीनं पादयोः शिरसा नतम्॥
SP०२२००२१: कराभ्यां सुसुखाभ्यां तु संगृह्य परमार्तिहा।
SP०२२००२२: उत्थाप्य नयने सोमः अश्रुपूर्णे ममार्ज ह॥
SP०२२००३१: उवाच चैनं तुष्टात्मा वचसाप्याययन्निव।
SP०२२००३२: निरीक्ष्य गणपान्सर्वान्देव्या सह तदा प्रभुः॥
SP०२२००४०: देव उवाच।
SP०२२००४१: जाने भक्तिं तव मयि जाने चार्तिं तवानघ।
SP०२२००४२: तस्य सर्वस्य शैलादे उदर्कं संनिशामय॥
SP०२२००५१: अमरो जरया त्यक्तो नित्यं दुःखविवर्जितः।
SP०२२००५२: अक्षयश्चाव्ययश्चैव सपिता ससुहृज्जनः॥
SP०२२००६१: ममेष्टो गणपश्चैव मद्वीर्यो मत्पराक्रमः।
SP०२२००६२: इष्टो मम सदा चैव मम पार्श्वगतः सदा।
SP०२२००६३: मद्रूपश्चैव भविता महायोगबलान्वितः॥
SP०२२००७१: ऋद्धिमच्चैव ते द्वीपं क्षीरोदममृताकरम्।
SP०२२००७२: संवासं सम्प्रयच्छामि तत्र रंस्यसि सर्वदा॥
SP०२२००८१: कुशेशयमयीं मालामवमुच्यात्मनस्ततः।
SP०२२००८२: आबबन्ध महातेजा नन्दिने दिव्यरूपिणीम्॥
SP०२२००९१: स तया मालया नन्दी बभौ कण्ठावसक्तया।
SP०२२००९२: त्र्यक्षो दशभुजः श्रीमान्द्वितीय इव शंकरः॥
SP०२२०१०१: ततस्तं वै समादाय हस्तेन भगवान्हरः।
SP०२२०१०२: उवाच ब्रूहि किं ते ऽद्य ददानि वरमुत्तमम्॥
SP०२२०१११: आश्रमश्चायमत्यर्थं तपसा तव भावितः।
SP०२२०११२: जप्येश्वर इति ख्यातो मम गुह्यो भविष्यति॥
SP०२२०१२१: समन्ताद्योजनं क्षेत्रं दिव्यं देवगणैर्वृतम्।
SP०२२०१२२: सिद्धचारणसंकीर्णमप्सरोगणसेवितम्।
SP०२२०१२३: सिद्धिक्षेत्रं परं गुह्यं भविष्यति न संशयः॥
SP०२२०१३१: कर्मणा मनसा वाचा यत्किंचित्कुरुते नरः।
SP०२२०१३२: शुभं वाप्यशुभं वात्र सर्वं भवितृ तच्छुभम्॥
SP०२२०१४१: जाप्यं मानसं तुल्यं वै रुद्राणां तद्भविष्यति।
SP०२२०१४२: यत्र तत्र मृता मर्त्या यास्यन्ति तव लोकताम्॥
SP०२२०१५१: ततो जटास्रुतं वारि गृहीत्वा हारनिर्मलम्।
SP०२२०१५२: उक्त्वा नदी भवस्वेति विससर्ज महातपाः॥
SP०२२०१६१: सा ततो दिव्यतोया च पुण्या मणिजला शुभा।
SP०२२०१६२: हंसकारण्डवाकीर्णा चक्रवाकोपशोभिता।
SP०२२०१६३: पद्मोत्पलवनोपेता प्रावर्तत महानदी॥
SP०२२०१७१: स्त्रीरूपधारिणी चैव प्राञ्जलिः शिरसा नता।
SP०२२०१७२: पद्मोत्पलदलाभाक्षी महादेवमुपस्थिता॥
SP०२२०१८१: तामुवाच ततो देवो नदीं स्वयमुपस्थिताम्।
SP०२२०१८२: यस्माज्जटोदकाद्देवि प्रवृत्ता त्वं शुभानने।
SP०२२०१८३: तस्माज्जटोदा नाम्ना त्वं भविष्यसि सरिद्वरा॥
SP०२२०१९१: त्वयि स्नानं तु यः कुर्याच्छुचिः प्रयतमानसः।
SP०२२०१९२: सो ऽश्वमेधफलं प्राप्य रुद्रलोके महीयते॥
SP०२२०२००: सनत्कुमार उवाच।
SP०२२०२०१: ततो देव्या महादेवो नन्दीश्वरमतिप्रभम्।
SP०२२०२०२: पुत्रस्ते ऽयमिति प्रोच्य पादयोस्तं व्यनामयत्॥
SP०२२०२११: सा तमाघ्राय शिरसि पाणिभ्यां परिमार्जती।
SP०२२०२१२: पुत्रप्रेम्णाभ्यषिञ्चत्तं स्रोतोभिः स्तनजैस्त्रिभिः।
SP०२२०२१३: पयसा शङ्खगौरेण देवी देवं निरीक्षती॥
SP०२२०२२१: तानि स्रोतांसि त्रीण्यस्याः स्रुतान्योघवती नदी।
SP०२२०२२२: नदीं त्रिस्रोतसीं पुण्यां ततस्तामवदद्धरः॥
SP०२२०२३१: त्रिस्रोतसं नदीं दृष्ट्वा वृषः परमहर्षितः।
SP०२२०२३२: ननर्द नादात्तस्माच्च सरिदन्या ततो ऽभवत्॥
SP०२२०२४१: यस्माद्वृषभनादेन प्रवृत्ता सा महानदी।
SP०२२०२४२: तस्माड्ढित्किरिकां तां वै उवाच वृषभध्वजः॥
SP०२२०२५१: जाम्बूनदमयं चित्रं स्वं देवः परमाद्भुतम्।
SP०२२०२५२: मुकुटं चाबबन्धास्मै कुण्डले चामृतोद्भवे॥
SP०२२०२६१: तं तथाभ्यर्चितं व्योम्नि दृष्ट्वा मेघः प्रभाकरः।
SP०२२०२६२: देवोपवाह्यः सिषिचे सनादः सतडिद्गुणः॥
SP०२२०२७१: तस्याभिषिक्तस्य तदा प्रवृत्ते स्रोतसी भृशम्।
SP०२२०२७२: यस्मात्सुवर्णान्निःसृत्य नद्येका सम्प्रवर्तत।
SP०२२०२७३: स्वर्णोदकेति नाम्ना तां महादेवो ऽभ्यभाषत॥
SP०२२०२८१: जाम्बूनदमयाद्यस्माद्द्वितीया मुकुटाच्छुभात्।
SP०२२०२८२: प्रावर्तत नदी पुण्या ऊचुर्जम्बूनदीति ताम्॥
SP०२२०२९१: एतत्पञ्चनदं नाम जप्येश्वरसमीपगम्।
SP०२२०२९२: व्याख्यातं फलमेतासां जटोदायां महात्मना॥
SP०२२०३०१: तच्च पञ्चनदं दिव्यं देवं जप्येश्वरं च तम्।
SP०२२०३०२: त्रिरात्रोपोषितो गत्वा स्नात्वाभ्यर्च्य च शूलिनम्॥
SP०२२०३११: नन्दीश्वरस्यानुचरः क्षीरोदनिलयो भवेत्॥
SP०२२०३२१: यस्तु जप्येश्वरे प्राणान्परित्यजति दुस्त्यजान्।
SP०२२०३२२: नियमेनान्यथा वापि स मे गणपतिर्भवेत्॥
SP०२२०३३१: नन्दीश्वरसमो नित्यः शाश्वतः अक्षयो ऽव्ययः।
SP०२२०३३२: मम पार्श्वादनपगः प्रियः संमत एव च॥
SP०२२०३४१: जप्येश्वरं पञ्चनदं च तद्वै यो मानवो ऽभ्येत्य जहाति देहम्।
SP०२२०३४२: स मे सदा स्याद्गणपो वरिष्ठस्त्वया समः कान्तिवपुश्च नित्यम्॥
SP०२२९९९९: इति स्कन्दपुराणे द्वाविंशतिमो ऽध्यायः॥
SP०२३००१०: सनत्कुमार उवाच।
SP०२३००११: भगवान्देवदेवेशः सर्वभूतपतिर्हरः।
SP०२३००१२: देवीमुवाच वागीश उमां गिरिवरात्मजाम्॥१
SP०२३००२१: देवि नन्दीश्वरं देवमभिषेक्ष्यामि भूतपम्।
SP०२३००२२: गणानावाहयिष्यामि किं वा त्वं मन्यसे ऽव्यये॥२
SP०२३००३०: देव्युवाच।
SP०२३००३१: सप्तलोकाधिपत्यं च गणेशानां तथैव च।
SP०२३००३२: सर्वमर्हति देवेश नन्दी पुत्रो ममाग्रजः॥३
SP०२३००४०: सनत्कुमार उवाच।
SP०२३००४१: ततः स भगवान्देवः सुरशत्रुनिषूदनः।
SP०२३००४२: प्राङ्मुखः स गणेशानामाह्वानमकरोत्तदा॥४
SP०२३००५१: ततः सहस्रशस्तत्र गणाध्यक्षा मुदा युताः।
SP०२३००५२: सम्प्राप्ताः सर्वलोकेशास्तच्छृणुष्व महामुने॥५
SP०२३००६१: ततः करालदशनो भृकुटीभूषिताननः।
SP०२३००६२: शङ्खहाराम्बुगौरश्च दंष्ट्री स्रग्मी त्रिलोचनः॥६
SP०२३००७१: जटासहस्रोर्ध्वशिरा ज्वालाकेशो महाहनुः।
SP०२३००७२: अग्न्यङ्गारकनेत्रश्च भुजगाबद्धमेखलः॥७
SP०२३००८१: विद्युज्जिह्वो महाकायस्तथा चैवोर्ध्वमेहनः।
SP०२३००८२: सर्पयज्ञोपवीती च परश्वधधरस्तथा॥८
SP०२३००९१: भुजगाबद्धमौञ्जिश्च भुजगैरेव कङ्कणैः।
SP०२३००९२: अट्टहासान्सृजानश्च अशनीपातसंनिभान्।
SP०२३००९३: दिण्डिरित्येव विख्यातो गणपः समदृश्यत॥९
SP०२३०१०१: आत्मनः सदृशानां च कोटीभिर्दशभिर्वृतः।
SP०२३०१०२: गणपानां सुरेशानां योगिनां दीप्ततेजसाम्॥१०
SP०२३०१११: ततो ऽपरो महाकेशो महाकायोर्ध्वमेहनः।
SP०२३०११२: त्र्यक्षो ऽनलशतप्रख्यः अशनीपातनर्दनः॥११
SP०२३०१२१: नृत्यन्गायंश्च चित्राणि कुर्वन्नाट्यान्यनेकशः।
SP०२३०१२२: ज्वलदंष्ट्रो महाहासो बृहत्स्कन्धः पिनाकधृक्॥१२
SP०२३०१३१: कोटीभिर्दशभिः सार्धं द्विगुणाभिर्महात्मनाम्।
SP०२३०१३२: गणानां चित्ररूपाणां युगपत्सम्प्रदृश्यत॥१३
SP०२३०१४१: सिंहास्यगजकोकास्यैर्द्वीपिशार्दूलकाननैः।
SP०२३०१४२: सो ऽषाढिर्नाम गणपो व्यास तत्र समागतः॥१४
SP०२३०१५०: सनत्कुमार उवाच।
SP०२३०१५१: अथान्यो व्यास सम्प्राप्तो युगान्तादित्यसप्रभः।
SP०२३०१५२: शतयोजनबाहुश्च दिग्वासाश्चोर्ध्वमेहनः॥१५
SP०२३०१६१: अतिदीर्घो ऽतिमेढ्रश्च लम्बभ्रूः स्थूलनासिकः।
SP०२३०१६२: वृत्तास्यश्च महाक्षश्च भृकुटीसंहताननः॥१६
SP०२३०१७१: पञ्चयोजनविस्तीर्णो दीर्घो वै तावदेव च।
SP०२३०१७२: दंष्ट्राश्चतस्रो वक्त्रेण बिभ्रच्छङ्खेन्दुपाण्डराः॥१७
SP०२३०१८१: पञ्चजिह्वोर्ध्वकर्णश्च पाशहस्तो मनोजवः।
SP०२३०१८२: वृतः कोटीशतेनैव सदृशानामदृश्यत॥१८
SP०२३०१९१: भारभूतीति विख्यातो महायोगबलान्वितः।
SP०२३०१९२: गणपो देवदेवस्य समीपं सो ऽभ्यगच्छत॥१९
SP०२३०२०१: ततः कुन्देन्दुशङ्खाभं हिमराश्यम्बुसंनिभम्।
SP०२३०२०२: मृणालस्फटिकाभं च भस्मकक्षावलम्बनम्॥२०
SP०२३०२११: गृहीत्वा चाशनीहासं त्रिपादं चीरवाससम्।
SP०२३०२१२: शतोदरं त्रिशिरसं त्रिनेत्रं चोर्ध्वमूर्धजम्॥२१
SP०२३०२२१: ज्वालामालाग्रकेशं च व्याघ्रचर्माजिनाम्बरम्।
SP०२३०२२२: वायुवेगं महाहासं भुजगाबद्धमेखलम्॥२२
SP०२३०२३१: महोरगकृतापीडं शङ्कुकर्णोर्ध्वमेहनम्।
SP०२३०२३२: भस्मप्रहरणं चैव महादंष्ट्रं महाहनुम्॥२३
SP०२३०२४१: महागणपतिं वीरं ज्वर इत्येव विश्रुतम्।
SP०२३०२४२: कोटीशतवृतं तं च गणपं सो ऽन्वपश्यत॥२४
SP०२३०२५१: ततो ऽपरः सौम्यरूपो भस्मदिग्धाङ्ग एव च।
SP०२३०२५२: त्रिशूलपाणिर्दिग्वासा महायोगबलान्वितः॥२५
SP०२३०२६१: बहुवेषधरश्चैव ध्यानयोगपरायणः।
SP०२३०२६२: सोमवर्ण इति ख्यातः कोटीशतवृतः प्रभुः।
SP०२३०२६३: तादृशानां गणाध्यक्षो देवेनाहूत आगतः॥२६
SP०२३०२७१: अथापरो महाकायः शूलपाणिर्महाबलः।
SP०२३०२७२: युगान्तानलसंकाशः स्थिरः स्थिरयशोबलः॥२७
SP०२३०२८१: चन्द्रमौलिर्महाकेशश्चतुर्बाहुर्विलोहितः।
SP०२३०२८२: एकपादैर्महाकायैस्त्र्यक्षैस्तैः शूलपाणिभिः॥२८
SP०२३०२९१: वृतः कोटीशतेनैव स्थाणुस्तत्राभ्यवर्तत।
SP०२३०२९२: समहापार्षदो रुद्रः सर्वासुरनिबर्हणः॥२९
SP०२३०३०१: ततो ऽपरः पट्टिसेन ह्रस्वपादोदरः शुचिः।
SP०२३०३०२: सहस्रबाहुचरणः सहस्राक्षः प्रतापवान्॥३०
SP०२३०३११: करालदशनश्चैव कृष्णसर्पाम्बरच्छदः।
SP०२३०३१२: त्र्यक्षश्चन्द्रकृतापीडः कण्ठमालाविभूषितः॥३१
SP०२३०३२१: उग्रसेन इति ख्यातः कोटीशतवृतः स च।
SP०२३०३२२: आगात्समीपं देवस्य आहूतः स्वयमीश्वरः॥३२
SP०२३०३३१: ततो ऽपरः समापेदे देवं चन्द्रार्धधारिणम्।
SP०२३०३३२: चतुर्वक्त्रो महातेजाश्चतुर्विंशेक्षणः प्रभुः॥३३
SP०२३०३४१: सहस्रबाहुर्ज्वालास्यो महानेत्रोर्ध्वमेहनः।
SP०२३०३४२: करालदशनश्चैव शङ्कुकर्णो महानखः॥३४
SP०२३०३५१: असिपाणिर्महातेजाः शतपादः शतोदरः।
SP०२३०३५२: विद्युत्केशो ऽतिहासश्च तथैवोभयतोगतिः॥३५
SP०२३०३६१: अजैकपादिति ख्यातो वृतः कोटीशतेन सः।
SP०२३०३६२: काञ्चनोपलवृक्षाढ्यः समेघ इव पर्वतः॥३६
SP०२३०३७०: सनत्कुमार उवाच।
SP०२३०३७१: आगात्ततो ऽपरो व्यास गणपः सुमहाबलः।
SP०२३०३७२: सर्वतोवदनः श्रीमान्सर्वतःपाणिपादधृक्॥३७
SP०२३०३८१: ह्रस्वबाहूरुपादश्च अशनिं धारयञ्छुभम्।
SP०२३०३८२: शतैर्वृतश्च कोटीनामष्टाभिस्त्वात्मनः समैः।
SP०२३०३८३: निकुम्भ इति विख्यातः शतपादोदराननः॥३८
SP०२३०३९१: आगात्ततो ऽपरश्चापि विद्युत्केशो महाबलः।
SP०२३०३९२: चन्द्रमालाधरो घोरः प्रहसन्प्रविचालयन्॥३९
SP०२३०४०१: दण्डधारी महावक्त्रः शङ्खकुन्देन्दुसप्रभः।
SP०२३०४०२: गणकोटीशतवृतः परमं परतापनः॥४०
SP०२३०४११: ततो ऽपरः सहस्रेण कोटीनां गणपो वृतः।
SP०२३०४१२: सूर्यमालास्रजं बिभ्रदाजगाम महातपाः॥४१
SP०२३०४२१: स सूर्याप्यायनो नाम देवस्य परमप्रियः।
SP०२३०४२२: धनुष्पाणिर्महातेजा विश्रुतः समहाद्युतिः॥४२
SP०२३०४३१: तथान्यः सर्पमालश्च चक्राभरण एव च।
SP०२३०४३२: चक्रायुधो महातेजा ह्रस्वपादकटीकरः॥४३
SP०२३०४४१: स नाम्ना विश्रुतो लोके ग्रहाप्यायन इत्युत।
SP०२३०४४२: गणकोटिशतैः षड्भिर्वृतः समनुधावत॥४४
SP०२३०४५१: शङ्कुकर्णो ऽभ्ययाच्चैव गणकोट्या महाबलः।
SP०२३०४५२: नन्दिकश्चापि दशभिः पिङ्गाक्षो ऽष्टाभिरेव च।
SP०२३०४५३: विनायकश्चतुःषष्ट्या कुष्माण्डो नाम विश्रुतः॥४५
SP०२३०४६१: हिरण्यवर्णः षड्भिश्च एकपादस्तथैव च।
SP०२३०४६२: धूम्रकेशो द्वादशभिः पताकी दशभिस्तथा॥४६
SP०२३०४७१: सहस्रघण्टो ऽष्टादशभिस्तपः पञ्चभिरेव च।
SP०२३०४७२: सहस्रशीर्षः षड्भिश्च भवः कोटिशतावृतः॥४७
SP०२३०४८१: वरो दशभिरभ्यागात्कुम्भकर्णस्तथाष्टभिः।
SP०२३०४८२: विष्वक्सेनः सहस्रेण अन्नदस्तु शतेन वै॥४८
SP०२३०४९१: आवेशनी तथाष्टाभिः सप्तभिश्च प्रवर्तनः।
SP०२३०४९२: महारवः सहस्रेण कोटीनां गणपो वृतः॥४९
SP०२३०५०१: चतुर्मुखो द्वादशभिस्तथा बाहूपहारकः।
SP०२३०५०२: महाकालः शतेनैव तथाग्निशिखरो गणः॥५०
SP०२३०५११: आदित्यमूर्धा कोट्या च तथा चैव धनावहः।
SP०२३०५१२: संनामश्च शतेनैव कुक्कुटो ऽष्टाभिरेव च॥५१
SP०२३०५२१: कुन्दश्च पञ्चदशभिस्तथा संकोटको ऽपरः।
SP०२३०५२२: अमोघभूतिः कोट्या च तथा द्वौ मेघभूतिकौ॥५२
SP०२३०५३१: एकपादो ऽपरः षष्ट्या तथा सप्तशिरा गणः।
SP०२३०५३२: महाबलश्च नवभिरपस्मारश्च विश्रुतः॥५३
SP०२३०५४१: नीलो नवत्या देवेशः पूर्णभद्रस्तथैव च।
SP०२३०५४२: निरृतिश्चैव सप्तत्या कोटीनामभ्यगात्सह॥५४
SP०२३०५५१: कोटीकोटीसहस्राणां शतैर्विंशतिभिर्वृताः।
SP०२३०५५२: ईतयस्तत्र चाजग्मुर्महायोगबलान्विताः॥५५
SP०२३०५६१: भूताः कोटिसहस्रेण प्रमथाः कोटिभिस्त्रिभिः।
SP०२३०५६२: वीरभद्रश्चतुःषष्ट्या वृषभश्च महाबलः॥५६
SP०२३०५७१: मेघः सौदामनीमालो नवत्या संवृतो ऽभ्यगात्।
SP०२३०५७२: प्रभाकरश्च विंशत्या विट्पतिश्च महाबलः॥५७
SP०२३०५८१: गिरिको मेघनादश्च उदरो मणिरेव च।
SP०२३०५८२: काष्ठकर्णश्च दिव्यात्मा बिल्वरूपश्च विश्रुतः॥५८
SP०२३०५९१: शतमन्युस्तथा चैव पञ्चाक्षश्चैव वीर्यवान्।
SP०२३०५९२: तालकेतुश्च षण्डश्च कापाली गजनाशनः॥५९
SP०२३०६०१: संवर्तकस्तथा चैत्रस्त्रैलोक्यदहनस्तथा।
SP०२३०६०२: लोकान्तकश्च दीप्तात्मा हेमकुण्डल एव च॥६०
SP०२३०६११: मृत्युश्चैव यमश्चैव कालो विषहरस्तथा।
SP०२३०६१२: शतमायो महामायः सर्वत्राशरणस्तथा।
SP०२३०६१३: एकशृङ्गी च विख्यातस्तथा भृङ्गिरिटिश्च यः॥६१
SP०२३०६२१: एते चान्ये च गणपा गुह्या ये च महाबलाः।
SP०२३०६२२: तत्राजग्मुर्मुदा युक्ताः सर्वे चित्रास्त्रयोधिनः॥६२
SP०२३०६३१: गायन्तश्च द्रवन्तश्च नृत्यन्तश्च महाबलाः।
SP०२३०६३२: मुखाडम्बरवाद्यानि नादयन्तस्तथैव च॥६३
SP०२३०६४१: रथैर्नागैर्हयैश्चैव वायुमर्कटवाहनाः।
SP०२३०६४२: व्याघ्रसिंहबिडालैश्च सर्पैः पक्षिभिरेव च॥६४
SP०२३०६५१: श्वापदैश्च तथानेकैरन्यैश्च विविधैः शुभैः।
SP०२३०६५२: विमानेषु तथारूढा मनुष्येषु तथापरे॥६५
SP०२३०६६१: भेरीशङ्खमृदङ्गैश्च पणवानकगोमुखैः।
SP०२३०६६२: वादित्रैर्विविधैश्चैव पटहैरेकपुष्करैः॥६६
SP०२३०६७१: भेरीझर्झरसंनादैराडम्बरकडिण्डिमैः।
SP०२३०६७२: मड्डुकैर्वेणुवीणाभिर्विवृषैस्तुणवैरपि॥६७
SP०२३०६८१: दर्दुरैस्तालघातैश्च कच्छपैः पणवैरपि।
SP०२३०६८२: वाद्यमानैर्महायोगा आजग्मुर्देवसंसदम्॥६८
SP०२३०६९१: ते विश्वकर्माणममित्रसाहा विश्वेशमेकाक्षरमव्ययं च।
SP०२३०६९२: सहस्रनेत्रप्रतिमातिभास्वराः प्रणेमुरुच्चैरपि चाभिनेदुः॥६९
SP०२३९९९९: इति स्कन्दपुराणे त्रयोविंशतिमो ऽध्यायः॥२३
SP०२४००१०: सनत्कुमार उवाच।
SP०२४००११: ते गणेशा महासत्त्वाः सर्वे देवेश्वरेश्वराः।
SP०२४००१२: प्रणम्य देवं देवीं च इदं वचनमब्रुवन्॥
SP०२४००२१: भगवन्देवतारिघ्न देवदेवाम्बिकापते।
SP०२४००२२: किमर्थं वयमाहूता आज्ञापय कृतं हि तत्॥
SP०२४००३१: किं सागराञ्छोषयामो यमं वा सह किंकरैः।
SP०२४००३२: हन्मो मृत्युमुतामृत्युर्न भवत्वद्य पद्मजः॥
SP०२४००४१: बद्ध्वेन्द्रं सह देवैश्च सविष्णुं सह वायुना।
SP०२४००४२: आनयामः सुसंक्रुद्धा दैत्यान्वा सह दानवैः॥
SP०२४००५१: कस्याद्य व्यसनं घोरं करिष्यामस्तवाज्ञया।
SP०२४००५२: कस्य वाद्योत्सवं देव सर्वकामसमृद्धिमत्॥
SP०२४००६१: तांस्तथावादिनः सर्वान्नमतो भक्तवत्सलः।
SP०२४००६२: उवाच देवः सम्पूज्य गणान्गणपतिर्भवः॥
SP०२४००७०: देव उवाच।
SP०२४००७१: शृणुध्वं यत्कृते यूयमिहाहूता जगद्धिताः।
SP०२४००७२: श्रुत्वा च प्रयतात्मानः कुरुध्वं तदशङ्किताः॥
SP०२४००८१: नन्दीश्वरो ऽयं पुत्रो नः सर्वेषामीश्वरेश्वरः।
SP०२४००८२: प्रियो ऽग्रनायकश्चैव सेनानीर्वः समाहितः॥
SP०२४००९१: तमिमं मम संदेशाद्यूयं सर्वे ऽभिसंमताः।
SP०२४००९२: सेनान्यमभिषिञ्चध्वं महायोगपतिं पतिम्॥
SP०२४०१०१: अद्यप्रभृति युष्माकमयं नन्दीश्वरः शुभः।
SP०२४०१०२: प्रियो गौरवयुक्तश्च सेनानीरमरः प्रभुः॥
SP०२४०११०: सनत्कुमार उवाच।
SP०२४०१११: एवमुक्ते भगवता गणपाः सर्व एव ते।
SP०२४०११२: एवमस्त्विति संमन्त्र्य सम्भारानाहरंस्ततः॥
SP०२४०१२१: तस्य रूपाश्रयं दिव्यं जाम्बूनदमयं शुभम्।
SP०२४०१२२: आसनं मेरुसंकाशं मनोरममथाहरन्॥
SP०२४०१३१: शातकुम्भमयं चापि चारुचामीकरप्रभम्।
SP०२४०१३२: मुक्तादामावलम्बं च मणिरत्नावभासितम्॥
SP०२४०१४१: स्तम्भैश्च वैडूर्यमयैः किङ्किणीजालसंवृतम्।
SP०२४०१४२: चारुरत्नकसंयुक्तं मण्डपं विश्वतोमुखम्।
SP०२४०१४३: कृत्वा चक्रुश्च तन्मध्ये तदासनवरं शुभम्॥
SP०२४०१५१: तस्याग्रतः पादपीठं नीलं वज्रावभासितम्।
SP०२४०१५२: चक्रुः पादप्रतिष्ठार्थं कलशौ चास्य पार्श्वगौ।
SP०२४०१५३: सम्पूर्णौ परमाम्भोभिररविन्दावृताननौ॥
SP०२४०१६१: अग्रतो ऽग्निं समाधाय वृषभं चापि पार्श्वतः।
SP०२४०१६२: सवत्सां सुरभिं चापि तस्य पार्श्वे ऽथ दक्षिणे॥
SP०२४०१७१: छत्त्रं शतशलाकं च जाम्बूनदमयं शुभम्।
SP०२४०१७२: शङ्खहाराम्बुगौरेण पृष्ठेनाभिविराजितम्॥
SP०२४०१८१: व्यजनं चन्द्रशुभ्रं च हेमदण्डं सुचारुमत्।
SP०२४०१८२: मालां कुशेशयानां च भ्रमरावलिसेविताम्॥
SP०२४०१९१: आनिन्युस्तत्र गणपा नन्द्यावर्तांश्च काञ्चनान्।
SP०२४०१९२: पुनर्वसुं च पुष्यं च द्वौ मत्स्यौ वरुणालयौ॥
SP०२४०२०१: स्वस्तिकं वर्धमानं च श्रीवत्सं चैव काञ्चनम्।
SP०२४०२०२: कीचका वेणवश्चैव कन्या चैवाभिपूजिता॥
SP०२४०२११: ऐरावतं सुप्रतीकं गजावेतौ च पूजितौ।
SP०२४०२१२: ध्वजं च पूजितं दिव्यं शङ्खं चैवेन्दुवर्चसम्॥
SP०२४०२२१: कलशानां सहस्रं च काञ्चनानां सुवर्चसाम्।
SP०२४०२२२: राजतानां सहस्रं च पार्थिवानां तथैव च॥
SP०२४०२३१: ताम्राणामथ दिव्यानां सहस्रमनलत्विषाम्।
SP०२४०२३२: वासोयुगं वृक्षजं च विरजः सूक्ष्ममेव च॥
SP०२४०२४१: मुकुटं काञ्चनं चैव सुकृतं विश्वकर्मणा।
SP०२४०२४२: कुण्डले चामले दिव्ये वज्रं चैव वरायुधम्॥
SP०२४०२५१: पट्टिसं च महद्दिव्यं शूलं चाशनिमेव च।
SP०२४०२५२: जाम्बूनदमयं सूत्रं केयूरद्वयमेव च॥
SP०२४०२६१: हारं च मणिचित्राङ्गं रोचनारुचकं तथा।
SP०२४०२६२: ‌नलभां पारियात्रं च वर्षं कङ्कणिमेव च‌॥
SP०२४०२७१: दर्भांश्च दिव्यां समिधमाज्यं धूपमथापि च।
SP०२४०२७२: समन्तान्निन्युरव्यग्रा गणपा देवसंमताः॥
SP०२४०२८१: ततो दिशः समुद्राश्च वरुणः सधनेश्वरः।
SP०२४०२८२: यमो ऽग्निर्वसवश्चैव चन्द्रादित्यौ ग्रहैः सह॥
SP०२४०२९१: तारारूपाणि सर्वाणि नक्षत्राणि ध्रुवस्तथा।
SP०२४०२९२: रुद्रा रक्षांसि यक्षाश्च अश्विनौ दैत्यदानवाः॥
SP०२४०३०१: गन्धर्वाप्सरसश्चैव नारदः पर्वतस्तथा।
SP०२४०३०२: पृथिवी च समुद्राश्च वर्षाणि गिरयस्तथा॥
SP०२४०३११: वृक्षाश्च वीरुधश्चैव ओषध्यश्च महाबलाः।
SP०२४०३१२: नद्यः सर्वाः समाजग्मुः पशवश्चैव सर्वशः॥
SP०२४०३२१: लोकस्य मातरश्चैव पृथिवी स्वर्ग एव च।
SP०२४०३२२: भूतानि प्रकृतिश्चैव इन्द्रियाणि च सर्वशः॥
SP०२४०३३१: तीर्थानि चैव सर्वाणि दानानि विविधानि च।
SP०२४०३३२: ऋचो यजूंषि सामानि अथर्वाङ्गिरसावपि॥
SP०२४०३४१: यज्ञाश्च क्रतवश्चैव इष्टयो नियमास्तथा।
SP०२४०३४२: छन्दांसि चैव सर्वाणि पिशाचा देवयोनयः।
SP०२४०३४३: ब्रह्मा च ऋषयश्चैव विष्णुः सानुचरस्तथा॥
SP०२४०३५१: तेष्वागतेषु सर्वेषु भगवान्गोवृषध्वजः।
SP०२४०३५२: सर्वकार्यविधिं कर्तुमादिदेश पितामहम्॥
SP०२४०३६१: एकैकं कलशं तत्र सर्वौषधिसमन्वितम्।
SP०२४०३६२: कृत्वाद्भिः पूरयित्वा च कुशेशयमुखावृतम्॥
SP०२४०३७१: जयां च विजयां चैव सिंहीं व्याघ्रीं तथैव च।
SP०२४०३७२: सुवर्चलां शङ्खपुष्पीं विष्णुक्रान्तां पुनर्नवाम्॥
SP०२४०३८१: कुमारीं चन्द्रकान्तां च मृतसंजीवनीमपि।
SP०२४०३८२: आदित्यवर्चसं चैव अमृतां श्रीनिकेतनाम्॥
SP०२४०३९१: तथा कुमुद्वतीं चैव प्राक्षिपंस्तेष्वथौषधीः।
SP०२४०३९२: पार्थिवेषु तदा व्यास सर्वेष्वेव गणेश्वराः॥
SP०२४०४०१: सौवर्णेषु तु सर्वेषु तीर्थानि विविधानि च।
SP०२४०४०२: दानानि चैव सर्वाणि भगवान्संन्यवेशयत्॥
SP०२४०४११: राजतेषु च कुम्भेषु मन्त्रांश्छन्दांसि चैव ह।
SP०२४०४१२: क्रतूनन्यांश्च विविधा इष्टीः काम्यांस्तथेतरान्॥
SP०२४०४२१: औदुम्बरेषु सर्वेषु सरितः सागरांस्तथा।
SP०२४०४२२: तपांसि नियमांश्चैव भगवानभ्यविन्यसत्॥
SP०२४०४३१: एकैकं कलशं तत्र अभिपूर्याभिमन्त्र्य च।
SP०२४०४३२: वेष्टयित्वा च सूत्रेण देवेभ्यः प्रददौ विभुः॥
SP०२४०४४१: स जग्राह तदा ब्रह्मा एकं कलशमात्मना।
SP०२४०४४२: विष्णवे च ददावेकमेकमिन्द्राय धीमते।
SP०२४०४४३: गणपेभ्यस्तथा चान्यानृषिभ्यश्च पितामहः॥
SP०२४०४५१: ततस्तमासने तस्मिन्नुपवेश्य महामनाः।
SP०२४०४५२: अर्चयित्वा ततो ब्रह्मा स्वयमेवाभ्यषिञ्चत॥
SP०२४०४६१: ततो विष्णुस्ततः शक्रो ऋषयश्च सहामरैः।
SP०२४०४६२: गणाधिपाश्च सर्वे ते अभ्यषिञ्चन्त नन्दिनम्॥
SP०२४०४७१: वासोयुगं च तद्दिव्यं गन्धान्दिव्यांस्तथैव च।
SP०२४०४७२: केयूरे कुण्डले चैव मुकुटं हारमेव च।
SP०२४०४७३: पट्टिसं शूलवज्रे च अशनीं च ददौ स्वयम्॥
SP०२४०४८१: छत्त्रं जग्राह देवेन्द्रो वायुर्व्यजनमेव च।
SP०२४०४८२: ऋषयस्तुष्टुवुश्चैव पितामहपुरोगमाः॥
SP०२४०४९०: विष्णुरुवाच।
SP०२४०४९१: नमः कुष्माण्डराजाय वज्रोद्यतकराय च।
SP०२४०४९२: शालङ्कायनपौत्राय हलमार्गोत्थिताय च॥
SP०२४०५०१: शिलादस्य च पुत्राय रुद्रजप्यकराय च।
SP०२४०५०२: रुद्रभक्ताय देवाय नमो ऽन्तर्जलशायिने॥
SP०२४०५११: गणानां पतये चैव भूतानां पतये नमः।
SP०२४०५१२: उमापुत्राय देवाय पट्टिसायुधधारिणे॥
SP०२४०५२१: नमो दंष्ट्राकरालाय ललाटनयनाय च।
SP०२४०५२२: प्रमथाय वरेण्याय ईशानायार्पिताय च॥
SP०२४०५३१: द्वाराध्यक्षाय शूराय सुयशापतये नमः।
SP०२४०५३२: नमः प्रवरमालाय क्षीरोदनिलयाय च॥
SP०२४०५४१: महागणाधिपतये महायोगेश्वराय च।
SP०२४०५४२: दिण्डिमुण्डाय चण्डाय एकाक्षररताय च॥
SP०२४०५५१: अक्षयायामृतायैव अजरायामराय च।
SP०२४०५५२: पशूनां पतये चैव जेत्रे मृत्योस्तथैव च॥
SP०२४०५६१: नमः पवनवेगाय सर्वज्ञायाजिताय च।
SP०२४०५६२: अनेकशिरसे चैव अनेकचरणाय च॥
SP०२४०५७१: किरीटिने कुण्डलिने महापरिघबाहवे।
SP०२४०५७२: सर्वान्देवान्गणांश्चैव पाहि देव नमो ऽस्तु ते॥
SP०२४०५८०: सनत्कुमार उवाच।
SP०२४०५८१: एवं स्तुत्वा ततो देवस्तस्मै व्यास महात्मने।
SP०२४०५८२: प्राञ्जलिः प्रयतो भूत्वा जयशब्दं चकार ह॥
SP०२४०५९१: ततो गणा जयेत्यूचुस्ततो देवास्ततो ऽसुराः।
SP०२४०५९२: ततः सर्वाणि भूतानि ब्रह्मा शक्रस्तथैव च॥
SP०२४०६०१: ततः शङ्खांश्च भेरींश्च पटहाडम्बरांस्तथा।
SP०२४०६०२: वंशांश्च पणवांश्चैव कृकवान्गोविषाणिकान्॥
SP०२४०६११: दिण्डिमान्वेणुकांश्चैव मर्दलांश्चैव सर्वशः।
SP०२४०६१२: अवादयन्त गणपा हर्षयन्तो मुदा युताः॥
SP०२४०६२०: सनत्कुमार उवाच।
SP०२४०६२१: नन्दीश्वरस्य य इमं स्तवं देवाभिनिर्मितम्।
SP०२४०६२२: पठेत सततं मर्त्यः स गच्छेन्मम लोकताम्॥
SP०२४०६३१: नमो नन्दीश्वरायेति कृत्वा यः स्वप्नमाचरेत्।
SP०२४०६३२: तस्य कुष्माण्डराजेभ्यो न भयं विद्यते क्वचित्॥
SP०२४०६४१: यत्रायं स्थाप्यते नित्यं स्तवः परमपूजितः।
SP०२४०६४२: न भयं तत्र भवति ग्रहेभ्यो व्यास सर्वदा॥
SP०२४०६५१: नन्दीश्वरं ये प्रणमन्ति मर्त्या नित्यं प्रसन्नेन्द्रियशुद्धसत्त्वाः।
SP०२४०६५२: ते देवदेवस्य सहाद्रिपुत्र्या इष्टा वरिष्ठाश्च गणा भवन्ति॥
SP०२४९९९९: इति स्कन्दपुराणे चतुर्विंशतिमो ऽध्यायः॥
SP०२५००१०: सनत्कुमार उवाच।
SP०२५००११: ततस्तत्रागतान्देवान्देवताधिपतिर्भवः।
SP०२५००१२: मरुतः प्राह सम्पूज्य कन्यार्थं सदसत्पतिः॥
SP०२५००२१: मरुतो ये महावेगा महासत्त्वा महौजसः।
SP०२५००२२: आमन्त्र्य नाम्ना तानीशः सशक्रः सपितामहः॥
SP०२५००३१: युष्माकं सुयशा कन्या सुभगा दिव्यरूपिणी।
SP०२५००३२: दातुमर्हथ तां सुभ्रूं स्नुषां मह्यं महाबलाः॥
SP०२५००४०: मरुत ऊचुः।
SP०२५००४१: त्वमस्माकं च तस्याश्च सर्वस्य जगतस्तथा।
SP०२५००४२: प्रभविष्णुस्त्रिलोकेश न तु याचितुमर्हसि॥
SP०२५००५१: त्वयैव देया ग्राह्या च त्वं नो गतिरनुत्तमा।
SP०२५००५२: मा नः परानिवेशान याचनेन विभावय॥
SP०२५००६१: पिता नः कश्यपः श्रीमान्मरीचिश्च पितामहः।
SP०२५००६२: पितामहपिता ब्रह्मा तस्यापि त्वं पितामहः।
SP०२५००६३: स त्वं पितामहो ऽस्माकं न परान्कर्तुमर्हसि॥
SP०२५००७१: स एवमुक्तो देवेशो मरुद्भिर्देवसत्तमैः।
SP०२५००७२: सुयशां मरुतां कन्यामानयामास तत्क्षणात्॥
SP०२५००८१: स्वयं होतास्य तत्रासीद्ब्रह्मा लोकपितामहः।
SP०२५००८२: कश्यपश्च तथोद्गाता अत्रिः साम स्वयं जगौ।
SP०२५००८३: अथर्वाङ्गिरसौ देवौ ब्रह्मत्वमपि चक्रतुः॥
SP०२५००९१: नारदः पर्वतश्चैव चित्रसेनश्च गायनः।
SP०२५००९२: विश्वावसू रुचिश्चैव हाहा हूहू तथैव च॥
SP०२५०१०१: तथा शालिशिरा यश्च विश्रुतो गण्डमण्डकः।
SP०२५०१०२: ईतिश्चैवेन्द्रवाहश्च यज्ञवाहो ऽथ दक्षिणः।
SP०२५०१०३: एते चान्ये च गन्धर्वा जगुर्मधुरकण्ठिनः॥
SP०२५०१११: उर्वशी चैव रम्भा च घृताची पूर्वचित्त्यपि।
SP०२५०११२: तिलोत्तमा च विश्वाची अन्याश्चाप्सरसः शुभाः।
SP०२५०११३: अनृत्यन्त महाभागा नृत्तं सुरमनोहरम्॥
SP०२५०१२०: सनत्कुमार उवाच।
SP०२५०१२१: स एवमभवद्व्यास विवाहस्तस्य धीमतः।
SP०२५०१२२: नन्दिनो गणमुख्यस्य अनौपम्यो ह्यनिन्दितः॥
SP०२५०१३१: ततः स तु कृतोद्वाहो नन्दी गत्वा महामनाः।
SP०२५०१३२: पादान्ववन्दे देवस्य देव्या ब्रह्मण एव च।
SP०२५०१३३: शिलादस्य च लोकेशः श्रिया परमया युतः॥
SP०२५०१४०: देव उवाच।
SP०२५०१४१: वरं वृणीष्व पुत्र त्वं स्नुषा चेयं तव प्रिया।
SP०२५०१४२: वरं ददामि ते वत्स अनया सहमीप्सितम्॥
SP०२५०१५०: नन्द्युवाच।
SP०२५०१५१: भगवन्यदि तुष्टो ऽसि त्वयि भक्तिर्दृढास्तु मे।
SP०२५०१५२: सदा च तुष्टो भव मे साम्बः सह गणेश्वरैः॥
SP०२५०१६१: पितरं चैव मे देव उत्पादकमिमं प्रभो।
SP०२५०१६२: अनुग्रहेण युक्तेन योक्तुमर्हसि कामद॥
SP०२५०१७०: देव उवाच।
SP०२५०१७१: सदाहं तव नन्दीश सुतुष्टः सगणेश्वरः।
SP०२५०१७२: पार्वत्या सहितो धीमन्निदं च शृणु मे वचः॥
SP०२५०१८१: सदेष्टश्च वरिष्ठश्च परमैश्वर्यसंयुतः।
SP०२५०१८२: महायोगी महेष्वासो महाबलपराक्रमः॥
SP०२५०१९१: अजय्यश्चैव जेता च पूज्येज्यश्च सदा भव।
SP०२५०१९२: अहं यत्र भवांस्तत्र यत्र त्वं तत्र चाप्यहम्॥
SP०२५०२०१: अयं च ते पिता विप्रः परमैश्वर्यसंयुतः।
SP०२५०२०२: भविष्यति गणाध्यक्षो महागणपतिर्मम॥
SP०२५०२११: पर्वतं चास्य वैभ्राजं कामगं सर्वकाञ्चनम्।
SP०२५०२१२: उपेतं भवनैर्दिव्यैः प्रयच्छामि जनावृतम्।
SP०२५०२१३: तेनायं सर्वलोकेषु चरिष्यति यथेप्सितम्॥
SP०२५०२२१: स्थानं श्रीपर्वते चास्य भविष्यति सुपूजितम्।
SP०२५०२२२: भृगौ तस्मिंश्च यः प्राणांस्त्यक्ष्यते वै सुधार्मिकः।
SP०२५०२२३: स कामचारी वैभ्राजे गणपो ऽस्य भविष्यति॥
SP०२५०२३०: सनत्कुमार उवाच।
SP०२५०२३१: ततो देवी महाभागा शैलादेरददद्वरम्।
SP०२५०२३२: सो ऽब्रवीत्त्वयि भक्तिर्मे सदैवानपगा भवेत्॥
SP०२५०२४१: ततो मरुत्सुता चैव उभाभ्यामपि चोदिता।
SP०२५०२४२: वरं वृणु यथेष्टं वै ताविदं प्रत्युवाच ह॥
SP०२५०२५१: युवयोरस्तु भक्तिर्मे तथा भर्तरि चैव हि।
SP०२५०२५२: नित्यं चानपगा स्यान्मे धर्मे च मतिरुत्तमा।
SP०२५०२५३: एतदिच्छामि देवेशौ वरं वरसहस्रदौ॥
SP०२५०२६०: सनत्कुमार उवाच।
SP०२५०२६१: ततस्तावेवमेतत्ते भवितेति शुचिस्मिते।
SP०२५०२६२: ऊचतुर्मुदितौ देवौ स्नुषां तां वरवर्णिनीम्॥
SP०२५०२७१: गणाश्चास्य ततो ऽभ्येत्य सर्वे देवप्रियेप्सया।
SP०२५०२७२: वरं ददुर्महासत्त्वाः स वव्रे काञ्चनप्रभः॥
SP०२५०२८१: युष्मासु मम भक्तिश्च ऐश्वर्यं चापि संमतम्।
SP०२५०२८२: वश्याश्च यूयं सर्वे मे प्रियो युष्माकमेव च॥
SP०२५०२९०: गणा ऊचुः।
SP०२५०२९१: भवान्मन्तानुमन्ता च गतिरागतिरेव च।
SP०२५०२९२: अस्माकमीशः सर्वेषां देवानामपि चेश्वरः॥
SP०२५०३०१: कुष्माण्डानां वरिष्ठश्च रुद्राणां त्वं महाबलः।
SP०२५०३०२: ईतीनां द्वारपालश्च प्रमथानां तथैव च॥
SP०२५०३११: महाबलो महायोगी सेनानीस्त्वं हि नो मतः।
SP०२५०३१२: त्वं भूतो भूतनेता च नायकोऽथ विनायकः॥
SP०२५०३२१: ग्रहाणामधिपश्चैव उग्रदण्डधरस्तथा।
SP०२५०३२२: त्वमग्रयोधी शत्रुघ्नस्त्वं वीरस्त्वं दिवस्पतिः॥
SP०२५०३३१: महानुभावस्त्वं चैव क्षीरोदनिलयश्च ह।
SP०२५०३३२: जप्येश्वरनिकेतश्च जप्येश्वरविभावितः॥
SP०२५०३४१: भावनः सर्वभूतानां वरदो वरदार्चितः।
SP०२५०३४२: अस्माकं वरदश्चैव भव भूतेश्वर प्रभो॥
SP०२५०३५०: सनत्कुमार उवाच।
SP०२५०३५१: स एवं गणपैः सर्वैः स्तुतो नन्दीश्वरो विभुः।
SP०२५०३५२: उवाच प्रणतः सर्वान्ब्रूत किं करवाणि वः॥
SP०२५०३६१: त एवमुक्ता गणपाः सर्व एव महाबलाः।
SP०२५०३६२: ऊचुस्तं दिव्यभावज्ञा देवदेवस्य संनिधौ॥
SP०२५०३७१: त्वमस्माकं गणाध्यक्षः कृतो देवेन शम्भुना।
SP०२५०३७२: अस्माभिश्चाभिषिक्तस्त्वं नायको धर्मदायकः॥
SP०२५०३८१: स त्वं शिवश्च सौम्यश्च गुणवानगुणेष्वपि।
SP०२५०३८२: क्षमाशौचदमोपेतो भव नः प्रियकृत्सदा॥
SP०२५०३९०: सनत्कुमार उवाच।
SP०२५०३९१: एवमुक्तस्तदा सर्वान्प्रणम्य बहुमानतः।
SP०२५०३९२: शिरस्यञ्जलिमाधाय गणपानस्तुवत्तदा॥
SP०२५०४००: नन्द्युवाच।
SP०२५०४०१: नमो वः सर्वभूतेभ्यो नमो योगिभ्य एव च।
SP०२५०४०२: नमश्चाप्यनिकेतेभ्यो योगीशेभ्यो नमस्तथा॥
SP०२५०४११: नमः कामचरेभ्यश्च नम उग्रेभ्य एव च।
SP०२५०४१२: मृत्युभ्यश्च यमेभ्यश्च कालेभ्यश्च नमो नमः॥
SP०२५०४२१: नमः काञ्चनमालेभ्यः सर्वधर्मिभ्य एव च।
SP०२५०४२२: नमो वो वधकेभ्यश्च अवध्येभ्यस्तथैव च॥
SP०२५०४३१: नमः परमयोगिभ्यो जटिभ्यश्च नमो नमः।
SP०२५०४३२: नमो वो ऽदृश्यरूपेभ्यो विकृतेभ्यस्तथैव च॥
SP०२५०४४१: नमो वल्कलवासेभ्यः कृत्तिवासेभ्य एव च।
SP०२५०४४२: नमः श्वेताम्बरस्रग्भ्यश्चित्रस्रग्भ्यो नमो नमः॥
SP०२५०४५१: धावद्भ्यश्च द्रवद्भ्यश्च प्रस्थितेभ्यो नमो नमः।
SP०२५०४५२: नमो मुनिभ्यो गायद्भ्यो जपद्भ्यश्च नमो नमः॥
SP०२५०४६१: नमः शरभरूपेभ्यः शतरूपेभ्य एव च।
SP०२५०४६२: नमः पर्वतवासेभ्यो व्याघ्ररूपेभ्य एव च॥
SP०२५०४७१: नमो मार्जाररूपेभ्यः काककोकेभ्य एव च।
SP०२५०४७२: नमो दैवतरूपेभ्यः पवनेभ्यस्तथैव च॥
SP०२५०४८१: नमो ऽग्निभ्यस्तथाद्भ्यश्च वरुणेभ्यस्तथैव च।
SP०२५०४८२: नमो धनेशरूपेभ्यः सर्वरूपिभ्य एव च॥
SP०२५०४९१: नमश्चोदरवक्त्रेभ्यः सर्ववक्त्रेभ्य एव च।
SP०२५०४९२: नमो वामनरूपेभ्यो वामरूपेभ्य एव च॥
SP०२५०५०१: देवासुरमनुष्याणामाप्यायिभ्यो नमो नमः।
SP०२५०५०२: नमो वः सर्वभूतानां नमो वः सर्वतः शुभाः॥
SP०२५०५११: ग्रहेभ्यश्च नमो वो ऽस्तु मोक्षेभ्यश्च नमस्तथा।
SP०२५०५१२: शुभेभ्यश्च नमो वो ऽस्तु अशुभेभ्यस्तथैव च।
SP०२५०५१३: मम सौम्याः शिवाश्चैव भवन्तु गणनायकाः॥
SP०२५०५२१: इति स्तुता गणपतयो महाबलाः शुभैर्वचोभिः सुरशत्रुनाशनाः।
SP०२५०५२२: दिशन्तु मे सुखमतुलं सुखप्रदा बलं च वीर्यं स्थिरतां च संयुगे॥
SP०२५०५३१: तपो ऽक्षयं स्थानमथातुलां गतिं यशस्तथाग्र्यं बहु धर्मनित्यताम्।
SP०२५०५३२: दिशन्तु सर्वं मनसेप्सितं च मे सुरेश्वराः पुष्टिमनुत्तमां तथा॥
SP०२५०५४०: सनत्कुमार उवाच।
SP०२५०५४१: इमौ नन्दिगणेन्द्राणां स्तवौ यो ऽध्येति नित्यशः।
SP०२५०५४२: सो ऽश्वमेधावभृथवत्सर्वपापैः प्रमुच्यते॥
SP०२५०५५१: सन्ध्यायामपरस्यां तु जपन्पापं दिवाकृतम्।
SP०२५०५५२: पूर्वस्यां संत्यजेद्वापि सर्वरात्रिकृतं जपन्॥
SP०२५०५६०: सनत्कुमार उवाच।
SP०२५०५६१: ततस्ते गणपाः सर्वे संस्तुतास्तेन धीमता।
SP०२५०५६२: निसृष्टाश्च तदा जग्मुः प्रणिपत्य वृषध्वजम्॥
SP०२५०५७१: देवाश्च सर्वलोकाश्च ततो देवः स्वयं प्रभुः।
SP०२५०५७२: सृष्ट्वा नन्दीश्वरगृहं प्रदाय च महामनाः।
SP०२५०५७३: ईप्सितं सह देव्या वै जगाम स्थानमव्ययम्॥
SP०२५०५८१: य इमं नन्दिनो जन्म वरदानं तथैव च।
SP०२५०५८२: अभिषेकं विवाहं च पठेद्वा श्रावयीत वा।
SP०२५०५८३: ब्राह्मणः स मृतो याति नन्दीश्वरसलोकताम्॥
SP०२५०५९१: यो नियतस्तु पठेत्प्रयतात्मा सर्वमिमं प्रणतो भवभक्त्या।
SP०२५०५९२: सो ऽपि गतः परलोकविचारी नन्दिसमो ऽनुचरो हि मम स्यात्॥
SP०२५९९९९: इति स्कन्दपुराणे पञ्चविंशतिमो ऽध्यायः॥
SP०२६००१०: सनत्कुमार उवाच।
SP०२६००११: एवं नन्दीश्वरो व्यास उत्पन्नो ऽनुचरश्च ह।
SP०२६००१२: अभवद्देवदेवस्य सेनापत्ये ऽभिषेचितः॥१
SP०२६००२०: व्यास उवाच।
SP०२६००२१: देव्या सहाथ भगवानासीनस्तत्र कामदः।
SP०२६००२२: अकरोत्किं महादेव एतदिच्छामि वेदितुम्॥२
SP०२६००३०: सनत्कुमार उवाच।
SP०२६००३१: भगवान्हिमवच्छृङ्गे शर्वो देव्याः प्रियेप्सया।
SP०२६००३२: गणेशैर्विविधाकारैर्हासं संजनयन्मुहुः॥३
SP०२६००४१: देवीं बालेन्दुतिलको रामयच्च रराम च।
SP०२६००४२: महानुभावैः सर्वज्ञैः कामरूपधरैः शुभैः॥४
SP०२६००५१: अथ देव्याससादैका मातरं परमेश्वरी।
SP०२६००५२: आसीनां काञ्चने शुभ्रे आसने परमार्चिते॥५
SP०२६००६१: अथ दृष्ट्वा सतीं देवीमागतां तु सुरूपिणीम्।
SP०२६००६२: आसनेन महार्हेण सम्पादयदनिन्दिताम्॥६
SP०२६००७१: आसीनां तां च सोवाच मेना हिमवतः प्रिया।
SP०२६००७२: चिरस्यागमनं ह्यद्य तव पुत्रि शुभेक्षणे।
SP०२६००७३: दरिद्रक्रीडनैस्त्वं हि भर्त्रा क्रीडसि संगता॥७
SP०२६००८१: ये दरिद्रा भवन्ति स्म तथैव च निराश्रयाः।
SP०२६००८२: उमे त एवं क्रीडन्ति यथा तव पतिः शुभे॥८
SP०२६००९०: सनत्कुमार उवाच।
SP०२६००९१: सैवमुक्ता तु मात्राथ नातिहृष्टमनाभवत्।
SP०२६००९२: महत्याक्षमया युक्ता न किंचित्तामुवाच ह॥९
SP०२६०१०१: विसृष्टा सा तदा मात्रा गत्वा देवमुवाच ह।
SP०२६०१०२: भगवन्देवदेवेश नेह वत्स्यामि भूधरे।
SP०२६०१०३: अन्यं वृणु ममावासं भुवनेश महाद्युते॥१०
SP०२६०११०: देव उवाच।
SP०२६०१११: सदा त्वमुच्यमाना वै मया वासार्थमीश्वरि।
SP०२६०११२: अन्यत्र रोचितवती नावासं देवि कर्हिचित्॥११
SP०२६०१२१: इदानीं स्वयमेव त्वं वासमन्यत्र शोभने।
SP०२६०१२२: कस्मान्मृगयसे देवि ब्रूहि तन्मे शुचिस्मिते॥१२
SP०२६०१३०: देव्युवाच।
SP०२६०१३१: गृहं गताहं देवेश पितुरद्य महात्मनः।
SP०२६०१३२: दृष्ट्वा च मे तत्र माता विजने लोकभावनी॥१३
SP०२६०१४१: आसनादिभिरभ्यर्च्य सा मामेवमभाषत।
SP०२६०१४२: उमे तव सदा भर्ता दरिद्रक्रीडनैः शुभे।
SP०२६०१४३: क्रीडते न हि देवानां क्रीडा भवति तादृशी॥१४
SP०२६०१५१: यत्किल त्वं महादेव गणेशैर्विविधैः शुभैः।
SP०२६०१५२: रमसे तदनिष्टं हि मम मातुर्वृषध्वज॥१५
SP०२६०१६०: सनत्कुमार उवाच।
SP०२६०१६१: ततो देवः प्रहस्याह देवीं हासयितुं प्रभुः।
SP०२६०१६२: एवमेतन्न संदेहः कस्मान्मन्युरभूत्तव॥१६
SP०२६०१७१: कृत्तिवासा ह्यवासा वा श्मशाननिलयश्च ह।
SP०२६०१७२: अनिकेतो ह्यरण्येषु पर्वतानां गुहासु च।
SP०२६०१७३: विचरामि गणैर्नग्नैर्वृतो ऽम्भोजविलोचने॥१७
SP०२६०१८१: मा क्रुधो देवि मातुस्त्वं तथ्यं मातावदत्तव।
SP०२६०१८२: न हि मातृसमो बन्धुर्जन्तूनामस्ति शोभने॥१८
SP०२६०१९०: देव्युवाच।
SP०२६०१९१: न मे ऽस्ति बन्धुभिः किंचित्कृत्यं सुरवरेश्वर।
SP०२६०१९२: तथा कुरु महादेव यथान्यत्र वसामहे॥१९
SP०२६०२००: सनत्कुमार उवाच।
SP०२६०२०१: स एवमुक्तो देवेशो देव्या देवेश्वरः प्रभुः।
SP०२६०२०२: पार्श्वस्थं गणपं प्राह निकुम्भं नाम विश्रुतम्॥२०
SP०२६०२११: गणेश्वर निकुम्भ त्वं गत्वा वाराणसीं शुभाम्।
SP०२६०२१२: शून्यां कुरु महाबाहो उपायेनैव मा बलात्॥२१
SP०२६०२२१: तत्र राजा निवसति दिवोदासः प्रतापवान्।
SP०२६०२२२: धार्मिको मम भक्तश्च महायोगी महाबलः॥२२
SP०२६०२३१: स त्वं तथा गतः कुर्या यथास्मै नापराध्यसे।
SP०२६०२३२: तस्यैव चापराधेन शून्यां वाराणसीं कुरु॥२३
SP०२६०२४०: सनत्कुमार उवाच।
SP०२६०२४१: स एवमुक्तस्तेजस्वी निकुम्भो गणसत्तमः।
SP०२६०२४२: उवाच देवं प्रणतः प्राञ्जलिर्हृषिताननः॥२४
SP०२६०२५१: तथा करिष्ये देवेश यथा स हि नराधिपः।
SP०२६०२५२: भविष्यत्यपराधीश त्वं च तुष्टो भविष्यसि।
SP०२६०२५३: शून्या वाराणसी चैव भविष्यति न संशयः॥२५
SP०२६०२६०: सनत्कुमार उवाच।
SP०२६०२६१: एवमुक्त्वा निकुम्भो ऽसौ प्रणम्य शिरसा हरम्।
SP०२६०२६२: जगाम पुण्यां लोकेषु पुरीं वाराणसीं प्रभुः॥२६
SP०२६०२७१: तत्रासौ दर्शनं स्वप्ने नापिताय ददौ गणः।
SP०२६०२७२: मण्डूकाक्षाय रूपं च स्वं तस्यादर्शयत्तदा॥२७
SP०२६०२८०: निकुम्भ उवाच।
SP०२६०२८१: मण्डूकाक्ष निकुम्भो ऽहं गणपः शोकनाशनः।
SP०२६०२८२: तवानुग्रहकृत्प्राप्तो यद्ब्रवीमि कुरुष्व तत्॥२८
SP०२६०२९१: दिवोदासगृहद्वारि कुरुष्व त्वं ममालयम्।
SP०२६०२९२: स्थापयस्व च तत्रार्चां मद्रूपसदृशीं शुभाम्॥२९
SP०२६०३०१: वित्तं च ते प्रदास्यामि पुत्रान्सौभाग्यमेव च।
SP०२६०३०२: प्रियत्वं चैव सर्वत्र गतिं चानुत्तमां पुनः॥३०
SP०२६०३१०: सनत्कुमार उवाच।
SP०२६०३११: एवमुक्तो निकुम्भेन नापितो नृपतिं तदा।
SP०२६०३१२: गत्वावदद्दिवोदासमिन्द्रवैवस्वतोपमम्॥३१
SP०२६०३२०: नापित उवाच।
SP०२६०३२१: स्वामिंस्तव गृहद्वारि करिष्ये गणपालयम्।
SP०२६०३२२: स्थापयिष्ये गणेशं च तन्मे ऽनुज्ञातुमर्हसि॥३२
SP०२६०३३१: तथेति सो ऽप्यनुज्ञातश्चक्रे तत्र तदालयम्।
SP०२६०३३२: प्रत्यस्थापयदर्चां च यादृशीं दृष्टवानसौ॥३३
SP०२६०३४१: तस्य पूजां च महतीं प्रावर्तयत शोभनाम्।
SP०२६०३४२: गणेशस्य महासत्त्वः स च तां प्रत्यगृह्णत॥३४
SP०२६०३५१: स तस्मै कर्मणा तेन वित्तं यद्यत्समीहितम्।
SP०२६०३५२: पशूंश्चैव हि पुत्रांश्च सौभाग्यं चाददत्प्रभुः॥३५
SP०२६०३६१: तस्य तां वृद्धिमतुलां नापितस्याभिवीक्ष्य तु।
SP०२६०३६२: आरिराधयिषुर्लोकस्तस्य पूजां चकार ह॥३६
SP०२६०३७१: चक्रुर्यात्रास्तथा केचिदुपवासांस्तथापरे।
SP०२६०३७२: होमं जप्यं तथैवान्ये पूजां चान्ये वरार्थिनः।
SP०२६०३७३: उपहारांस्तथैवान्ये गीतनृत्तं तथापरे॥३७
SP०२६०३८१: तेभ्यस्तथाभ्युपेतेभ्यो निकुम्भः स महायशाः।
SP०२६०३८२: ददौ सर्वानभिप्रायान्ये ये तेषामभीप्सिताः॥३८
SP०२६०३९१: एवं तं कामदं ज्ञात्वा दिवोदासो नृपस्तदा।
SP०२६०३९२: उवाच महिषीं व्यास कदाचित्पुत्रलिप्सया॥३९
SP०२६०४०१: देवि सर्वानभिप्रायाञ्जनेभ्यो ऽयं प्रयच्छति।
SP०२६०४०२: गणेश्वरं त्वमप्येनमपत्यार्थं प्रसादय॥४०
SP०२६०४११: सैवमुक्ता तदा गत्वा गणेशं प्राप्य शोभना।
SP०२६०४१२: उवाच भगवन्देव अनपत्याहमीश्वर॥४१
SP०२६०४२१: उपवासं करिष्यामि तव देवाभिराधने।
SP०२६०४२२: तावन्न भोक्ष्ये यावन्मे वरो ऽदत्तस्त्वया प्रभो॥४२
SP०२६०४३१: जाते च पुत्रे दास्यामि शतानां दशतीर्दश।
SP०२६०४३२: त्वामुद्दिश्य द्विजातिभ्यो गोधेनूनां गणेश्वर॥४३
SP०२६०४४१: तथा घटसहस्रेण दध्नश्चैव घृतस्य च।
SP०२६०४४२: क्षीरस्य पञ्चगव्यस्य करिष्ये स्नपनं च ते॥४४
SP०२६०४५१: ब्राह्मणानां सहस्राणां शतं चापि सुपूजितम्।
SP०२६०४५२: पुरस्ताद्भोजयिष्ये ते पुत्रे जाते न संशयः॥४५
SP०२६०४६१: बहून्दास्यति राजा च ग्रामान्दास्यस्तथैव च।
SP०२६०४६२: सदा सत्त्रं च पूजां च करिष्यति तव प्रभो॥४६
SP०२६०४७०: सनत्कुमार उवाच।
SP०२६०४७१: सा तमुक्त्वा तथा व्यास तस्थौ नियममास्थिता।
SP०२६०४७२: सोपवासा तदा पूजां महतीं तस्य कुर्वती॥४७
SP०२६०४८१: तां तथा तिष्ठतीं देवः प्रोवाच स गणेश्वरः।
SP०२६०४८२: उत्तिष्ठ नास्ति ते पुत्रो मा खेदं त्वं वृथा कृथाः॥४८
SP०२६०४९१: एवं तेन गणेशेन निकुम्भेन महात्मना।
SP०२६०४९२: असकृत्प्रोच्यमाना सा नियमाद्विरराम ह॥४९
SP०२६०५०१: ततो नराधिपं देवी प्रोवाच विमना तदा।
SP०२६०५०२: आर्यपुत्र न मे पुत्रं गणपो ऽसौ प्रयच्छति।
SP०२६०५०३: ब्रवीति नास्ति ते पुत्रो मा वृथा नियमं कृथाः॥५०
SP०२६०५१०: सनत्कुमार उवाच।
SP०२६०५११: एवं महिष्या स प्रोक्तः स्वयमेव नराधिपः।
SP०२६०५१२: सदा सनियमस्तस्थौ गणेशस्याग्रतो नृपः॥५१
SP०२६०५२१: तमप्युवाच नृपतिं निकुम्भो नियमस्थितम्।
SP०२६०५२२: मा स्था वृथेह नृपते न ते पुत्रं ददाम्यहम्॥५२
SP०२६०५३१: एवमुक्तः स राजेन्द्रो निकुम्भेन महाबलः।
SP०२६०५३२: क्रोधरक्तेक्षणः प्राह तमुत्थाय गणेश्वरम्॥५३
SP०२६०५४०: राजोवाच।
SP०२६०५४१: गणो वा त्वं पिशाचो वा भूतो वा राक्षसो ऽपि वा।
SP०२६०५४२: कृतघ्नस्त्वं न संदेहो न त्वं पूजामिहार्हसि॥५४
SP०२६०५५१: मम चैव गृहद्वारि पौरैश्चैव समर्चितः।
SP०२६०५५२: विषये मम वासी च न च पुत्रं प्रयच्छसि॥५५
SP०२६०५६१: पूजार्हो न भवांस्तस्मान्मत्तो दण्डं त्वमर्हसि।
SP०२६०५६२: नृशंसश्चावलिप्तश्च निष्ठुरो मत्सरान्वितः॥५६
SP०२६०५७१: ततो ऽस्य भेदयामास निलयं गजयूथपैः।
SP०२६०५७२: स्थण्डिलं च बभञ्जाशु ददाहार्चां च सुप्रभाम्॥५७
SP०२६०५८१: निकुम्भो ऽपि कृतार्थः सन्नाकाशे संस्थितः प्रभुः।
SP०२६०५८२: उवाच तं दिवोदासं प्रदहन्निव तेजसा॥५८
SP०२६०५९१: यथेष्टं सम्प्रयच्छन्ति देवा वरमभीप्सितम्।
SP०२६०५९२: न दत्तो यद्यसौ कोपः कस्तत्र भवतो ऽभवत्॥५९
SP०२६०६०१: यस्मान्ममालयो भग्नस्त्वया निरपकारिणः।
SP०२६०६०२: तस्माद्वर्षसहस्रं ते पुरी शून्या भविष्यति॥६०
SP०२६०६१०: सनत्कुमार उवाच।
SP०२६०६११: स एवमुक्त्वा राजानं निकुम्भः परमात्मवान्।
SP०२६०६१२: देवेशाय निवेद्यैवं तस्थौ पार्श्वगतः प्रभोः॥६१
SP०२६०६२१: राजापि तस्य वाक्येन तथ्येनार्थेन चैव हि।
SP०२६०६२२: व्रीडां परां समासाद्य गृहानभ्यागमत्तदा॥६२
SP०२६०६३१: अथ सा तेन शापेन पुरी वाराणसी तदा।
SP०२६०६३२: शून्या समभवत्क्षिप्रं विशुद्धा मृगसेविता॥६३
SP०२६०६४१: तां तु शून्यां स विज्ञाय देव्या सह पिनाकधृक्।
SP०२६०६४२: सगणो नन्दिना सार्धमाजगाम महाद्युतिः॥६४
SP०२६०६५१: स तत्र मानसं दिव्यं विमानं सूर्यवर्चसम्।
SP०२६०६५२: अनौपम्यगुणं देवो मनसैवाभिनिर्मिमे॥६५
SP०२६०६६१: न मे प्रभवति प्रज्ञा कृत्स्नशस्तन्निरूपणे।
SP०२६०६६२: एतावच्छक्यते वक्तुमनौपम्यगुणं हि तत्॥६६
SP०२६०६७१: देवोद्यानानि रम्याणि नन्दनाद्यानि यानि तु।
SP०२६०६७२: तेभ्यः श्रेष्ठतमं श्रीमदुद्यानमसृजत्प्रभुः॥६७
SP०२६०६८१: तस्मिन्विमाने गिरिराजपुत्री सर्वर्द्धियुक्ते वचसामगम्ये।
SP०२६०६८२: रेमे नवेन्दीवरफुल्लनेत्रा देवी न सस्मार वचश्च मातुः॥६८
SP०२६९९९९: इति स्कन्दपुराणे 
SP०२६९९९९: षड्विंशो ऽध्यायः॥
SP०२७००१०: सनत्कुमार उवाच।
SP०२७००११: अथ तस्मिन्सुखासीनौ शैलजावृषभध्वजौ।
SP०२७००१२: आसने काञ्चने दिव्ये नानारत्नोपशोभिते॥१
SP०२७००२१: अथाचलसुता देवी सुखासीना विभावरी।
SP०२७००२२: सर्वलोकपतिं प्राह गिरीन्द्रतनया पतिम्॥२
SP०२७००३१: भगवन्देवतारिघ्न चन्द्रावयवभूषण।
SP०२७००३२: कथयैतन्मम विभो यत्त्वां पृच्छामि मानद॥३
SP०२७००४१: किं फलं तव देवेश लभन्ते भक्तवत्सल।
SP०२७००४२: भक्ता ये फलमुद्दिश्य कुर्वते तव किंचन॥४
SP०२७००५०: सनत्कुमार उवाच।
SP०२७००५१: स एवमुमया प्रोक्तः शूलपाणिर्वृषध्वजः।
SP०२७००५२: अवोचत्सर्वमव्यग्रो देवदेवः शुभाशुभम्॥५
SP०२७००६०: व्यास उवाच।
SP०२७००६१: किं तत्स भगवान्देवः प्रीयमाणो महातपाः।
SP०२७००६२: प्रणयात्स तदा देव्या पृष्टो ऽकथयदव्ययः॥६
SP०२७००७०: सनत्कुमार उवाच।
SP०२७००७१: मयाप्येतत्पुरा व्यास पृष्टो नन्दीश्वरः प्रभुः।
SP०२७००७२: यथोक्तवान्मयि ब्रह्मंस्तथा तत्कथयामि ते॥७
SP०२७००८१: गणेशानं महाभागं सूर्यायुतसमप्रभम्।
SP०२७००८२: अपृच्छमहमव्यग्रो नन्दीश्वरं महाद्युतिम्॥८
SP०२७००९१: ईशेन यत्पुरा देव्याः कथितं गणसत्तम।
SP०२७००९२: तन्मे ब्रूहि यथातत्त्वं परं कौतूहलं हि मे॥९
SP०२७०१००: नन्दीश्वर उवाच।
SP०२७०१०१: श्रूयतामभिधास्यामि पृच्छतस्ते महामुने।
SP०२७०१०२: देवदेवेन पार्वत्या यत्पुरा कथितं हितम्॥१०
SP०२७०११०: देव उवाच।
SP०२७०१११: श्रूयतामभिधास्यामि यन्मां पृच्छसि सुव्रते।
SP०२७०११२: हिताय देवि भक्तानां पृष्टस्ते कथयामि ते॥११
SP०२७०१२१: प्रासादं यस्तु मे देवि शुभ्रं कुर्यादनिन्दिते।
SP०२७०१२२: विदधाम्यर्जुनं तस्य गृहं शिवपुरे ऽक्षयम्॥१२
SP०२७०१३१: विधानेन यथोक्तेन लिङ्गं मे स्थापयेच्च यः।
SP०२७०१३२: चरते स मया सार्धं नित्यमष्टगुणान्वितः॥१३
SP०२७०१४१: काञ्चनं तुटिमात्रं वा यो दद्याद्बहु वा मम।
SP०२७०१४२: तस्य हैमवते शृङ्गे ददानि गृहमुत्तमम्॥१४
SP०२७०१५१: यो मे गास्तु हिरण्यं वा दद्यादविमनाः प्रिये।
SP०२७०१५२: लोकान्ददान्यहं तस्मै सर्वकामसमन्वितान्॥१५
SP०२७०१६१: वृषभं यः प्रयच्छेत श्वेतं नीलमथापि वा।
SP०२७०१६२: स कुलानामुभयतस्तारयेदेकविंशतिम्॥१६
SP०२७०१७१: गोचर्मद्वयसां वापि यो मे दद्याद्वसुन्धराम्।
SP०२७०१७२: स मे पुरं समासाद्य गणेशैः सह मोदते॥१७
SP०२७०१८१: यो मे पुण्यफलं दद्यादात्मना पूर्वमार्जितम्।
SP०२७०१८२: सो ऽनन्तफलमाप्नोति मोदते च त्रिविष्टपे॥१८
SP०२७०१९१: यो ऽनुयानं चतुर्दश्यां कृष्णस्य कुरुते मम।
SP०२७०१९२: रथेन वृषयुक्तेन मम लोके स मोदते॥१९
SP०२७०२०१: महिमानोपचारैश्च यो मां जप्यैश्च पूजयेत्।
SP०२७०२०२: ददानि ब्रह्मणो लोके वासं तस्य सुपूजितम्॥२०
SP०२७०२११: मनसा चिन्तयेद्यश्च पूजयेयमहं हरम्।
SP०२७०२१२: अशक्तो नास्ति च द्रव्यं यस्य नित्यं सुमध्यमे॥२१
SP०२७०२२१: स तया श्रद्धया पूतो विमुक्तः सर्वपातकैः।
SP०२७०२२२: मम लोकमवाप्नोति भिन्ने देहे न संशयः॥२२
SP०२७०२३१: स्नात्वा यः पूर्वसंध्यायां सदा मामुपगच्छति।
SP०२७०२३२: स मित्रं यक्षराजस्य यक्षो भवति वीर्यवान्॥२३
SP०२७०२४१: संमार्जनं पञ्चशतं सहस्रमुपलेपनम्।
SP०२७०२४२: गन्धाश्च दशसाहस्रा आनन्त्यं चार्चनं स्मृतम्॥२४
SP०२७०२५१: अभ्यङ्गो ऽष्टशतं चैव स्नपनं त्रिशतं भवेत्।
SP०२७०२५२: गन्धोदकं पञ्चशतं पञ्चगव्यं तथैव च॥२५
SP०२७०२६१: क्षीरं पञ्चगुणं देवि तस्माद्भूयश्च कापिलम्।
SP०२७०२६२: तस्माच्च सर्पिषा स्नानं भूयः पञ्चगुणं तथा॥२६
SP०२७०२७१: क्षमामि देवि चास्येह अपराधान्बहूनपि।
SP०२७०२७२: भस्माभिषेकमानन्त्यं गुह्यं चैतन्ममेप्सितम्॥२७
SP०२७०२८१: अगरुं दशसाहस्रं षट्सहस्रं तु चन्दनम्।
SP०२७०२८२: चतुर्दशसहस्राणि धूपः कालागरुः स्मृतः॥२८
SP०२७०२९१: अक्षतास्तण्डुलयवाः शालयो द्विशताः स्मृताः।
SP०२७०२९२: आनन्त्यो गुग्गुलुश्चैव सहाज्येन सुधूपितः॥२९
SP०२७०३०१: द्वे सहस्रे पलानां तु महिषाक्षस्य यो दहेत्।
SP०२७०३०२: देवि संवत्सरं पूर्णं स मे नन्दिसमो भवेत्॥३०
SP०२७०३११: दक्षिणायां तु यो मूर्तौ पायसं सघृतं शुभे।
SP०२७०३१२: निवेदयेद्वर्षमेकं स च नन्दिसमो भवेत्॥३१
SP०२७०३२१: चरवो दशसाहस्रा यावकश्च चतुर्गुणः।
SP०२७०३२२: शेषाश्च चरवः सर्वे यावकार्धेन संमिताः॥३२
SP०२७०३३१: घृतपात्रमसंख्येयमिह प्रेत्य च शाश्वतम्।
SP०२७०३३२: प्रीणाति च पितॄन्सर्वान्विमाने चैव मोदते।
SP०२७०३३३: छत्त्रं दद्याच्च यः सो ऽपि दीप्यते तेजसा दिवि॥३३
SP०२७०३४१: उभे पक्षे त्रयोदश्यामष्टम्यां चोपवासिकः।
SP०२७०३४२: उपतिष्ठेत मां भक्त्या सोपहारमनिन्दिते।
SP०२७०३४३: ददान्यस्य स्वकं लोकं तुष्टो ऽहं देवि शाश्वतम्॥३४
SP०२७०३५१: रक्तपीतकवासोभिः पुष्पैश्च विविधैरपि।
SP०२७०३५२: पूजितो ऽहं सदा भक्त्या पुत्रत्वे कल्पयामि तम्॥३५
SP०२७०३६१: एकरात्रं च यो मर्त्यो दीपं धारयति स्थितः।
SP०२७०३६२: सर्वयज्ञफलं तस्य ददानि श्रियमेव च॥३६
SP०२७०३७१: मयैव मोहिताः सर्वे लोकाः सजडपण्डिताः।
SP०२७०३७२: न मां पश्यन्ति रागान्धास्तमसा बहुलीकृताः॥३७
SP०२७०३८१: ध्यानिनो नित्ययुक्ता ये सत्यधर्मपरायणाः।
SP०२७०३८२: एकाग्रमनसो दान्तास्ते मां पश्यन्ति नित्यदा॥३८
SP०२७०३९१: ये मे भक्ताः सदा चैव सांख्ययोगविशारदाः।
SP०२७०३९२: सर्वं पश्यन्ति च मयि मां च सर्वत्र योगतः॥३९
SP०२७०४०१: त्री/ल्लोकान्समतिक्रम्य ब्रह्मलोकं तथैव च।
SP०२७०४०२: गच्छन्ति मम ते लोकं तमो भित्त्वा सुदुर्भिदम्॥४०
SP०२७०४११: न शक्यो ऽस्मि तपोयुक्तैर्द्रष्टुं मुनिगणैरपि।
SP०२७०४१२: ध्यानिनो नित्ययुक्ताश्च देवि पश्यन्ति मां बुधाः॥४१
SP०२७०४२१: यानि लोकेषु तीर्थानि देवतायतनानि च।
SP०२७०४२२: पादयोस्तानि सुश्रोणि सदा संनिहितानि मे॥४२
SP०२७०४३१: मय्यर्पितमना नित्यं तथा मद्भावभावितः।
SP०२७०४३२: ममैव स प्रभावेन सर्वपापैः प्रमुच्यते॥४३
SP०२७०४४१: सर्वथा वर्तमानो ऽपि देवि यो मां सदा स्मरेत्।
SP०२७०४४२: कल्मषेण न युज्येत नरः कर्ता कदाचन॥४४
SP०२७०४५१: सर्वावस्थो ऽपि पापात्मा ज्ञाननिष्ठेन चेतसा।
SP०२७०४५२: यो ऽभ्यर्चयति मां नित्यं स ममात्मसमो भवेत्॥४५
SP०२७०४६१: षडङ्गेन च योगेन यो मामर्चयते सदा।
SP०२७०४६२: प्रविशेत स मां क्षिप्रमत्र नास्ति विचारणा॥४६
SP०२७०४७१: यो ऽप्यसज्जनरतो वियोनिजः पातकैरपि समन्वितः सदा।
SP०२७०४७२: सो ऽपि मद्गतमना मदर्पणो याति देवि गतिमप्रतर्किताम्॥४७
SP०२७९९९९: इति स्कन्दपुराणे सप्तविंशतितमो ऽध्यायः॥
SP०२८००१०: सनत्कुमार उवाच।
SP०२८००११: ततो व्यास पुनर्देवी पतिं व्रतपतिं शुभा।
SP०२८००१२: अपृच्छद्व्रतसम्बद्धं फलं फलशतार्चिता॥१
SP०२८००२१: व्रतानां फलमल्पं वा महद्वा यत्त्रिलोकप।
SP०२८००२२: व्रतं भवति यादृग्वा तत्प्रब्रूहि महेश्वर॥२
SP०२८००३०: देव उवाच।
SP०२८००३१: महाफलं यद्भवति यच्चाप्यल्पफलं शुभे।
SP०२८००३२: व्रतं यादृक्च यत्प्रोक्तं तच्छृणुष्व-म्-अनिन्दिते॥३
SP०२८००४१: चतुर्दश्यां तथाष्टम्यामुभयोः पक्षयोः शुचिः।
SP०२८००४२: संवत्सरमभुञ्जानः शान्तो दान्तो जितेन्द्रियः॥४
SP०२८००५१: सत्त्रयाजिफलं यच्च सत्यवागृतुगामिनाम्।
SP०२८००५२: तच्चैव फलमाप्नोति यमं चैव न पश्यति॥५
SP०२८००६१: शय्यासनस्थः स्त्रीमध्ये रतिरक्तः सुखे रतः।
SP०२८००६२: स तप्यत्या नखाग्रेभ्यो नित्यं यो मां समाश्रितः॥६
SP०२८००७१: मद्भक्तस्तपसा युक्तो मामेव प्रतिपद्यते।
SP०२८००७२: लोकास्तस्याक्षया देवि यद्यपि स्यात्सुपापकृत्॥७
SP०२८००८१: पृथिवीभाजने भुङ्क्ते नित्यं पर्वसु यो नरः।
SP०२८००८२: स त्रिरात्रफलं देवि अहोरात्रेण विन्दति॥८
SP०२८००९१: संवत्सरं तु यो भुङ्क्ते नित्यमेव ह्यतन्द्रितः।
SP०२८००९२: निवेद्य पितृदेवेभ्यः पृथिव्यामेकराड्भवेत्॥९
SP०२८०१०१: नवमी अष्टमी चैव पौर्णमासी त्रयोदशी।
SP०२८०१०२: यो भुङ्क्ते देवि नैतेषु संयतस्तु नरः समाम्॥१०
SP०२८०१११: गाणपत्यं स लभते निःसपत्नमनिन्दिते।
SP०२८०११२: भूतानां दयितश्चैव दिव्यं रूपं बिभर्ति च॥११
SP०२८०१२१: श्रीवत्सं यश्च पिष्टेन दद्याद्धेमफलं शुभम्।
SP०२८०१२२: किरेत्कृष्णतिलांश्चात्र तण्डुलाक्षतमेव च।
SP०२८०१२३: फलैश्च विविधाकारैर्यथालब्धै रसान्वितैः॥१२
SP०२८०१३१: स वै वर्षसहस्राणि द्विषष्टिं दिवि मोदते।
SP०२८०१३२: दिव्यरूपधरः श्रीमान्देवतैः सह नित्यशः॥१३
SP०२८०१४१: हरिबेरमयीं यो मे दद्यात्प्रतिकृतिं स्वकाम्।
SP०२८०१४२: सर्वगन्धरसैर्युक्तां निर्यासैश्च सुसंस्कृताम्॥१४
SP०२८०१५१: भक्ष्यभोज्यैश्च विविधैः कृष्णपक्षे चतुर्दशीम्।
SP०२८०१५२: पूर्वदक्षिणयोश्चात्र पश्चिमोत्तरयोस्तथा॥१५
SP०२८०१६१: पार्श्वेषु हरितालं च कृष्णागरुमनःशिलाम्।
SP०२८०१६२: चन्दनं चैव दद्याद्वै यथासंख्येन पूजितम्॥१६
SP०२८०१७१: तस्य पुण्यफलं देवि शृणु यन्मत्तकाशिनि।
SP०२८०१७२: सर्वव्याधिविनिर्मुक्तस्तथा निष्कल्मषश्च ह॥१७
SP०२८०१८१: वर्षकोटिशतान्यष्टौ दिवि भुक्त्वा महत्सुखम्।
SP०२८०१८२: इह लोके सुखी जातो मामेव प्रतिपद्यते॥१८
SP०२८०१९१: रत्नावलिं तु यो दद्याद्ब्राह्मणः क्षत्रियो ऽथ विट्।
SP०२८०१९२: शूद्रः स्त्री वा स मे लोके मत्सौख्यं प्राप्नुते परम्॥१९
SP०२८०२०१: सिद्धार्थकैरथार्घार्थे दैवे पित्र्ये ऽथवा पुनः।
SP०२८०२०२: त्रिंशद्वर्षसहस्राणि तर्पयेत्स पितॄनपि॥२०
SP०२८०२११: ऋषींश्च सर्वदेवांश्च रूपं चाप्नोति पुष्कलम्।
SP०२८०२१२: मन्वन्तरं च गोलोके गोकन्याभिः स पूज्यते॥२१
SP०२८०२२१: सर्वे देवास्तथा विष्णुर्ब्रह्मा ऋषय एव च।
SP०२८०२२२: कुर्वन्त्यर्घे हि सांनिध्यं तेभ्यस्तद्विद्धि निःसृतम्॥२२
SP०२८०२३१: गुह्यमेतत्परं देवि यो वेत्ति स महातपाः।
SP०२८०२३२: तस्य प्रभावाज्जायेत धनवान्प्रियदर्शनः।
SP०२८०२३३: प्रज्ञारूपगुणैर्युक्तः संवत्सरशतायुतम्॥२३
SP०२८०२४१: क्षीरेण यो मां सततं स्नापयेत त्रिरुद्यतः।
SP०२८०२४२: अपराधसहस्रं तु क्षमे तस्याहमन्तशः॥२४
SP०२८०२५१: यश्च तत्स्नपनं पश्येत्सर्वपापैः प्रमुच्यते।
SP०२८०२५२: मानसस्य च जाप्यस्य सहस्रस्य फलं लभेत्॥२५
SP०२८०२६१: संवत्सरं तु यः कुर्यात्क्षीरेण स्नपनं शुचिः।
SP०२८०२६२: गाणपत्यं स लभते वल्लभत्वं च नित्यशः॥२६
SP०२८०२७१: सर्पिषा यो ममाभ्यङ्गं करोत्यविमना नरः।
SP०२८०२७२: द्विसाहस्रस्य जाप्यस्य मानसस्य फलं लभेत्॥२७
SP०२८०२८१: अभिगम्यश्च देवानां स भवेत नरोत्तमः।
SP०२८०२८२: निष्काणां च सुवर्णस्य सहस्रस्य फलं लभेत्॥२८
SP०२८०२९१: संमार्जनं च यः कुर्यात्संवत्सरमनुव्रतः।
SP०२८०२९२: वितरामि शुभं लोकं नित्यं तस्य ध्रुवं शिवम्।
SP०२८०२९३: सर्वलोकक्षये तस्य न क्षयो भवतीश्वरि॥२९
SP०२८०३०१: लिङ्गपूजां तु यः कुर्यान्मम देवि दृढव्रतः।
SP०२८०३०२: शतं वर्षसहस्राणि दिव्यानि दिवि मोदते॥३०
SP०२८०३११: चतुर्णां पुष्पजातीनां गन्धमाघ्राति शंकरः।
SP०२८०३१२: अर्कस्य करवीरस्य बिल्वस्य च बुकस्य च।
SP०२८०३१३: सुवर्णनिष्कं पुष्पे तु सर्वस्मिन्नेव कथ्यते॥३१
SP०२८०३२१: सहस्रे त्वर्कपुष्पाणां दत्ते यत्कथ्यते फलम्।
SP०२८०३२२: एकस्मिन्करवीरस्य दत्ते पुष्पे हि तत्फलम्॥३२
SP०२८०३३१: करवीरसहस्रस्य भवेद्दत्तस्य यत्फलम्।
SP०२८०३३२: तदेकस्य तु पद्मस्य दत्तस्य फलमुच्यते॥३३
SP०२८०३४१: पद्मानां तु सहस्रस्य मम दत्तस्य यत्फलम्।
SP०२८०३४२: तत्फलं लभते पत्त्रे दत्ते बिल्वस्य शोभने॥३४
SP०२८०३५१: बिल्वपत्त्रसहस्रे तु दत्ते मे यत्फलं स्मृतम्।
SP०२८०३५२: बुकपुष्पे तदेकस्मिन्मम दत्ते लभेत्फलम्॥३५
SP०२८०३६१: बुकपुष्पसहस्रस्य मम दत्तस्य यत्फलम्।
SP०२८०३६२: पुष्पे दत्ते तदेकस्मि/ल्लभेद्धुत्तूरकस्य तु॥३६
SP०२८०३७१: निर्माल्यं यो हि मे नित्यं शिरसा धारयिष्यति।
SP०२८०३७२: अशुचिर्भिन्नमर्यादो नरः पापसमन्वितः॥३७
SP०२८०३८१: स्वैरी चैव तथायुक्तो नियमैश्च बहिष्कृतः।
SP०२८०३८२: नरके स पतेद्घोरे तिर्यग्योनौ च सम्भवेत्॥३८
SP०२८०३९१: ब्रह्मचारी शुचिर्भूत्वा निर्माल्यं यस्तु धारयेत्।
SP०२८०३९२: तस्य पापमहं शीघ्रं नाशयामि महाव्रते॥३९
SP०२८०४०१: दीपमालां तु यः कुर्यात्कार्त्तिके मासि वै मम।
SP०२८०४०२: अवसाने च दीपानां ब्राह्मणांस्तर्पयेच्छुचिः।
SP०२८०४०३: गाणपत्यं स लभते दीप्यते च रविर्यथा॥४०
SP०२८०४११: दद्यात्कृष्णतिलांश्चैव सह सिद्धार्थकांश्च ह।
SP०२८०४१२: यो मे देवि सदा मूर्ध्नि स मे नन्दिसमो भवेत्॥४१
SP०२८०४२१: ये हि सिद्धार्थकाः प्रोक्तास्तथा कृष्णतिलाश्च ये।
SP०२८०४२२: सर्वे ते त्वन्मया देवि गुह्यमेतन्मयेरितम्॥४२
SP०२८०४३१: चित्रो नाम गणो मह्यं तेन सार्धं स मोदते।
SP०२८०४३२: सर्वसम्प्रलये चैव प्राप्ते त्रैलोक्यसंक्षये।
SP०२८०४३३: त्यक्त्वा सर्वाणि दुःखानि मामेव प्रतिपद्यते॥४३
SP०२८०४४१: न तुष्याम्यर्चितो ऽर्चायां तथा देवि नगात्मजे।
SP०२८०४४२: लिङ्गे ऽर्चिते यथात्यर्थं परितुष्यामि पार्वति॥४४
SP०२८०४५१: सर्वेन्द्रियप्रसक्तो वा युक्तो वा सर्वपातकैः।
SP०२८०४५२: स प्रयाति दिवं देवि लिङ्गं यो ऽर्चयतीह मे॥४५
SP०२८०४६१: त्यक्त्वा सर्वाणि पापानि निर्द्वन्द्वो दग्धकिल्बिषः।
SP०२८०४६२: मदाशीर्मन्नमस्कारो मामेव प्रतिपद्यते॥४६
SP०२८०४७०: सनत्कुमार उवाच।
SP०२८०४७१: ततो भगवती भूयः पतिं सर्वजगत्पतिम्।
SP०२८०४७२: अपृच्छत्पुष्प्यमाणास्या केन त्वं देव तुष्यसि॥४७
SP०२८०४८१: ततः प्रहसमानास्यः सर्वलोकेश्वरेश्वरः।
SP०२८०४८२: वचः प्रोवाच भगवा/ल्लोकानां हितकाम्यया॥४८
SP०२८०४९१: देव उवाच।
SP०२८०४९२: शृणु देवि यथातत्त्वं येन यान्ति शुभां गतिम्।
SP०२८०४९३: त्रैलोक्ये जन्तवः सर्वे मद्भक्ता ये शुभानने॥४९
SP०२८०५०१: यत्तत्परतरं गुह्यं तत्सर्वं त्वयि तिष्ठति।
SP०२८०५०२: यो हि तत्त्वेन तद्वेद संसाराद्विप्रमुच्यते॥५०
SP०२८०५११: न च प्रकाशयेद्गुह्यं नाम ते कीर्तयेन्नरः।
SP०२८०५१२: सदा सर्वसहेत्येवं प्रातः प्राञ्जलिरुत्थितः॥५१
SP०२८०५२१: तस्माच्च कीर्तनात्पापं सर्वमेव विनिर्दहेत्।
SP०२८०५२२: यशः कीर्तिं च सम्प्राप्य रुद्रलोके महीयते॥५२
SP०२८०५३१: सर्वमाल्यानि यो दद्यात्सर्वमूर्तिषु नित्यशः।
SP०२८०५३२: मन्त्रेण विधिवच्चैव तस्य पुण्यफलं महत्॥५३
SP०२८०५४०: मन्त्रः।
SP०२८०५४१: सर्वगाय सुरेशाय सर्वदेवमयाय च।
SP०२८०५४२: नमो भगवते चैव गुह्यागुह्याय वै सदा॥५४
SP०२८०५५१: सोमाय भूतनाथाय भावनाय भवाय च।
SP०२८०५५२: सर्वगुह्याय वै स्वाहा देवगुह्यमयाय च॥५५
SP०२८०५६१: सर्वगुह्यमयो मन्त्रः स्वाहा सोमाय चैव ह।
SP०२८०५६२: कटंकटाय वै स्वाहा स्वाहा देवाय शुष्मिणे॥५६
SP०२८०५७१: पुष्पाण्येतेन मन्त्रेण यो मे नित्यं निवेदयेत्।
SP०२८०५७२: सहस्रं तेन जाप्यस्य मानसस्य कृतं भवेत्॥५७
SP०२८०५८१: अथाञ्जलिममावास्यां सुसम्पूर्णां समाहितः।
SP०२८०५८२: तिलानां चैव कृष्णानां सर्षपाणां च पार्वति।
SP०२८०५८३: अर्चयित्वा यथान्यायं यथालाभं प्रयच्छति॥५८
SP०२८०५९१: इदं च वचनं ब्रूयात् सूर्येति च ममेति च।
SP०२८०५९२: सर्वपापविनिर्मुक्तः स्वर्गलोकं व्रजेन्नरः॥५९
SP०२८०६०१: अर्चयित्वा च मां देवि यो मे नामानि कीर्तयेत्।
SP०२८०६०२: चतुर्दश्यामथाष्टम्यां पक्षयोरुभयोरपि।
SP०२८०६०३: सो ऽपि देवि प्रपश्येन्मां वियोनिं न स गच्छति॥६०
SP०२८०६११: वामदेव सुदेवेति हर गुप्तेति वा पुनः।
SP०२८०६१२: उमापते नीलकण्ठ शान्त श्रीकण्ठ गोपते॥६१
SP०२८०६२१: शर्व भीम पशुपते शंकरोग्र भवेति च।
SP०२८०६२२: महादेवेति चाप्यन्यन्नाम गुह्यं प्रकीर्तयेत्।
SP०२८०६२३: सर्वपापैः प्रमुच्येत दिवि देवैश्च पूज्यते॥६२
SP०२८०६३१: एतेषामेकमपि यः कथयेद्वा पठेत वा।
SP०२८०६३२: स देहपद्धतिं भित्त्वा मामेव प्रतिपद्यते।
SP०२८०६३३: एवं सर्वप्रणामेन यन्मया परिकीर्तितम्॥६३
SP०२८०६४१: अमावास्यां तु यो नित्यं सघृतं गुग्गुलुं दहेत्।
SP०२८०६४२: क्षीरेण चैव संमिश्रं गुह्यमेतन्मम प्रिये।
SP०२८०६४३: सो ऽच्युतं स्थानमाप्नोति मत्प्रसादान्न संशयः॥६४
SP०२८०६५१: इदं च परमं गुह्यं यो मे देवि निवेदयेत्।
SP०२८०६५२: अर्कपर्णपुटं पूर्णं घृतस्य मधुना सह।
SP०२८०६५३: निवेद्य विधिवद्भक्त्या सर्वपापैः प्रमुच्यते॥६५
SP०२८०६६१: इमानि च महाभागे यो मे नामानि कीर्तयेत्।
SP०२८०६६२: श्मशाननिलयो नग्नो भस्मशायी यतव्रतः॥६६
SP०२८०६७१: वामदेवः प्रशान्तश्च स्तब्धशेफस्त्रिलोचनः।
SP०२८०६७२: अवसव्यप्रियः सव्यो बहुरूपो ऽन्तकान्तकृत्॥६७
SP०२८०६८१: पुराणः पुरुहूतश्च मृत्योर्मृत्युर्जितेन्द्रियः।
SP०२८०६८२: अनिन्द्रियो ऽतीन्द्रियश्च सर्वभूतहृदि स्थितः॥६८
SP०२८०६९१: संसारचक्री योगात्मा कापाली दिण्डिरेव च।
SP०२८०६९२: महादेवो महादेवो महादेवेति चैव हि॥६९
SP०२८०७०१: जपेदेतन्नियमवान् शृणुयाद्वापि नित्यशः।
SP०२८०७०२: स देहभेदमासाद्य योगात्मा गणपो भवेत्॥७०
SP०२८०७१०: सनत्कुमार उवाच।
SP०२८०७११: नाशुभाय न पापाय नानृताय कदाचन।
SP०२८०७१२: श्रावयेद्भक्तिमान्पुण्यं नाव्रताय कदाचन॥७१
SP०२८०७२१: धन्यं यशस्यमायुष्यं शान्तिवृद्धिकरं शुभम्।
SP०२८०७२२: पूतं पवित्रं परमं मङ्गलानां च मङ्गलम्।
SP०२८०७२३: श्रोतव्यं न च सर्वेण तथा देयं न कस्यचित्॥७२
SP०२८९९९९: इति स्कन्दपुराणे ऽष्टाविंशतितमो ऽध्यायः।
SP०२९००१०: व्यास उवाच।
SP०२९००११: एवं कालेन सम्प्राप्य वाराणस्यां निकेतनम्।
SP०२९००१२: जगतः पितरौ देवौ चक्रतुः किमतः परम्॥१
SP०२९००२०: सनत्कुमार उवाच।
SP०२९००२१: ततः स भगवान्देवो देवीं हिमवतः सुताम्।
SP०२९००२२: उवाच देवि पश्याम उद्यानं यदि रोचते॥२
SP०२९००३०: देव्युवाच।
SP०२९००३१: एवं भवतु देवेश यथात्थ त्वं वृषध्वज।
SP०२९००३२: न हि मे ऽन्यत्र गन्तव्यमुद्यानात्परतो हर॥३
SP०२९००४०: सनत्कुमार उवाच।
SP०२९००४१: सह देव्या ततो व्यास वाराणस्यां वृषध्वजः।
SP०२९००४२: देवोद्यानदिदृक्षार्थं विचचार समन्ततः॥४
SP०२९००५१: पूर्वस्मिन्स दिशाभागे देव्या देवः पिनाकधृक्।
SP०२९००५२: उद्यानं दर्शयामास नानाकुसुमशोभितम्॥५
SP०२९००६१: चम्पकाशोकपुंनागप्रियङ्गूचूतसंकुलम्।
SP०२९००६२: बिल्वार्जुनकदम्बैश्च न्यग्रोधोदुम्बरैरपि॥६
SP०२९००७१: गन्धवद्भिश्च कुसुमैर्जातीकेसरकेतकैः।
SP०२९००७२: रम्यैः सुरभिपुष्पैश्च षट्पदव्रातसेवितैः।
SP०२९००७३: संयुक्तं सर्वतः श्रीमद्वनं वैभ्राजसंनिभम्॥७
SP०२९००८१: स तदुद्यानमासाद्य देवीमाह जगत्पतिः।
SP०२९००८२: अस्मिन्देशे पुरा देवि तिष्ठतो मम शोभने॥८
SP०२९००९१: ऊर्ध्वं गोलोकसंस्थानां गवां वत्सैः स्वयंभुवैः।
SP०२९००९२: पीयतीनां पयो वेगात्फेनं मूर्ध्नि समापतत्॥९
SP०२९०१०१: ततो मयोर्ध्वं दृष्टास्तु गावस्ताः सोमपार्श्वगाः।
SP०२९०१०२: ततस्ताः प्रेक्षितास्तत्र मया गावस्तदाभवन्।
SP०२९०१०३: तेजसा दह्यमानास्तु नैकवर्णा भृशार्दिताः॥१०
SP०२९०१११: गावः पूर्वमिमा देवि आसन्कपिलवर्णजाः।
SP०२९०११२: नैकवर्णास्तदाभूवन्यदा सम्प्रेक्षिता मया॥११
SP०२९०१२१: तासां शरण्यतां यात्वा ताभिर्मामेव शैलजे।
SP०२९०१२२: आश्रितः सोम आगत्य सह गोभिर्न तास्त्यजत्॥१२
SP०२९०१३१: अर्दिताभिस्तदा गोभिर्ब्रह्मा मामब्रवीत्ततः।
SP०२९०१३२: प्रसादं कुरु देवेश सुरभीस्तेजसा तव।
SP०२९०१३३: न नश्यन्ति यथा सद्यस्तथा सर्वसुरार्चित॥१३
SP०२९०१४१: ततो ऽहमास्थितो देवि स्थाने ऽस्मिन्स्वयमेव तु।
SP०२९०१४२: गोप्रेक्षक इति ख्यातः संस्तुतः सर्वदेवतैः॥१४
SP०२९०१५१: गोप्रेक्षेश्वरमागत्य दृष्ट्वा चार्च्य च मानवः।
SP०२९०१५२: न दुर्गतिमवाप्नोति कल्मषैश्च विमुच्यते॥१५
SP०२९०१६१: ततस्ता दह्यमानास्तु प्रसन्ने सुरभीर्मयि।
SP०२९०१६२: ह्रदे ऽस्मिन्पेतुरभ्येत्य शान्तास्ता विबभुस्तदा।
SP०२९०१६३: कपिलाह्रद इत्येवं तदाप्रभृति कथ्यते॥१६
SP०२९०१७१: अत्रापि स्वयमेवाहं वृषध्वज इति श्रुतः।
SP०२९०१७२: सांनिध्यं कृतवान्देवि स चायं दृश्यतां स्थितः॥१७
SP०२९०१८१: कपिलाह्रदतीर्थे ऽस्मिन्स्नात्वा नान्यमना नरः ।
SP०२९०१८२: वृषध्वजमिमं दृष्ट्वा सर्वयज्ञफलं लभेत्॥१८
SP०२९०१९१: सलोकतां मृतश्चापि अर्चयित्वा तु मामिह।
SP०२९०१९२: लभते देहभेदे तु गणत्वं चातिदुर्लभम्॥१९
SP०२९०२०१: अस्मिन्नपि प्रदेशे तु ता गावो ब्रह्मणा स्वयम्।
SP०२९०२०२: शान्त्यर्थं सर्वलोकानां सर्वा दुग्धाः पयोमृतम्॥२०
SP०२९०२११: तासां क्षीरेण संजातं ह्रदमेतन्मनोहरम्।
SP०२९०२१२: भद्रदोहमिति ख्यातं पुण्यं देववनं शुभम्॥२१
SP०२९०२२१: सर्वैर्देवैरहं देवि अस्मिन्देशे प्रसादितः।
SP०२९०२२२: गच्छोपशममीशेति उपशान्तशिवस्ततः॥२२
SP०२९०२३१: स्थितो भूत्वाहमत्रस्थः पुण्यमस्यापि दर्शनम्।
SP०२९०२३२: दृष्ट्वैनं प्रयतो मर्त्यः स्वर्गलोकमवाप्नुयात्॥२३
SP०२९०२४१: अत्राहं ब्रह्मणानीय स्थापितः परमेष्ठिना।
SP०२९०२४२: ब्रह्मणश्चापि संगृह्य विष्णुना स्थापितः पुनः॥२४
SP०२९०२५१: ब्रह्मणा स ततो विष्णुः प्रोक्तः संविग्नचेतसा।
SP०२९०२५२: मयानीतमिदं लिङ्गं कस्मात्स्थापितवानसि॥२५
SP०२९०२६१: तमुवाच पुनर्विष्णुर्ब्रह्माणं कुपिताननम्।
SP०२९०२६२: रुद्रदेवे ममात्यन्तं पुरा भक्तिर्महत्तरा॥२६
SP०२९०२७१: मयैष स्थापितस्तेन नाम्ना तव भविष्यति।
SP०२९०२७२: हिरण्यगर्भ इत्येवं ततो ऽत्राहं समास्थितः।
SP०२९०२७३: दृष्ट्वैनमपि देवेशं मम लोकं व्रजेन्नरः॥२७
SP०२९०२८१: पुनश्चापि ततो ब्रह्मा मम लिङ्गमिमं शुभे।
SP०२९०२८२: स्थापयामास विधिवद्भक्त्या परमया युतः।
SP०२९०२८३: स्वर्लीनेश्वर इत्येवमत्राहं स्वयमास्थितः॥२८
SP०२९०२९१: स्वस्मिन्परतरे लीनः प्रधाने मम कारणे।
SP०२९०२९२: तस्मात्स्वर्लीन इत्येवं गुह्यं क्षेत्रं मम स्मृतम्॥२९
SP०२९०३०१: प्राणानिह नरस्त्यक्त्वा न पुनर्जायते क्वचित्।
SP०२९०३०२: आनन्त्या सा गतिस्तस्य योगिनां चैव सा स्मृता॥३०
SP०२९०३११: अस्मिन्नपि मया देशे दैत्यो देवतकण्टकः।
SP०२९०३१२: व्याघ्ररूपं समास्थाय निहतो दर्पितो बली॥३१
SP०२९०३२१: व्याघ्रेश्वरस्ततः ख्यातो नित्यमत्राहमास्थितः।
SP०२९०३२२: न पुनर्दुर्गतिं याति दृष्ट्वैनममरेश्वरम्॥३२
SP०२९०३३१: उत्पलो विदलश्चैव यौ दैत्यौ ब्रह्मणा पुरा।
SP०२९०३३२: स्त्रीवध्यौ दर्पितौ सृष्टौ त्वयैव निहतौ शुभे।
SP०२९०३३३: सावज्ञं गेन्दुकेनात्र तस्येदं चिह्नमास्थितम्॥३३
SP०२९०३४१: आदावत्राहमागत्य आस्थितो गणपैः सह।
SP०२९०३४२: ज्येष्ठं स्थानमिदं तस्मादेतन्मे पुण्यदर्शनम्॥३४
SP०२९०३५१: दृष्ट्वेमं मम लिङ्गं तु ज्येष्ठस्थानसमाश्रितम्।
SP०२९०३५२: न शोचति पुनर्मर्त्यः संसिद्धो मृत्युजन्मनी॥३५
SP०२९०३६१: समन्ताद्देवतैः सर्वैर्लिङ्गानि स्थापितानि ह।
SP०२९०३६२: दृष्ट्वा तु नियतो मर्त्यो देहभेदे गणो भवेत्॥३६
SP०२९०३७१: इदानीमहमागत्य स्वयमस्मिन्व्यवस्थितः।
SP०२९०३७२: न च मुक्तं मया यस्मादविमुक्तमिदं ततः।
SP०२९०३७३: क्षेत्रं वाराणसी पुण्या मुक्तिदं सम्भविष्यति॥३७
SP०२९०३८१: अविमुक्तेश्वरं मां वै यो ऽत्र द्रक्ष्यति मानवः।
SP०२९०३८२: गाणपत्या गतिस्तस्य यत्र तत्र मृतस्य ह।
SP०२९०३८३: प्राणानिह तु संन्यस्य यास्यते मुक्तिमुत्तमाम्॥३८
SP०२९०३९१: पित्रा ते गिरिराजेन पुरा हिमवता स्वयम्।
SP०२९०३९२: मम प्रियमिदं स्थानं ज्ञात्वा लिङ्गं प्रतिष्ठितम्॥३९
SP०२९०४०१: शैलेश्वरमिति ख्यातं दृश्यतामिदमास्थितम्।
SP०२९०४०२: दृष्ट्वेदं मनुजो देवि न दुर्गतिमनुव्रजेत्॥४०
SP०२९०४११: नदी वाराणसी चेयं पुण्या पापप्रमोचनी।
SP०२९०४१२: क्षेत्रमेतदलंकृत्य जाह्नव्या सह संगता॥४१
SP०२९०४२१: स्थापितं संगमे चास्मिन्ब्रह्मणा लिङ्गमुत्तमम्।
SP०२९०४२२: संगमेश्वरमित्येवं ख्यातं जगति दृश्यताम्॥४२
SP०२९०४३१: संगमे देवनद्योस्तु यः स्नात्वा मनुजः शुचिः।
SP०२९०४३२: अर्चयेत्संगमेशानं तस्य जन्मभयं कुतः॥४३
SP०२९०४४१: इदमन्यन्महत्क्षेत्रं निवासं योगिनां परम्।
SP०२९०४४२: क्षेत्रमध्ये च यत्राहं स्वयं भूत्वा समास्थितः।
SP०२९०४४३: मध्यमेश्वर इत्येवं ख्यातः सर्वसुरासुरैः॥४४
SP०२९०४५१: सिद्धानां स्थानमेतद्धि मदीयव्रतचारिणाम्।
SP०२९०४५२: योगिनां मोक्षलिप्सूनां जन्ममृत्युजितात्मनाम्।
SP०२९०४५३: दृष्ट्वेदं मध्यमेशानं जन्म प्रति न शोचति॥४५
SP०२९०४६१: स्थापितं लिङ्गमेतच्च शुक्रेण तव सूनुना।
SP०२९०४६२: नाम्ना शुक्रेश्वरं नाम सर्वसिद्धामरार्चितम्॥४६
SP०२९०४७१: दृष्ट्वेदं मानवः सद्यो मुक्तः स्यात्सर्वकिल्बिषैः।
SP०२९०४७२: मृतश्च न पुनर्जन्म संसारे तु लभेन्नरः॥४७
SP०२९०४८१: पुरा जम्बुकरूपेण असुरा देवकण्टकाः।
SP०२९०४८२: ब्रह्मणो ऽथ वरं लब्ध्वा गोमायुवधशङ्किताः॥४८
SP०२९०४९१: निहता हिमवत्पुत्रि जम्बुकेशस्ततो ह्यहम्।
SP०२९०४९२: अभवं जगति ख्यातः सुरासुरनमस्कृतः।
SP०२९०४९३: दृष्ट्वैनमपि देवेशं सर्वकामानवाप्नुयात्॥४९
SP०२९०५०१: ग्रहैः शुक्रपुरोगैश्च एतानि स्थापितानि हि।
SP०२९०५०२: पश्य लिङ्गानि पुण्यानि सर्वकामप्रदानि तु॥५०
SP०२९०५११: एवमेतानि पुण्यानि मन्निवासानि पार्वति।
SP०२९०५१२: कथितानि तव क्षेत्रे गुह्यं चान्यदिदं शृणु॥५१
SP०२९०५२१: क्रोशं क्रोशं चतुर्दिक्षु क्षेत्रमेतत्प्रकीर्तितम्।
SP०२९०५२२: योजनं विद्धि चार्वङ्गि मृत्युकाले ऽमृतप्रदम्॥५२
SP०२९०५३१: महालयगिरिस्थाने केदारे च व्यवस्थितम्।
SP०२९०५३२: गणत्वं लभते दृष्ट्वा क्षेत्रे ऽस्मिन्मोक्ष-म्-आप्यते॥५३
SP०२९०५४१: गाणपत्यपदात्तस्माद्यतः सा मुक्तिरुत्तमा।
SP०२९०५४२: ततो महालयात्तस्मात्केदारान्मध्यमादपि।
SP०२९०५४३: स्मृतं पुण्यतमं क्षेत्रमविमुक्तमिदं शुभे॥५४
SP०२९०५५१: केदारमध्यमे स्थाने स्थानं चैव महालयम्।
SP०२९०५५२: मम पुण्यानि भूर्लोके तेभ्यः श्रेष्ठतमं त्विदम्॥५५
SP०२९०५६१: यतः सृष्टानि लोकानि ततः क्षेत्रमिदं शुभम्।
SP०२९०५६२: कदाचिन्न मया मुक्तमविमुक्तं ततो ऽभवत्॥५६
SP०२९०५७१: अविमुक्तेश्वरं लिङ्गं मम दृष्ट्वेह मानवः।
SP०२९०५७२: सद्यः पापविनिर्मुक्तः पशुपाशैर्विमुच्यते॥५७
SP०२९०५८१: शैलेशं संगमेशं च स्वर्लीनं मध्यमेश्वरम्।
SP०२९०५८२: हिरण्यगर्भमीशानं गोप्रेक्षं सवृषध्वजम्॥५८
SP०२९०५९१: उपशान्तशिवं चैव ज्येष्ठस्थाननिवासिनम्।
SP०२९०५९२: शुक्रेश्वरं च विख्यातं व्याघ्रेशं जम्बुकेश्वरम्।
SP०२९०५९३: दृष्ट्वा न जायते मर्त्यः संसारे दुःखसागरे॥५९
SP०२९०६०१: एवमुक्त्वा महादेवो दिशः सर्वा व्यलोकयत्।
SP०२९०६०२: विलोक्य संस्थिते पश्चाद्देवदेवे महेश्वरे॥६०
SP०२९०६११: अकस्मादभवत्सर्वं तद्देशं ज्वलितं यथा।
SP०२९०६१२: सविद्युत्स्तनिताघोषं सूर्यायुतशतोदितम्।
SP०२९०६१३: तेजोभिरेकतः पूर्णं वह्निभास्करयोरिव॥६१
SP०२९०६२१: ततः पाशुपताः सिद्धा भस्माभ्यङ्गसितप्रभाः।
SP०२९०६२२: योगीश्वरा महात्मानस्तथा वैतानिकव्रताः॥६२
SP०२९०६३१: अव्यक्तलिङ्गिनश्चैव शिवयोगोज्ज्वलप्रभाः।
SP०२९०६३२: बहवः शतशो ऽभ्येत्य नमश्चक्रुर्महेश्वरम्॥६३
SP०२९०६४१: पुनर्निरीक्ष्य देवेशं ध्यानयोगं च कृत्स्नशः।
SP०२९०६४२: तस्थुरात्मानमाधाय लीयमाना इवेश्वरे॥६४
SP०२९०६५१: स्थितानां स तथा तेषां देवदेव उमापतिः।
SP०२९०६५२: संचिन्त्य परमां मूर्तिं बभूव पुरुषः प्रभुः॥६५
SP०२९०६६१: षड्विंश ईश्वरो ऽव्यक्तः सूर्यायुतसमप्रभः।
SP०२९०६६२: कृत्स्नं जगदिवैकस्थं कर्तुमन्त इवास्थितः॥६६
SP०२९०६७१: तस्य तां परमां मूर्तिमास्थितस्य जगत्प्रभोः।
SP०२९०६७२: न शशाक वपुर्द्रष्टुं हृष्टरोमा गिरीन्द्रजा॥६७
SP०२९०६८१: ततस्तत्सृष्टमात्मानं बुद्ध्वा सा प्रकृतिस्थितम्।
SP०२९०६८२: प्रकृतेर्मूर्तिमास्थाय योगेन परमात्मिका।
SP०२९०६८३: तं शशाक वपुर्द्रष्टुं पुरुषस्य परात्मनः॥६८
SP०२९०६९१: ततस्ते लयमाधाय योगिनः पुरुषस्य तु।
SP०२९०६९२: विविशुर्हृदयं सर्वे दग्धसंसारबीजिनः॥६९
SP०२९०७०१: अनुगृह्य ततः सर्वांस्तान्सिद्धान्यतिपुंगवान्।
SP०२९०७०२: नीललोहितमूर्तिस्थं पुनश्चक्रे वपुः शुभम्॥७०
SP०२९०७११: तं दृष्ट्वा शैलजा प्राह हृष्टसर्वतनूरुहा।
SP०२९०७१२: स्तुन्वन्ती चरणौ गत्वा क इमे भगवन्निति॥७१
SP०२९०७२१: तामुवाच सुरश्रेष्ठस्तदा देवीं गिरीन्द्रजाम्।
SP०२९०७२२: मदीयं व्रतमाश्रित्य भक्तिमद्भिर्द्विजोत्तमैः।
SP०२९०७२३: यैर्यैर्योग इहाभ्यस्तस्तेषामेकेन जन्मना॥७२
SP०२९०७३१: क्षेत्रस्यास्य प्रभावेन भक्त्या च मम भावतः।
SP०२९०७३२: अनुग्रहो मया ह्येवं क्रियते मुक्तिदः सदा॥७३
SP०२९०७४१: तस्मादिदं महत्क्षेत्रं ब्रह्माद्यैः सेव्यते मम।
SP०२९०७४२: श्रुतिमद्भिश्च विप्रेन्द्रैः संसिद्धैश्च तपस्विभिः॥७४
SP०२९०७५१: प्रतिमासमथाष्टम्यां प्रतिमासं चतुर्दशीम्।
SP०२९०७५२: उभयोः पक्षयोर्देवि वाराणस्यां ममास्पदे॥७५
SP०२९०७६१: शशिभानूपरागे च कार्त्तिक्यां तु विशेषतः।
SP०२९०७६२: सर्वपर्वसु पुण्येषु विषुवेष्वयनेषु च॥७६
SP०२९०७७१: पृथिव्यां सर्वतीर्थानि वाराणस्यां तु जाह्नवीम्।
SP०२९०७७२: उत्तरप्रवहां पुण्यां मम मौलिविनिर्गताम्॥७७
SP०२९०७८१: पितुस्ते गिरिराजाच्च स्रुतां हिमवतः शुभाम्।
SP०२९०७८२: भजन्ते सर्वतो ऽभ्येत्य ताञ्छृणुष्व वरानने॥७८
SP०२९०७९१: संनिहित्या कुरुक्षेत्रं सार्धं तीर्थशतैस्तथा।
SP०२९०७९२: पुष्करं नैमिशं चैव प्रयागं सपृथूदकम्॥७९
SP०२९०८०१: सन्ध्या सप्तऋचं चैव सर्वा नद्यः सरांसि च।
SP०२९०८०२: समुद्राः सप्त चैवात्र देवतीर्थानि कृत्स्नशः।
SP०२९०८०३: भागीरथीं समेष्यन्ति सर्वपर्वसु काशिगाम्॥८०
SP०२९०८११: अविमुक्तेश्वरं मां च काशीस्थमचलात्मजे।
SP०२९०८१२: पृथिव्यां यानि पुण्यानि मह्यमायतनानि च।
SP०२९०८१३: प्रविशन्ति सदाभ्येत्य पुण्यं पर्वसु पर्वसु॥८१
SP०२९०८२१: केदारे चैव यल्लिङ्गं यच्च लिङ्गं महालये।
SP०२९०८२२: मध्यमेश्वरसंस्थं च तथा पशुपतीश्वरम्॥८२
SP०२९०८३१: शङ्कुकर्णेश्वरं चैव गोकर्णे च तथा ह्युभौ।
SP०२९०८३२: द्रिमिचण्डेश्वरं चैव भद्रेश्वर तथैव च॥८३
SP०२९०८४१: स्थानेश्वरमथैकाम्रं कालेश्वरमजेश्वरम्।
SP०२९०८४२: भैरवेश्वरमीशानं तथा कारोहणास्थितम्॥८४
SP०२९०८५१: यानि चान्यानि पुण्यानि स्थानानि मम भूतले।
SP०२९०८५२: तानि सर्वाण्यशेषेण काशिपुर्यां विशन्ति माम्॥८५
SP०२९०८६१: सर्वपर्वसु पुण्येषु गुह्यं चैतदुदाहृतम्।
SP०२९०८६२: तेनेह लभ्यते जन्तोर्विपन्नस्यामृतं पदम्॥८६
SP०२९०८७१: स्नातस्य चैव गङ्गायां दृष्टेन च मया शुभे।
SP०२९०८७२: सर्वयज्ञफलैस्तुल्यमिष्टैः शतसहस्रशः।
SP०२९०८७३: सद्य एव-म्-अवाप्नोति किं न्वतः परमस्ति वै॥८७
SP०२९०८८१: सर्वायतनमुख्यानां दिवि भूमौ गिरिष्वपि।
SP०२९०८८२: नातः परतरं देवि बुध्यस्वास्तीति कृत्स्नशः॥८८
SP०२९०८९१: ब्रह्मार्कवैश्वानरशक्रचन्द्रैर्जलेशवित्ताधिपवायुभिश्च।
SP०२९०८९२: गन्धर्वयक्षोरगसिद्धसंघैः सार्धं सदा सेवितमेतदग्र्यम्॥८९
SP०२९०९०१: स्थानं ममेदं हिमशैलपुत्रि गुह्यं सदा क्षेत्रमिदं सुपुण्यम्।
SP०२९०९०२: विमोक्षसंसिद्धिफलप्रदं हि तत्त्वप्रबुद्धा यतयो वदन्ति॥९०
SP०२९०९११: क्षेत्रे ऽस्मिन्निवसन्ति ये सुकृतिनो भक्ताः सदा मां नराः 
SP०२९०९१२: पश्यन्तो ऽन्वहमादरेण शुचयः स्नाताः सदा मत्पराः।
SP०२९०९१३: ते मर्त्या भयपापदुःखरहिताः संशुद्धकर्मक्रिया
SP०२९०९१४: भित्त्वा सम्भवबन्धजालगहनं विन्दन्ति मोक्षं परम्॥९१
SP०२९०९२१: एवमेतत्सरःकीर्णं नानाद्रुमलताकुलम्।
SP०२९०९२२: जाह्नव्यालंकृतं पुण्यं क्षेत्रं गुह्यतमं मम॥९२
SP०२९०९३१: भागीरथीमिहासाद्य वाराणस्यां ममास्पदे।
SP०२९०९३२: अश्वमेधशतं प्राप्य ब्रह्मलोकं च गच्छति॥९३
SP०२९०९४१: नातः पुण्यतमं देवि नातो गुह्यतमं क्वचित्।
SP०२९०९४२: नातः शुभतरं किंचिन्नातः प्रियतरं मम॥९४
SP०२९०९५१: क्षेत्रं ममेदं सुरसिद्धजुष्टं सम्प्राप्य मर्त्यः सुकृतप्रभावात्।
SP०२९०९५२: ख्यातो भवेत्सर्वसुरासुराणां मृतश्च यायात्परमं पदं तम्॥९५
SP०२९०९६०: सनत्कुमार उवाच।
SP०२९०९६१: उद्यानानि ततो देवः स्थानानि च तथात्मनः।
SP०२९०९६२: आख्याय हिमवत्पुत्र्या विचचार तदा पुनः॥९६
SP०२९०९७१: सो ऽपश्यत तदा विप्रं तप्यमानं परं तपः।
SP०२९०९७२: पुत्रं शतशलाकस्य जैगीषव्यं तपोधनम्॥९७
SP०२९०९८१: स लिङ्गं देवदेवस्य प्रतिष्ठाप्यार्चयत्सदा।
SP०२९०९८२: भस्मशायी भस्मदिग्धो नृत्तगीतैरतोषयत्।
SP०२९०९८३: जप्येन वृषनादैश्च तपसा भावितः शुचिः॥९८
SP०२९०९९१: तमेवं वर्तमानं तु भक्त्या परमया युतम्।
SP०२९०९९२: भगवान्सहसाभ्येत्य इदं वचनमब्रवीत्॥९९
SP०२९१००१: जैगीषव्य महाबुद्धे पश्य मां दिव्यचक्षुषा।
SP०२९१००२: तुष्टो ऽस्मि वरदश्चैव ब्रूहि यत्ते मनोगतम्॥१००
SP०२९१०११: स एवमुक्तो देवेन सोमं दृष्ट्वा त्रिलोचनम्।
SP०२९१०१२: प्रणम्य शिरसा पादाववन्दत्परया मुदा॥१०१
SP०२९१०२०: जैगीषव्य उवाच।
SP०२९१०२१: नमः सर्वार्थसिद्धाय योगसिद्धाय वै नमः।
SP०२९१०२२: नमः पिनाकहस्ताय हिमवन्निलयाय च॥१०२
SP०२९१०३१: नमः पवनवेगाय ध्येयाय ध्यायिभिः सदा।
SP०२९१०३२: नमः सोमाय हेम्ने च हेममालाधराय च॥१०३
SP०२९१०४१: नमो गणाधिपतये नमः शान्तेन्द्रियाय च।
SP०२९१०४२: योगसाहाय्यकर्त्रे च साहसोपशमाय च॥१०४
SP०२९१०५१: नमो मृत्युहरायैव नमः शोकहराय च।
SP०२९१०५२: नमः सिद्धिप्रदात्रे च सिद्धिसिद्धाय वै नमः॥१०५
SP०२९१०६१: धारिणे सर्वलोकानां सर्वलोकेश्वराय च।
SP०२९१०६२: नमो दशार्धवर्णाय संसारापनुदाय च॥१०६
SP०२९१०७१: नमः संसारपाराय अपारपरमाय च।
SP०२९१०७२: स्वयंमन्त्रे च मनसे दुर्विज्ञेयाय वै नमः॥१०७
SP०२९१०८१: नमः कालकलाज्ञाय सकलायाकलाय च।
SP०२९१०८२: नमस्तत्त्वाधिवासाय प्रेताधिपतये नमः॥१०८
SP०२९१०९१: नमः क्रोधविहीनाय क्रोधाधिपतये नमः।
SP०२९१०९२: नमः श्रमायाश्रमिणे श्रमापनयनाय च॥१०९
SP०२९११०१: नमो ज्ञानरसज्ञाय ज्ञानिने ऽज्ञानहारिणे।
SP०२९११०२: सक्ताय चैव तपसि ऐश्वर्यनिरताय च॥११०
SP०२९११११: नमो ज्ञानाय बन्धाय अज्ञानविनिवर्तिने।
SP०२९१११२: नमः सर्वानुभावाय भावानुगतचेतसे॥१११
SP०२९११२१: नमः शमदमाढ्याय मृत्युदूतापहारिणे।
SP०२९११२२: नमः शैलादिनाथाय शैलादिगणपाय च॥११२
SP०२९११३१: नमो योगरहस्याय योगदाय नमो नमः।
SP०२९११३२: मह्यं सर्वात्मना कामान्प्रयच्छ भगवन्प्रभो॥११३
SP०२९११४०: सनत्कुमार उवाच।
SP०२९११४१: स एवं स्तूयमानश्च भक्त्या परमयापि च।
SP०२९११४२: तुष्टस्तुतोष भूयो ऽस्य इदं चैनमुवाच ह॥११४
SP०२९११५०: देव उवाच।
SP०२९११५१: अजरश्चामरश्चैव सर्वशोकविवर्जितः।
SP०२९११५२: महायोगी महावीर्यो योगैश्वर्यसमन्वितः॥११५
SP०२९११६१: प्रभावाच्चास्य गुह्यस्य क्षेत्रस्य मम शाश्वतम्।
SP०२९११६२: योगे ऽष्टगुणमैश्वर्यं प्राप्स्यसे परमं महत्।
SP०२९११६३: भविष्यसि द्विजश्रेष्ठ योगाचार्यश्च विश्रुतः॥११६
SP०२९११७१: यश्चेमं त्वत्कृतं लिङ्गं नियमेनार्चयिष्यति।
SP०२९११७२: योनयः सप्त गत्वा तु योगं स समवाप्स्यति॥११७
SP०२९११८१: जैगीषव्यगुहां चेमां प्राप्य यो योक्ष्यते द्विजः।
SP०२९११८२: स सप्तरात्रं युक्तात्मा सर्वपापैः प्रमुच्यते॥११८
SP०२९११९१: मासेन पूर्वां जातिं च पूर्वाधीतं च वेत्स्यति।
SP०२९११९२: एकरात्रं गतिं शुद्धां द्वाभ्यां तारयते पितॄन्॥११९
SP०२९१२०१: त्रिरात्रेण व्यतीतांश्च परान्सप्त च तारयेत्।
SP०२९१२०२: अतो भूयश्च किं ते ऽद्य जैगीषव्य ददान्यहम्॥१२०
SP०२९१२१०: जैगीषव्य उवाच।
SP०२९१२११: भगवन्देवदेवेश यच्छ यन्मे मनोगतम्।
SP०२९१२१२: अतो ऽहं नान्यदिच्छामि योगाक्षय्यात्परं हितम्॥१२१
SP०२९१२२१: त्वयि भक्तिश्च नित्यं स्यात्सोमे सगणपेश्वरे।
SP०२९१२२२: अनुत्सेकं तथा क्षान्तिं शमं दममथापि च॥१२२
SP०२९१२३१: न चाप्यभिभवं कुर्यान्न च तेजोवमाननाम्।
SP०२९१२३२: एतान्वरानहं देव सदेच्छामि महाद्युते॥१२३
SP०२९१२४१: देव उवाच।
SP०२९१२४२: एते तव भविष्यन्ति अजय्यत्वं च योगिभिः।
SP०२९१२४३: इच्छतो दर्शनं चैव भविष्यति च ते मम॥१२४
SP०२९१२५०: सनत्कुमार उवाच।
SP०२९१२५१: ततः स भगवान्देवः पाराशर्योमया सह।
SP०२९१२५२: सनन्दी सगणश्चैव भक्तानुग्रहलिप्सया॥१२५
SP०२९१२६१: तप्यतो यक्षराजस्य कृत्वा हृदि महेश्वरम्।
SP०२९१२६२: वरदानाय देवेशो जगाम पुरतस्तदा॥१२६
SP०२९१२७१: अथ दृष्ट्वा त्रिपादं च ह्रस्वबाहूरुपादकम्।
SP०२९१२७२: तप्यमानं तपो घोरं सुतं विश्रवसस्तदा॥१२७
SP०२९१२८१: दृष्ट्वोवाच ततो देवः कुबेरं दीप्ततेजसम्।
SP०२९१२८२: तपसा भावितं व्यास त्वगस्थिपरिसंस्थितम्॥१२८
SP०२९१२९०: देव उवाच।
SP०२९१२९१: भो भो विश्रवसः पुत्र चक्षुर्दिव्यं ददानि ते।
SP०२९१२९२: सोमं पश्य महासत्त्व मां त्वं दिव्येन चक्षुषा॥१२९
SP०२९१३०१: ततः स दृष्ट्वा देवेशं साम्बं नन्दिपुरःसरम्।
SP०२९१३०२: प्रणम्य कर्षितः सम्यगुत्थातुं न शशाक ह॥१३०
SP०२९१३११: अबलं तं समालक्ष्य उत्थाने ऽशक्तमीश्वरः।
SP०२९१३१२: उवाचोत्तिष्ठ भद्रं ते बलं पौराणमस्तु ते॥१३१
SP०२९१३२१: तत उत्थाय जानुभ्यां कुबेरो ह्यवतिष्ठत।
SP०२९१३२२: पार्श्वगां चैव नेत्रेण देवीमालोकयन्स्थितः॥१३२
SP०२९१३३१: इयं सा पर्वतसुता सर्वलोकनमस्कृता।
SP०२९१३३२: माता लोकत्रयस्यास्य महायोगबलान्विता॥१३३
SP०२९१३४१: अहो ऽस्यास्तपसो वीर्यमहो दीप्तिरहो बलम्।
SP०२९१३४२: या प्रभोः सर्वलोकस्य पत्नीत्वं प्रजगाम ह॥१३४
SP०२९१३५०: सनत्कुमार उवाच।
SP०२९१३५१: तमेवंभूतमनसमीक्षमाणं च पार्वतीम्।
SP०२९१३५२: बुबोध देवी बुद्ध्वा च चुकोप परमेश्वरी॥१३५
SP०२९१३६१: सा क्रुद्धा तु कुबेरस्य वाममक्षि सुदीप्तिमत्।
SP०२९१३६२: विशुष्कं कक्षमादीप्ता ददाहाग्नेः शिखा यथा॥१३६
SP०२९१३७१: पुनश्चास्य विनाशाय कुबेरस्य शुभानना।
SP०२९१३७२: मतिं दध्रे तपोयोनिरथैनामवदद्धरः॥१३७
SP०२९१३८१: मा क्रुधो देवि यक्षस्य भक्तस्यास्य तपस्विनः।
SP०२९१३८२: यशस्वी धार्मिकश्चायं भक्तस्त्वां च विशेषतः॥१३८
SP०२९१३९१: कुतूहलतया ह्येष त्वां निरीक्षितवाञ्छुभे।
SP०२९१३९२: प्रसादं कुरु बालस्य धनदस्य महेश्वरि॥१३९
SP०२९१४००: देव्युवाच।
SP०२९१४०१: एषो ऽसकृन्मां देवेश वीक्षते ऽविनयात्प्रभो।
SP०२९१४०२: मिनोति न गुणान्देव कस्मान्मम पुरः स्थितः॥१४०
SP०२९१४११: तेजसां यो ऽप्रमेयानां कुर्यान्मोहेन लङ्घनम्।
SP०२९१४१२: सो ऽल्पवीर्यो विनश्येत पतङ्गो ऽग्निमिवागतः॥१४१
SP०२९१४२०: सनत्कुमार उवाच।
SP०२९१४२१: तामेवं क्रोधताम्राक्षीं क्रुद्धां सम्प्रेक्ष्य शंकरः।
SP०२९१४२२: उवाच मधुरं श्लक्ष्णं गिरीन्द्रतनयां वचः॥१४२
SP०२९१४३१: ब्रवीमि त्वां महाभागे मा क्रुधो जगतो ऽरणि।
SP०२९१४३२: त्वया सृष्टं जगत्सर्वं प्रकृतिस्त्वं सुरेश्वरि।
SP०२९१४३३: पुत्रस्ते ऽयं यतो देवि तस्मान्न क्रोद्धुमर्हसि॥१४३
SP०२९१४४१: मातरं चैव पुत्रस्य वीक्षमाणस्य शोभने।
SP०२९१४४२: न दोषो ऽस्ति न चैवास्य त्वयि चेतो विमोहितम्॥१४४
SP०२९१४५१: तस्मात्त्वमेव देव्यस्य प्रसन्नस्य नतस्य च।
SP०२९१४५२: प्रसादं कुरु देवेशे कुबेरस्य यथेप्सितम्॥१४५
SP०२९१४६०: सनत्कुमार उवाच।
SP०२९१४६१: सा तथा देवदेवेन प्रोक्ता गिरिवरात्मजा।
SP०२९१४६२: प्रसादमकरोत्तस्य प्रसन्ना चेदमब्रवीत्॥१४६
SP०२९१४७०: देव्युवाच।
SP०२९१४७१: कुबेर यत्ते दुरितं क्षान्तं तत्ते मयानघ।
SP०२९१४७२: तुष्टास्मि मा कृथाश्चैव पुनस्तेजस्विलङ्घनम्॥१४७
SP०२९१४८१: यत्त्विदं ते मया दग्धमीक्षमाणस्य लोचनम्।
SP०२९१४८२: वामं तथैव भवतु पिङ्गलं दीप्तिमच्च ह॥१४८
SP०२९१४९१: अनेन चाङ्कितो लोके भविष्यसि न संशयः।
SP०२९१४९२: एकाक्षिपिङ्गलो नाम्ना ख्यातः सर्वत्र पूजितः॥१४९
SP०२९१५०१: चरितं यत्तपश्चेदमक्षयं तच्च ते ऽव्ययम्।
SP०२९१५०२: सौभाग्यमुत्तमं चैव मत्प्रसादाद्भविष्यति॥१५०
SP०२९१५१०: सनत्कुमार उवाच।
SP०२९१५११: एवमुक्त्वा ततो देवी विरराम शुभानना।
SP०२९१५१२: भगवान्वरदो ऽस्मीति कुबेरमवदत्ततः॥१५१
SP०२९१५२१: अथैवमुक्तो देवेन कुबेरो हृष्टमानसः।
SP०२९१५२२: तुष्टाव देवं देवीं च शिरसा प्राञ्जलिर्नतः॥१५२
SP०२९१५३१: कुबेर उवाच।
SP०२९१५३२: नमः पट्टिसहस्ताय किरीटवरधारिणे।
SP०२९१५३३: नमो वलयधारिण्यै धारिण्यै दर्पणस्य च॥१५३
SP०२९१५४१: नमः सर्वाङ्गकेशाय दीर्घकेश्यै नमो नमः।
SP०२९१५४२: नमो मेखलधारिण्यै नमो मौञ्जीधराय च॥१५४
SP०२९१५५१: नमो नीलशिखण्डिन्यै नमः पिङ्गजटाभृते।
SP०२९१५५२: नमो ज्ञानाय तनवे भूताधिपतये नमः॥१५५
SP०२९१५६१: नमस्ताराभिधारिण्यै सिंहोरस्काय वै नमः।
SP०२९१५६२: नमो रत्नाग्र्यधारिण्यै नमश्चन्द्रार्धमौलये॥१५६
SP०२९१५७१: नमः प्रकृतये चैव नमो ऽस्तु पुरुषाय च।
SP०२९१५७२: नमो ऽस्तु बुद्धये चैव अहंकाराय वै नमः॥१५७
SP०२९१५८१: नमो ऽस्तु रतये चैव सुखाय च नमो नमः।
SP०२९१५८२: नमः कीर्त्यै कर्मणे च आरम्भाय समाप्तये॥१५८
SP०२९१५९१: नमो यज्ञाय मन्त्राय दक्षिणायै ऋचे नमः।
SP०२९१५९२: नमः साम्ने ऽथ यजुषे छन्दसे चेष्टये नमः॥१५९
SP०२९१६०१: नमो ऽग्नये च वेद्यै च स्वाहायै हविषे नमः।
SP०२९१६०२: नमो लक्ष्म्यै श्रियै चैव नमो धर्माय वेधसे॥१६०
SP०२९१६११: इच्छायै रतये चैव नमः सम्पद्विरागिणे।
SP०२९१६१२: नमः सिद्ध्यै तथा पुष्ट्यै तुष्ट्यै क्षान्त्यै नमो नमः॥१६१
SP०२९१६२१: नमः स्वधायै कव्याय हव्याय च नमो नमः।
SP०२९१६२२: नमो वेद्याय विद्यायै नमः शर्वाय भक्तये॥१६२
SP०२९१६३१: प्रलयोत्पत्तये चैव स्थित्यै संसारणाय च।
SP०२९१६३२: मोक्षाय मुक्तये चैव नमः कालाय मृत्यवे॥१६३
SP०२९१६४१: नमस्ते भगवन्देव सह देव्या जगत्पते।
SP०२९१६४२: दिश नो भूतभव्येश यन्मे मनसि संस्थितम्॥१६४
SP०२९१६५०: सनत्कुमार उवाच।
SP०२९१६५१: य इमं पठते नित्यं स्तवं प्रातः समुत्थितः।
SP०२९१६५२: जपंश्च विप्रो वैश्यो वा शूद्रः क्षत्रिय एव वा॥१६५
SP०२९१६६१: तस्य तुष्टो धनेशस्तु प्रयच्छति महद्धनम्।
SP०२९१६६२: सोमश्च भगवांस्तुष्टो गतिमिष्टां प्रयच्छति॥१६६
SP०२९१६७०: सनत्कुमार उवाच।
SP०२९१६७१: एवं स संस्तुतस्तेन कुबेरेण जगत्पतिः।
SP०२९१६७२: उवाच वरदो ऽस्मीति ब्रूहि विश्रवसः सुत॥१६७
SP०२९१६८१: कुबेर उवाच।
SP०२९१६८२: त्वत्तः प्रसादः सततं भक्तिश्च त्वयि शाश्वती।
SP०२९१६८३: भगवंस्त्वां च पश्येयं वर एषो ऽस्तु मे विभो॥१६८
SP०२९१६९१: एवमस्त्विति तत्सर्वं प्रदाय भगवाञ्छिवः।
SP०२९१६९२: आत्मना सह सख्यं च ददावात्यन्तिकं तदा॥१६९
SP०२९१७००: देव उवाच।
SP०२९१७०१: गृहाण चेमां शिबिकां नरयुक्तामसङ्गिनीम्।
SP०२९१७०२: लोकान्यथेष्टं लोकेश यामारुह्य चरिष्यसि॥१७०
SP०२९१७११: इमां चैवाशनिं दिव्यामप्रतीघातलक्षणाम्।
SP०२९१७१२: गृहाणायुधमेतत्ते भविष्यत्यरिदुःसहम्॥१७१
SP०२९१७२१: अस्त्रं च ते प्रयच्छामि तव नाम्ना भविष्यति।
SP०२९१७२२: कौबेरमिति विख्यातं मोहनं सर्वदेहिनाम्॥१७२
SP०२९१७३०: सनत्कुमार उवाच।
SP०२९१७३१: ततः स देवस्तुष्टात्मा मालां स्वयमनिन्दिताम्।
SP०२९१७३२: आबबद्धास्य शिरसि भास्कराकारवर्चसम्॥१७३
SP०२९१७४१: कुशेशयानां फुल्लानां स्रग्दामं च मनोरमम्।
SP०२९१७४२: आबबद्धास्य कण्ठे वै प्रीयमाण उमापतिः॥१७४
SP०२९१७५१: प्रकामं दर्शनं चास्य दत्त्वा चैव धनेशताम्।
SP०२९१७५२: जगाम भगवान्सोमस्ततो ऽन्यं देशमीप्सितम्॥१७५
SP०२९१७६०: सनत्कुमार उवाच।
SP०२९१७६१: य इमं तु कुबेरस्य वरदानमशेषतः।
SP०२९१७६२: शृणुयाच्छ्रावयेद्वापि नित्यं विप्रान्समाहितः॥१७६
SP०२९१७७१: धनवान्रूपसम्पन्नः पुत्रपौत्रसमन्वितः।
SP०२९१७७२: कुलज्ञानबलोपेतो जायते स मृतो नरः॥१७७
SP०२९१७८१: अथ देवी महाभागा सहिता शम्भुना तदा।
SP०२९१७८२: संचिन्त्य पञ्चचूडास्तु तपन्त्यो ऽप्सरसः शुभाः॥१७८
SP०२९१७९१: कृशाङ्ग्यो भक्तिमत्यश्च तपसा दग्धकिल्बिषाः।
SP०२९१७९२: कारुण्याहृतचेतस्का देवं वचनमब्रवीत्॥१७९
SP०२९१८०१: एतासां तप्यमानानां योषितां वरमुत्तमम्।
SP०२९१८०२: ददानीप्सितमीशान तन्मे ऽनुज्ञातुमर्हसि।
SP०२९१८०३: तस्या विज्ञप्तिमाकर्ण्य भगवानिदमब्रवीत्॥१८०
SP०२९१८११: एवं कुरु महाभागे भक्तानुग्रहमीप्सितम्।
SP०२९१८१२: वैदिक्यो ऽप्सरसो ह्येताः पञ्चचूडा इति स्मृताः।
SP०२९१८१३: त्वां कृत्वा हृदि तप्यन्ते वर आभ्यः प्रदीयताम्॥१८१
SP०२९१८२१: ततः सा देवदेवेन तथा समनुचोदिता।
SP०२९१८२२: पञ्चचूडाः समागम्य वच एतदुवाच ह॥१८२
SP०२९१८३१: तुष्टास्म्यप्सरसः साक्षात्पश्यध्वं मां शुचिस्मिताः।
SP०२९१८३२: ददानि वो वरानिष्टान्ये वो हृदयसंस्थिताः॥१८३
SP०२९१८४०: सनत्कुमार उवाच।
SP०२९१८४१: ता एवमुक्ताः पार्वत्या वैदिक्यो ऽप्सरसः शुभाः।
SP०२९१८४२: देवीं दृष्ट्वा प्रणम्यैव शिरसा पादयोर्नताः॥१८४
SP०२९१८५१: अश्रुपूर्णेक्षणा दीनाः संस्तभ्यात्मानमात्मना।
SP०२९१८५२: शिरस्यञ्जलिमाधाय तुष्टुवुः सहिताः समम्॥१८५
SP०२९१८६१: नमः सिद्ध्यै नमस्तुष्ट्यै क्रियायै बुद्धये नमः 
SP०२९१८६२: नमः कीर्त्यै नमः सत्यै उल्कजायै तथेष्टये॥१८६
SP०२९१८७१: नमः पृथिव्यै कल्याण्यै श्रियै लक्ष्म्यै नमो नमः।
SP०२९१८७२: नमः सुधायै स्वाहायै स्वधायै दितये नमः॥१८७
SP०२९१८८१: नमो ऽस्तु तडिते चैव सौदामन्यै नमो नमः।
SP०२९१८८२: सावित्र्यै चाथ गायत्र्यै वेदमात्रे नमो नमः॥१८८
SP०२९१८९१: नमः पर्वतकन्यायै मतये स्मृतये नमः।
SP०२९१८९२: नमः पर्वतवासिन्यै रुद्राण्यै च नमो नमः॥१८९
SP०२९१९०१: नमः प्रकृतये चैव ज्योत्स्नायै ऋद्धये नमः।
SP०२९१९०२: शोभायै दीप्तये चैव भास्करग्रहरश्मये॥१९०
SP०२९१९११: गत्यायै गतये चैव इन्द्राण्यै मुक्तये नमः।
SP०२९१९१२: नियत्यै सरिते चैव गङ्गायै सूतये नमः॥१९१
SP०२९१९२१: हेतये प्रीतये चैव नमः करणवृत्तये।
SP०२९१९२२: नमः संनतये चैव इरायै वृत्तये नमः॥१९२
SP०२९१९३१: वारुण्यै च शरण्यायै गौर्यै काल्यै नमो नमः।
SP०२९१९३२: कौशिक्यै च नमस्ते ऽस्तु कात्यायन्यै नमो नमः॥१९३
SP०२९१९४१: नमः संनतये चैव महिम्ने च नमो नमः।
SP०२९१९४२: अणिमायै नमस्ते ऽस्तु लघिमायै नमो नमः॥१९४
SP०२९१९५१: पूजायै ते नमस्ते ऽस्तु शितिबाह्वे च सृप्तये।
SP०२९१९५२: संज्ञायै च नमस्ते ऽस्तु गिरे ऽथ स्मृतये नमः॥१९५
SP०२९१९६१: नमस्ते ऽस्तु सरस्वत्यै जिह्वायै दृष्टये नमः।
SP०२९१९६२: नमो महिषघातिन्यै तथा सुम्भनिसुम्भयोः॥१९६
SP०२९१९७१: नमः सिंहरथिन्यै च शूलिन्यै च नमो नमः।
SP०२९१९७२: नमो मुद्गरधारिण्यै कवचिन्यै नमो नमः॥१९७
SP०२९१९८१: नमस्तूणीरधारिण्यै धारिण्यै जगतो नमः।
SP०२९१९८२: नमो धनुर्धरायै च खड्गिन्यै च नमो नमः॥१९८
SP०२९१९९१: नमः पिञ्च्छध्वजिन्यै च धारिण्यै पट्टिसस्य च।
SP०२९१९९२: नमो ऽस्तु भूतमात्रे च स्कन्दस्य च नमो नमः॥१९९
SP०२९२००१: विशाखशाखयोश्चैव नैगमेषस्य चैव हि।
SP०२९२००२: जात्यै सर्वरसानां च देवतायै वनस्य च॥२००
SP०२९२०११: आर्यायै च नमो नित्यं शिखण्डिन्यै नमो नमः।
SP०२९२०१२: नमो नीलशिखण्डिन्यै दीर्घवेण्यै नमो नमः॥२०१
SP०२९२०२१: नमो ऽस्तु तनुमध्यायै देवतायै धनस्य च।
SP०२९२०२२: नमो धृत्यै नमश्चित्यै कीर्तये च नमो नमः॥२०२
SP०२९२०३१: स्त्रीणां सौभाग्यदायिन्यै धारिण्यै च नमो नमः।
SP०२९२०३२: राकानुमतये चैव सिनीवाल्यै नमो नमः॥२०३
SP०२९२०४१: नमः क्रियायै श्रद्धायै मेधायै च नमो नमः।
SP०२९२०४२: नमो ऽस्तु धारणायै च ऊहायै च नमो नमः॥२०४
SP०२९२०५१: अपोहायै नमस्ते ऽस्तु वषट्प्रकृतये नमः।
SP०२९२०५२: नमः समाधये चैव स्पृहायै वित्तये नमः॥२०५
SP०२९२०६१: वेदनायै नमस्ते ऽस्तु बृहदुक्ष्यै नमो नमः।
SP०२९२०६२: नमः प्रभायै शुद्धायै शुद्धये शुचये नमः॥२०६
SP०२९२०७१: नमस्त्र्यम्बकभार्यायै विद्यायै च नमो नमः।
SP०२९२०७२: दीक्षायै दक्षिणायै च ज्वालायै च नमो नमः॥२०७
SP०२९२०८१: इन्द्रियाणां प्रवृत्त्यै च निवृत्त्यै चैव कर्मणाम्।
SP०२९२०८२: श्रुतये सर्ववेदानां भवान्यै च नमो नमः॥२०८
SP०२९२०९१: दुर्गायै दुर्गतारिण्यै धारिण्यै सर्वदेहिनाम्।
SP०२९२०९२: नमस्ते सर्वदेवत्यै नमस्ते लोकभावनि॥२०९
SP०२९२१०१: नमः शान्त्यै नमः कान्त्यै नमः पत्न्यै हरस्य च।
SP०२९२१०२: नमो ऽस्त्वदित्यै दानव्यै विनतायै नमो नमः॥२१०
SP०२९२१११: नमः शिवायै कर्त्र्यै च प्रभावायै नमो नमः।
SP०२९२११२: मृकण्ड्वै मार्दबाह्वै च तथा सुरतये नमः॥२११
SP०२९२१२१: विनतायै तथा लक्ष्म्यै सुरसायै नमो नमः।
SP०२९२१२२: नमस्ते शितिकण्ठिन्यै नमस्ते सर्वतः सदा।
SP०२९२१२३: दिश नः सुमनाः सर्वं यत्किंचिद्धृदये स्थितम्॥२१२
SP०२९२१३०: सनत्कुमार उवाच।
SP०२९२१३१: य इदं पठते नित्यं नरः स्त्री वा समाहितः।
SP०२९२१३२: स रात्रिषु कृतं पापं त्यजेत्सर्वमशेषतः॥२१३
SP०२९२१४१: शयानो जपते यश्च प्रयतो व्यास नित्यशः।
SP०२९२१४२: दिवाकृतं स जह्यात्तु मृतश्च सुगतिं व्रजेत्॥२१४
SP०२९२१५१: यश्चैतच्छृणुयान्नित्यं द्विजान्वा श्रावयेत्सदा।
SP०२९२१५२: स देहभेदमासाद्य पञ्चचूडाप्रियो भवेत्॥२१५
SP०२९२१६१: यश्चैनं प्रजहन्प्राणाञ्जपेन्मर्त्यः सुदुस्त्यजान्।
SP०२९२१६२: विमाने सूर्यसंकाशे अप्सरोगणसेविते।
SP०२९२१६३: सर्वपापविनिर्मुक्तो रमेद्वर्षायुतं समम्॥२१६
SP०२९२१७१: यश्च भक्त्या परमया तिथौ नियमवान्नरः।
SP०२९२१७२: देवीमभ्यर्च्य जपते सर्वपापैः प्रमुच्यते॥२१७
SP०२९२१८१: जपनाद्देहतपनाद्देहे भिन्ने च भक्तिमान्।
SP०२९२१८२: स भूत्वानुचरो देव्याः पुण्ये लोके महीयते॥२१८
SP०२९२१९०: सनत्कुमार उवाच।
SP०२९२१९१: ताभिरेवं स्तुता देवी स्थिता देवस्य संनिधौ।
SP०२९२१९२: उवाच हर्षमाणास्या पञ्चचूडास्तदा वचः॥२१९
SP०२९२२०१: शृणुताप्सरसः सर्वास्तपसो ऽस्य महत्फलम्।
SP०२९२२०२: यच्चापि परया भक्त्या मां प्रपन्नाः स्थ शोभनाः॥२२०
SP०२९२२११: अजराश्च विशोकाश्च नित्यं मुदितमानसाः।
SP०२९२२१२: प्रियाश्च सर्वलोकस्य भविष्यथ ममाज्ञया॥२२१
SP०२९२२२१: ब्रूत यच्चापि किंचिद्वो हृदि स्थितमशङ्किताः।
SP०२९२२२२: सर्वं दास्यामि तद्वो ऽहं मा चिराय तदुच्यताम्॥२२२
SP०२९२२३१: पञ्चचूडा ऊचुः।
SP०२९२२३२: देवि पुंसां स्त्रियः सर्वाः कार्यार्थं विदितं च ते।
SP०२९२२३३: अर्थिनस्ते च नस्तावद्यावत्कार्यं समाप्यते।
SP०२९२२३४: समाप्ते चैव तत्कार्ये परा इव भवन्ति नः॥२२३
SP०२९२२४१: तद्देवि यदि तुष्टासि यदि देयो वरश्च नः।
SP०२९२२४२: सर्वस्त्रीणां महादेवि भवन्तु पुरुषा वशाः॥२२४
SP०२९२२५०: देव्युवाच।
SP०२९२२५१: अद्यप्रभृति लोकेषु सर्वस्त्रीणां नराः सदा।
SP०२९२२५२: सर्वे वश्या भविष्यन्ति सर्वकार्यकराश्च ह॥२२५
SP०२९२२६१: आदौ पश्चाच्च सर्वाभ्यो हिरण्यं पशवः स्त्रियः।
SP०२९२२६२: सर्वभोगांश्च दास्यन्तु वशगाः सर्वथापि च॥२२६
SP०२९२२७१: व्यलीकान्यपि कुर्वन्त्यो बहूनि विविधानि च।
SP०२९२२७२: प्रिया एव भविष्यन्ति पापं न च भवेत्सदा॥२२७
SP०२९२२८१: मातरं पितरं भ्रातॄन्सुहृदो ऽथ सुतानपि।
SP०२९२२८२: अकार्याणि करिष्यन्तु स्त्रीणां वश्यत्वमागताः॥२२८
SP०२९२२९१: पश्यन्तो ऽपि व्यलीकानि दोषान्वैकृत्यमेव च।
SP०२९२२९२: नैव द्रक्ष्यन्ति ते पुंसो मद्वरान्मोहितेन्द्रियाः॥२२९
SP०२९२३००: सनत्कुमार उवाच।
SP०२९२३०१: ततः सा देवदेवस्य पत्नी हिमवतः सुता।
SP०२९२३०२: माल्यदामं गृहीत्वा तु भ्रामयन्ती शुभानना।
SP०२९२३०३: भव नार्य इति प्राह हसन्ती प्रियमव्यया॥२३०
SP०२९२३११: भ्राम्यतस्तस्य दाम्नस्तु यान्यशीर्यन्त भूतले।
SP०२९२३१२: कुसुमान्यभवंस्तानि नार्यः कमललोचनाः॥२३१
SP०२९२३२१: ता उवाचामरा यूयं जराक्षयविवर्जिताः।
SP०२९२३२२: जगन्मोहकरा यूयं पुंसां हृदयबन्धनाः॥२३२
SP०२९२३३१: दृष्टिस्पर्शविलासेषु आविश्य जगति स्त्रियः।
SP०२९२३३२: संमोहयिष्यथ नरान्स्त्रीवशांश्च करिष्यथ।
SP०२९२३३३: नराः सर्वे च युष्मासु भविष्यन्ति सदा रताः॥२३३
SP०२९२३४१: वृत्तिः शुभा भवित्री च सर्वासां मम तेजसा।
SP०२९२३४२: पुंसां स्त्रीभोगसिद्ध्यर्थं स्त्रीणां रत्यर्थमेव च॥२३४
SP०२९२३५१: क्रियाः शुभाङ्गसंस्कारा दिव्या ये मानुषाश्च ह।
SP०२९२३५२: बहुरूपाश्च ता भूत्वा विविशुः सर्वदाङ्गनाः॥२३५
SP०२९२३६०: सनत्कुमार उवाच।
SP०२९२३६१: एवं देवी तदा व्यास सृष्ट्वा ता वै विसृज्य च।
SP०२९२३६२: उवाचाप्सरसो ब्रूत किं वो भूयः करोम्यहम्॥२३६
SP०२९२३७१: तास्तुष्टमनसश्चापि ऊचुर्व्यास भवेमहि।
SP०२९२३७२: देवानां मानुषाणां च अवध्याश्चैव रक्षसाम्।
SP०२९२३७३: ता उवाच ततो देवी एवं लोके भविष्यतु॥२३७
SP०२९२३८१: ततः स सहितो देव्या सनन्दी परमेश्वरः।
SP०२९२३८२: गणैः सर्वैश्च सहितो गृहान्स्वानाविशत्प्रभुः॥२३८
SP०२९२३९१: भगनयननिपाती दैत्यदर्पापहारी पुरकमलहिमौघः कामयज्ञेन्धनाग्निः ।
SP०२९२३९२: जलदवृषभयायी सर्वदुःखान्तकारी समरवृषभकेतुश्चन्द्रमौलिर्जगाम॥२३९
SP०२९९९९९: इति स्कन्दपुराणे ऊनत्रिंशो ऽध्यायः॥
SP०३०००१०: व्यास उवाच।
SP०३०००११: भगवन्पिङ्गलः केन गणत्वं समुपागतः।
SP०३०००१२: अन्नदत्वं च सम्प्राप्तो वाराणस्यां महाद्युतिः॥१
SP०३०००२१: क्षेत्रपालः कथं जातः प्रियत्वं च कथं गतः।
SP०३०००२२: एतदिच्छामि कथितं श्रोतुं ब्रह्मसुत त्वया॥२
SP०३०००३०: सनत्कुमार उवाच।
SP०३०००३१: शृणु व्यास यथा लेभे गणेशत्वं स पिङ्गलः।
SP०३०००३२: अन्नदत्वं च लोकानां स्थानं वाराणसीं च हि॥३
SP०३०००४१: पूर्णभद्रसुतः श्रीमानासीद्यक्षः प्रतापवान्।
SP०३०००४२: हरिकेश इति ख्यातो ब्रह्मण्यो धार्मिकश्च ह॥४
SP०३०००५१: तस्य जन्मप्रभृत्येव शर्वे भक्तिरनुत्तमा।
SP०३०००५२: तदाशीस्तन्नमस्कारस्तन्निष्ठस्तत्परायणः॥५
SP०३०००६१: आसीनश्च शयानश्च गच्छंस्तिष्ठन्ननुव्रजन्।
SP०३०००६२: भुञ्जानो ऽथ पिबन्वापि रुद्रमेवानुचिन्तयत्॥६
SP०३०००७१: तमेवं युक्तमनसं पूर्णभद्रः पिताब्रवीत्।
SP०३०००७२: न त्वा पुत्रमहं मन्ये दुर्जातो यस्त्वमन्यथा॥७
SP०३०००८१: न हि यक्षकुलीनानामेतद्वृत्तं भवत्युत।
SP०३०००८२: गुह्यका वत यूयं वै स्वभावात्क्रूरचेतसः।
SP०३०००८३: क्रव्यादाश्चैव किंभक्षा हिंसाशीलाश्च पुत्रक॥८
SP०३०००९१: मैवं कार्षीर्न नो वृत्तिरेवं दृष्टा महात्मनाम्।
SP०३०००९२: स्वयम्भुवा यथा सृष्टा सैव वृत्तिः प्रशस्यते॥९
SP०३००१००: हरिकेश उवाच।
SP०३००१०१: दुष्टा चैवाप्रशस्ता च गर्हिता साधुभिः सदा।
SP०३००१०२: वृत्तिः स्वयम्भुवा सृष्टा त्यक्तव्या यदि नो भवेत्।
SP०३००१०३: आश्रमान्तरजं कर्म न कुर्युर्गृहिणस्ततः॥१०
SP०३००१११: हित्वा मनुष्यभावं च कर्मभिर्विविधैश्च ह।
SP०३००११२: देवत्वं नो विमार्गेयुर्मानुष्यां जातिमेव च॥११
SP०३००१२१: अथ चेद्विहितं तेषां कर्म तत्प्राप्तिसंश्रितम्।
SP०३००१२२: ममापि विहितं पश्य कर्मैतन्नात्र संशयः॥१२
SP०३००१३०: सनत्कुमार उवाच।
SP०३००१३१: स एवमुक्तः पुत्रेण पूर्णभद्रः प्रतापवान्।
SP०३००१३२: उवाच निष्क्रम क्षिप्रं गच्छ त्वं यत्र रोचते॥१३
SP०३००१४१: ततः स निर्गतस्त्यक्त्वा गृहसम्बन्धिबान्धवान्।
SP०३००१४२: वाराणसीं समासाद्य तपस्तेपे सुदुश्चरम्॥१४
SP०३००१५१: स्थाणुभूतो ह्यनिमिषः शुष्ककाष्ठोपलोपमः।
SP०३००१५२: संनियम्येन्द्रियग्राममवातिष्ठत निश्चलः॥१५
SP०३००१६१: अथ तस्यैवमनिशं तत्परस्य तदाशिषः।
SP०३००१६२: सहस्रमेकं वर्षाणां दिव्यमभ्यतिवर्तत॥१६
SP०३००१७१: वल्मीकेन समाक्रान्तो भक्ष्यमाणः पिपीलिकैः।
SP०३००१७२: वज्रसूचीमुखैर्व्यास विध्यमानस्तथैव च॥१७
SP०३००१८१: निर्मांसरुधिरत्वक्च कुन्दशङ्खेन्दुसप्रभः।
SP०३००१८२: अस्थिशेषो ऽभवत्सर्वो देवश्चैनममन्यत॥१८
SP०३००१९१: एतस्मिन्नन्तरे देवी व्यज्ञापयत शंकरम्।
SP०३००१९२: उद्यानं पुनरेवेदं द्रष्टुमिच्छामि सर्वद॥१९
SP०३००२०१: क्षेत्रस्य चैव माहात्म्यं श्रोतुं कौतूहलं हि मे।
SP०३००२०२: यतश्च प्रियमेतत्ते यच्चास्य फलमुत्तमम्॥२०
SP०३००२११: इति विज्ञापितो देवः पार्वत्या भुवनेश्वरः।
SP०३००२१२: सर्वं पृष्टं यथान्यायमाख्यातुमुपचक्रमे॥२१
SP०३००२२१: निर्जगाम च देवेशः पार्वत्या सह शंकरः।
SP०३००२२२: उद्यानं दर्शयामास देव्या देवः पिनाकधृक्॥२२
SP०३००२३१: प्रफुल्लनानाविधगुल्मशोभितं लताप्रतानावनतं मनोहरम्।
SP०३००२३२: विरूढपुष्पैः परितः प्रियङ्गुभिः सुपुष्पितैः कण्टकितैश्च केतकैः॥२३
SP०३००२४१: तमालगुल्मैर्निचितं सुगन्धिभिर्निकामपुष्पैर्बकुलैश्च सर्वशः।
SP०३००२४२: अशोकपुंनागवनैः सुपुष्पितैर्द्विरेफमालाकुलपुष्पसंचयैः॥२४
SP०३००२५१: क्वचित्प्रफुल्लाम्बुजरेणुरूषितैर्विहंगमैश्चारुकलप्रणादिभिः।
SP०३००२५२: विनादितं सारसहंसनादिभिः प्रमत्तदात्यूहरुतैश्च वल्गुभिः॥२५
SP०३००२६१: क्वचिच्च चक्राह्वरुतोपनादितं क्वचिच्च कादम्बकदम्बकायुतम्।
SP०३००२६२: क्वचिच्च कारण्डवनादनादितं क्वचिच्च मत्तालिकुलाकुलीकृतम्॥२६
SP०३००२७१: मदाकुलाभिर्भ्रमराङ्गनाभिर्निषेवितं चारुसुगन्धिपुष्पम्।
SP०३००२७२: क्वचित्सुपुष्पैः सहकारवृक्षैर्लतोपगूढैस्तिलकैश्च गूढम्॥२७
SP०३००२८१: प्रगीतविद्याधरसिद्धचारणं प्रनृत्तनित्यानुगताप्सरोगणम्।
SP०३००२८२: प्रहृष्टनानाविधपक्षिसेवितं प्रमत्तहारीतकुलोपनादितम्॥२८
SP०३००२९१: मृगेन्द्रनादाकुलसन्नमानसैः क्वचित्क्वचिद्बद्धकदम्बकं मृगैः।
SP०३००२९२: प्रफुल्लनानाविधचारुपङ्कजैः सरस्तडागैरुपशोभितं क्वचित्॥२९
SP०३००३०१: निविडनिचुलनीलं नीलकण्ठाभिरामं 
SP०३००३०२: मदमुदितविहंगव्रातनादाभिरामम्।
SP०३००३०३: कुसुमिततरुशाखालीनमत्तद्विरेफं 
SP०३००३०४: नवकिसलयशोभाशोभितप्रान्तशाखम्॥३०
SP०३००३११: क्वचिच्च दन्तिक्षतचारुवीरुत्क्वचिल्लतालिङ्गितचारुवृक्षम्।
SP०३००३१२: क्वचिद्विलासालसगामिनीभिर्निषेवितं किंपुरुषाङ्गनाभिः॥३१
SP०३००३२१: पारावतध्वनिनिकूजितचारुशृङ्गैरभ्रंकषैः सितमनोहरचारुरूपैः।
SP०३००३२२: आकीर्णपुष्पनिकरप्रविविक्तहासैर्विभ्राजितं त्रिदशदेवकुलैरनेकैः॥३२
SP०३००३३१: फुल्लोत्पलागरुसहस्रवितानयुक्तैस्तोयाशयैः समनुशोभितदेवमार्गम्।
SP०३००३३२: मार्गान्तरागलितपुष्पविचित्रभक्ति सम्बद्धगुल्मविटपैर्विहगैरुपेतम्॥३३
SP०३००३४१: तुङ्गाग्रैर्नीलपुष्पस्तबकभरनतप्रान्तशाखैरशोकैर्
SP०३००३४२: मत्तालिव्रातगीतश्रुतिसुखजननैर्भासितान्तं मनोज्ञैः।
SP०३००३४३: रात्रौ चन्द्रस्य भासा कुसुमिततिलकैरेकतां सम्प्रयातं 
SP०३००३४४: छायासुप्तप्रबुद्धस्थितहरिणकुलालुप्तदर्भाङ्कुराग्रम्॥३४
SP०३००३५१: हंसानां पक्षवातप्रचलितकमलस्वच्छविस्तीर्णतोयं 
SP०३००३५२: तोयानां तीरजातप्रविकचकदलीवाटनृत्यन्मयूरम्।
SP०३००३५३: मायूरैः पक्षचन्द्रैः क्वचिदपि पतितै रञ्जितक्ष्माप्रदेशं 
SP०३००३५४: देशे देशे निलीनप्रमुदितविलसन्मत्तहारीतवृन्दम्॥३५
SP०३००३६१: सारङ्गैः क्वचिदुपसेवितप्रदेशं 
SP०३००३६२: संछन्नं कुसुमचयैः क्वचिद्विचित्रैः।
SP०३००३६३: हृष्टाभिः क्वचिदपि किंनराङ्गनाभिः 
SP०३००३६४: क्षीवाभिः सुमधुरगीतवृक्षषण्डम्॥३६
SP०३००३७१: संसृष्टैः क्वचिदुपलिप्तकीर्णपुष्पैर्
SP०३००३७२: आवासैः परिवृतपादपं मुनीनाम्।
SP०३००३७३: आ मूलात्फलनिचितैः क्वचिद्विशालैर्
SP०३००३७४: उत्तुङ्गैः पनसमहीरुहैरुपेतम्॥३७
SP०३००३८१: फुल्लातिमुक्तकलतागृहलीनसिद्धं 
SP०३००३८२: सिद्धाङ्गनाकनकनूपुररावरम्यम्।
SP०३००३८३: रम्यप्रियङ्गुतरुमञ्जरिसक्तभृङ्गं 
SP०३००३८४: भृङ्गावलीशबलिताम्रकदम्बपुष्पम्॥३८
SP०३००३९१: पुष्पोत्करानिलविघूर्णितपादपाग्रम्
SP०३००३९२: अग्रे सुरेभविनिपातितवंशगुल्मम्।
SP०३००३९३: गुल्मान्तरप्रसृतभीतमृगीसमूहम्
SP०३००३९४: ऊहावतां तनुभृतामपवर्गदातृ॥३९
SP०३००४०१: चन्द्रांशुजालधवलैस्तिलकैर्मनोज्ञैः 
SP०३००४०२: सिन्दूरकुङ्कुमकुसुम्भनिभैरशोकैः।
SP०३००४०३: चामीकरप्रतिसमैरथ कर्णिकारैः 
SP०३००४०४: पुष्पोत्करैरुपचितं सुविशालशाखैः॥४०
SP०३००४११: क्वचिदञ्जनचूर्णाभैः क्वचिद्विद्रुमसंनिभैः।
SP०३००४१२: क्वचित्काञ्चनसंकाशैः पुष्पैराचितभूतलम्॥४१
SP०३००४२१: पुंनागेषु द्विजशतविरुतं रक्ताशोकस्तबकभरनतम्।
SP०३००४२२: रम्योपान्तं क्लमहरपवनं फुल्लाब्जेषु भ्रमरविलसितम्॥४२
SP०३००४३१: सकलभुवनभर्ता लोकनाथस्तदानीं 
SP०३००४३२: तुहिनशिखरिपुत्र्या सार्धमिष्टैर्गणेशैः।
SP०३००४३३: विविधतरुविशालं मत्तहृष्टान्यपुष्टम्
SP०३००४३४: उपवनमतिरम्यं दर्शयामास देव्याः॥४३
SP०३००४४०: देव्युवाच।
SP०३००४४१: उद्यानं दर्शितं देव शोभया परया युतम्।
SP०३००४४२: क्षेत्रस्य तु गुणान्सर्वान्पुनर्वक्तुमिहार्हसि॥४४
SP०३००४५१: अस्य क्षेत्रस्य माहात्म्यमविमुक्तस्य तत्तदा।
SP०३००४५२: श्रुत्वापि न हि मे तृप्तिरतो भूयो वदस्व मे॥४५
SP०३००४६०: देव उवाच।
SP०३००४६१: इदं गुह्यतमं क्षेत्रं सदा वाराणसी मम।
SP०३००४६२: सर्वेषामेव जन्तूनां हेतुर्मोक्षस्य सर्वदा॥४६
SP०३००४७१: अस्मिन्सिद्धाः सदा देवि मदीयं व्रतमाश्रिताः।
SP०३००४७२: नानालिङ्गधरा नित्यं मम लोकाभिकाङ्क्षिणः।
SP०३००४७३: अभ्यस्यन्ति परं योगं युक्तात्मानो जितेन्द्रियाः॥४७
SP०३००४८१: नानावृक्षसमाकीर्णे नानाविहगसेविते।
SP०३००४८२: कमलोत्पलपुष्पाढ्यैः सरोभिः समलंकृते॥४८
SP०३००४९१: अप्सरोगणगन्धर्वैः सदा संसेविते शुभे।
SP०३००४९२: रोचते मे सदावासो येन कार्येण तच्छृणु॥४९
SP०३००५०१: मन्मना मम भक्तश्च मयि सर्वार्पितक्रियः।
SP०३००५०२: यथा मोक्षमिहाप्नोति अन्यत्र न तथा क्वचित्॥५०
SP०३००५११: एतन्मम पुरं दिव्यं गुह्याद्गुह्यतरं महत्।
SP०३००५१२: ब्रह्मादयो विजानन्ति ये च सिद्धा मुमुक्षवः।
SP०३००५१३: अतः प्रियमिदं क्षेत्रमस्माच्चेह रतिर्मम॥५१
SP०३००५२१: विमुक्तं न मया यस्मान्मोक्ष्यते वा कदाचन।
SP०३००५२२: मम क्षेत्रमिदं तस्मादविमुक्तमिति स्मृतम्॥५२
SP०३००५३१: नैमिशे ऽथ कुरुक्षेत्रे गङ्गाद्वारे ऽथ पुष्करे।
SP०३००५३२: स्नानात्संसेवनाद्वापि न मोक्षः प्राप्यते यतः।
SP०३००५३३: इह सम्प्राप्यते येन तत एतद्विशिष्यते॥५३
SP०३००५४१: प्रयागे वा भवेन्मोक्ष इह वा मत्परिग्रहात्।
SP०३००५४२: प्रयागादपि तीर्थाग्र्यादिदमेव महत्स्मृतम्॥५४
SP०३००५५१: जैगीषव्यः परां सिद्धिं यो गतः स महातपाः।
SP०३००५५२: अस्य क्षेत्रस्य माहात्म्याद्भक्त्या च मम भावतः॥५५
SP०३००५६१: जैगीषव्यगुहा श्रेष्ठा योगिनां स्थानमिष्यते।
SP०३००५६२: ध्यायतस्तत्र मां नित्यं योगाग्निर्दीप्यते भृशम्।
SP०३००५६३: कैवल्यं परमं याति देवानामपि दुर्लभम्॥५६
SP०३००५७१: अव्यक्तलिङ्गैर्मुनिभिः सर्वसिद्धान्तवेदिभिः।
SP०३००५७२: इह सम्प्राप्यते मोक्षो दुर्लभो ऽन्यत्र कर्हिचित्॥५७
SP०३००५८१: तेभ्यश्चाहं प्रयच्छामि योगैश्वर्यमनुत्तमम्।
SP०३००५८२: आत्मनश्चैव सायुज्यमीप्सितं स्थानमेव च॥५८
SP०३००५९१: कुबेरः स महायक्षस्तथा सर्वार्पितक्रियः।
SP०३००५९२: क्षेत्रसंसेवनाद्देवि गणेशत्वमवाप ह॥५९
SP०३००६०१: संवर्तो भविता यश्च सो ऽपि भक्त्या ममैव तु।
SP०३००६०२: इहैवाराध्य मां देवि सिद्धिं यास्यत्यनुत्तमाम्॥६०
SP०३००६११: पराशरसुतो योगी ऋषिर्व्यासो महातपाः।
SP०३००६१२: धर्मवक्ता भविष्यश्च वेदसंस्थाप्रवर्तकः।
SP०३००६१३: रंस्यते सो ऽपि पद्माक्षि क्षेत्रे ऽस्मिन्मुनिपुंगवः॥६१
SP०३००६२१: ब्रह्मा देवर्षिभिः सार्धं विष्णुर्वायुर्दिवाकरः।
SP०३००६२२: देवराजस्तथा शक्रो ये ऽपि चान्ये दिवौकसः।
SP०३००६२३: उपासते महात्मानः सर्वे मामिह सुव्रते॥६२
SP०३००६३१: अन्ये च योगिनः सिद्धाश्छन्नरूपा महाव्रते।
SP०३००६३२: अनन्यमनसो भूत्वा मामिहोपासते सदा॥६३
SP०३००६४१: अलर्कश्च पुरीमेतां मत्प्रसादादवाप्स्यति।
SP०३००६४२: स चैनां पूर्ववत्कृत्वा चतुर्वर्णसमाकुलाम्॥६४
SP०३००६५१: स्फीतां जनपदाकीर्णां भुक्त्वा च सुचिरं नृपः।
SP०३००६५२: मयि सर्वार्पितप्राणो मामेव प्रतिपत्स्यते॥६५
SP०३००६६१: ततः प्रभृति चार्वङ्गि ये ऽपि क्षेत्रनिवासिनः।
SP०३००६६२: गृहिणो लिङ्गिनो वापि मद्भक्ता मत्परायणाः।
SP०३००६६३: मत्प्रसादाद्गमिष्यन्ति मोक्षं परमदुर्गमम्॥६६
SP०३००६७१: विषयासक्तचित्तो ऽपि त्यक्तधर्मरतिर्नरः।
SP०३००६७२: इह क्षेत्रे मृतः सो ऽपि संसारं न पुनर्विशेत्॥६७
SP०३००६८१: ये पुनर्निर्ममा धीराः सत्त्वस्था विजितेन्द्रियाः।
SP०३००६८२: व्रतिनश्च निरारम्भाः सर्वतो मयि भाविताः॥६८
SP०३००६९१: देहभेदं समासाद्य धीमन्तः सङ्गवर्जिताः।
SP०३००६९२: गता एव परं मोक्षं प्रसादान्मम सुव्रते॥६९
SP०३००७०१: जन्मान्तरसहस्रेषु युञ्जन्योगी यमाप्नुयात्।
SP०३००७०२: तमिहैव परं मोक्षं मरणादधिगच्छति॥७०
SP०३००७११: एतत्संक्षेपतो देवि क्षेत्रस्यास्य महत्फलम्।
SP०३००७१२: अविमुक्तस्य कथितं मया ते गुह्यमुत्तमम्॥७१
SP०३००७२१: अतः परतरं नास्ति क्षेत्रं गुह्यमितीश्वरि।
SP०३००७२२: एतद्बुध्यन्ति योगज्ञा ये च योगीश्वरा भुवि॥७२
SP०३००७३१: एतदेव परं ज्ञानमेतदेव परं शिवम्।
SP०३००७३२: एतदेव परं ब्रह्म एतदेव परं पदम्॥७३
SP०३००७४१: वाराणसीति भुवनत्रयसारभूता
SP०३००७४२: रम्या पुरी मम सदा गिरिराजपुत्रि।
SP०३००७४३: अत्रागता विविधदुष्कृतकारिणो ऽपि
SP०३००७४४: पापक्षयाद्विरजसः प्रतिभान्ति मर्त्याः॥७४
SP०३००७५१: एतत्स्मृतं प्रियतमं मम देवि नित्यं 
SP०३००७५२: क्षेत्रं विचित्रतरुगुल्मनिकामपुष्पम्।
SP०३००७५३: अस्मिन्मृतास्तनुभृतः पदमाप्नुवन्ति
SP०३००७५४: मोक्षाख्यमेनसि रतापि न संशयो ऽत्र॥७५
SP०३०९९९९: इति स्कन्दपुराणे त्रिंशत्तमो ऽध्यायः॥
SP०३१००१०: सनत्कुमार उवाच।
SP०३१००११: एतस्मिन्नन्तरे देवो देवीं प्राह गिरीन्द्रजाम्।
SP०३१००१२: प्रयाम दातुं यक्षाय वरं भक्ताय भाविनि॥१
SP०३१००२१: भक्तो मम वरारोहे तपसा हतकिल्बिषः।
SP०३१००२२: अर्हो वरमसौ लब्धमस्मत्तो भुवनेश्वरि॥२
SP०३१००३१: एवमुक्त्वा ततो देवः सह देव्या जगत्पतिः।
SP०३१००३२: जगाम यक्षो यत्रास्ते कृशो धमनिसंततः॥३
SP०३१००४१: तं दृष्ट्वा प्रणतं भक्त्या हरिकेशं वृषध्वजः।
SP०३१००४२: दिव्यं चक्षुरदात्तस्मै येनापश्यत्स शंकरम्॥४
SP०३१००५०: सनत्कुमार उवाच।
SP०३१००५१: अथ यक्षस्तदा व्यास शनैरुन्मील्य लोचने।
SP०३१००५२: अपश्यत्सगणं देवं वृषं चैव-म्-उपाश्रितम्॥५
SP०३१००६०: देव उवाच।
SP०३१००६१: बलं ददानि ते पूर्वं त्रैकाल्यं दर्शनं तथा।
SP०३१००६२: सावर्ण्यं च शरीरस्य पश्य मां विगतज्वरः॥६
SP०३१००७०: सनत्कुमार उवाच।
SP०३१००७१: ततः स लब्ध्वा तु वरं शरीरेणाक्षतेन च।
SP०३१००७२: पादयोः प्रणतस्तस्थौ कृत्वा शिरसि चाञ्जलिम्॥७
SP०३१००८१: उवाच स तदा यक्षो वरदो ऽस्मीति चोदितः।
SP०३१००८२: भगवन्भक्तिमग्र्यां तु त्वय्यनन्यां विधत्स्व मे॥८
SP०३१००९१: अन्नदत्वं च लोकानां गाणपत्यं तथाक्षयम्।
SP०३१००९२: अविमुक्ते च ते स्थाने पश्येयं सर्वदा यथा।
SP०३१००९३: एतदिच्छामि देवेश दत्तं वरमनुत्तमम्॥९
SP०३१०१००: देव उवाच।
SP०३१०१०१: जरामरणसंत्यक्तः सर्वशोकविवर्जितः।
SP०३१०१०२: भविष्यसि गणाध्यक्षो वरदः सर्वपूजितः॥१०
SP०३१०१११: अजय्यश्चापि सर्वेषां योगैश्वर्यसमन्वितः।
SP०३१०११२: अन्नदश्चापि लोकेभ्यः क्षेत्रपालो भविष्यसि॥११
SP०३१०१२१: महाबलो महासत्त्वो ब्रह्मण्यो ऽथ मम प्रियः।
SP०३१०१२२: त्र्यक्षश्च दण्डपाणिश्च महायोगी तथैव च॥१२
SP०३१०१३१: उद्भ्रमः सम्भ्रमश्चैव गणौ ते परिचारकौ।
SP०३१०१३२: तवाज्ञया करिष्येते लोकस्योद्भ्रमसम्भ्रमौ॥१३
SP०३१०१४०: सनत्कुमार उवाच।
SP०३१०१४१: एवं स भगवान्व्यास यक्षं कृत्वा गणेश्वरम्।
SP०३१०१४२: जगाम धाम देवेशः सह तेन सुरेश्वरः॥१४