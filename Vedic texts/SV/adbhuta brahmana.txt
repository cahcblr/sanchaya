॥अद्भुतब्राह्मणम्॥
॥ षड्विंशब्राह्मणे षष्ठोध्यायः॥

अथ प्रथमः खण्डः॥

अथातोऽद्भुतानाँ कर्मणां शान्तिं व्याख्यास्यामः ॥१॥
पलाशानाँ समिधामष्टसहस्रं जुहुयात् ॥२॥

ऐन्द्र-याम्य-वारुण-धानदाग्नेय-वायव्य-सौम्य-वैष्णव्येत्यष्टौ ॥३॥

“इन्द्रायेन्दो मरुत्वते”, “नाके सुपर्णमुपयत्पतन्तं,”
“घृतवती भुवनानामभिश्रियाऽभुत्यं” “देवँ सवितारमोण्यो”,-
“रग्निं दूतं वृणीमहे”, “वात आ वातु भेषजँ”, 
“सोमँ राजानं वरुणम्” “इदं विष्णुर्विचक्रम” इति ॥४॥

एतानि सामप्रभृत्यष्टशतं जपित्वा
स्वस्ति वाचयित्वा स्वस्ति हैषां भवति ॥५॥

“स्वस्तिदाविशस्पतिः स्वस्त्ययनं तार्क्ष्य-
मरिष्टनेमित्यमूषु वाजिनं देवजूतमायु-
र्विश्वायुश्शतं जीव शरदो वर्धमान” इति ॥६॥

एतैः सम्भाराणामुपस्थानं कृत्वा स्वस्ति
वाचयित्वा स्वस्ति हास्य भवति स्वस्ति हास्य भवति ॥७॥

अथ द्वितीयः खण्डः ॥

देवाश्च वा असुराश्चैषु लोकेष्वस्पर्धन्त ते देवाः
प्रजापतिमुपाधावँ स्तोभ्य एताँ दैवीँ शान्तिं प्रायच्छत् ॥१॥

ते ततः शान्तीका असुरानभ्यजयँ स्ततो देवा अभव-
न् परासुराभवत्यात्मना परास्य भ्रातृव्यो भवति य एवं वेद ॥ २॥

अथ पूर्वाह्ण एव प्रातराहुतिँ हुत्वा
दर्भाच्छ्मीं वीरणान्दधि सर्पिः सर्षपा-
न् फलवतीमपामार्गँ शिरीषमित्येतान्याहरेदाहारयेद्वा
स्नातः प्रयतः शुचिः शुचिवासाः स्थण्डिलमुपलिप्य
प्रोक्ष्य लक्षणमुल्लिख्याद्भिरभ्युक्ष्याग्निमुपसमाधाय
नित्यतन्त्रेणौदनं कृसरयवागृरक्तपायसदधिक्षीर-
घृतपायसघृतमिति घृतोत्तराः पृथक् चरवः सर्वे सर्वेषां वा पायसः॥३

अथ तृतीयः खण्डः॥

स प्राचीं दिशमन्वावर्तते ॥१॥

अथ यदास्य मणिमणिककुम्भस्थालीदरण-
मायासो राजकुलविवादो वा यानच्छत्र शय्या-
सनावसथ ध्वजपताकागृहैकदेश प्रभञ्जनेषु
गजवाजिमुख्या वा प्रमीयाः प्रमीयन्त इत्येवमादीनि
तान्येतानि सर्वाणीन्द्रदेवत्यान्यद्भुतानि प्रायश्चित्तानि भवन्ति ॥२॥

“इन्द्रायेन्दो मरुत्वत” इति स्थालीपाकं
हुत्वा पञ्चभिराज्याहुतिभिरभिजुहोती-
न्द्राय स्वाहा, शचीपतये स्वाहा, वज्र-
पाणये स्वाहेश्वराय स्वाहा, सर्वपापशमनाय-
स्वाहेति व्याहृतिभिर्हुत्वाऽथ साम गायेत् ॥३॥

अथ चतुर्थः खण्डः ॥

स दक्षिणां दिशमन्वावर्तते ॥१॥

अथ यदास्य प्रजायां पशुषु शरीरे वाऽरिष्टानि
प्रादुर्भवन्ति व्याधयो वा अनेकविधा अति-
स्वप्नमस्वप्नमतिभोजनमभोजनमालस्य व्रण-
मजीर्णनिद्राणीत्येवमादीनि तान्येतानि सर्वाणि
यमदेवत्यान्यद्भुतानि प्रायश्चित्तानि भवन्ति ॥२॥

“नाके सुपर्ण”मिति स्थालीपाकँ हुत्वा
पञ्चभिराज्याहुतिभिरभिजुहोति यमाय-
स्वाहा प्रेताधिपतये स्वाहा, दण्डपाणये-
स्वाहेश्वराय स्वाहा, सर्वपापशमनाय-
स्वाहेति व्याहृतिभिर्हुत्वाऽथ साम गायेत् ॥३॥

अथ पञ्चमः खण्डः॥

स प्रतीचीं दिशमन्वावर्तते ॥१॥

अथ यदास्य क्षेत्रगृहं सँस्थेषु धान्येष्वीतयः
प्रादुर्भवन्तीतयो वाऽनेकविधा आखु-पतङ्गपिपीलक-
मध्वक-भौमक-शुकशरभक-सौक्ष्मक इत्येवमादीनि-
तान्येतानि सर्वाणि वरुणदेवत्या-
न्यद्भुतानि प्रायश्चित्तानि भवन्ति ॥२॥

“धृतवती” इति स्थालीपाकं हुत्वा पञ्चभिराज्या-
हुतिभिरभिजुहोति वरुणाय स्वाहा, अपां पतये
स्वाहा, पाशपाणये स्वाहेश्वराय स्वाहा, सर्व-
पापशमनाय स्वाहेति व्याहृतिभुर्हुत्वाऽथ साम गायेत् ॥३॥

अथ षष्ठः खण्डः॥

स उदीचीं दिशमन्वावर्तते ॥१॥

अथ यदास्य कनकरजतवरवस्त्र-
वज्रवैडूर्यमुक्तामणिवियोगो भवत्यारम्भा वा-
विद्यन्तेऽथवा अन्यानि क्रूराणि मित्राणि वा
विरज्यन्तेऽरिष्टानि वा जायन्ते छत्राकं वोपजायते
मधूनि वा निलीयन्त इत्येवमादीनि तान्येतानि
सर्वाणि वैश्रवण देवत्यान्यद्भुतानि प्रायश्चित्तानि भवन्ति ॥२॥

“अभुत्यं देव” मिति स्थालीपाकँ हुत्वा
पञ्चभिराज्याहुतिभिरभिजुहोति वैश्रवणाय-
स्वाहा, यक्षाधिपतये स्वाहा, हिरण्यपाणये-
स्वाहेश्वराय स्वाहा, सर्वपापशमनाय-
स्वाहेति व्याहृतिभिर्हुत्वाऽथ साम गायेत् ॥३॥

सप्तमः खण्डः॥

स पृथिवीमन्वावर्तते ॥१॥

अथ यदास्य पृथिवी तटति, स्फुटति,
कूजति, कम्पति, ज्वलति, रुदति, धूमायत्य-
कस्मात्सलिलमुद्गिरति, प्लवन्निमज्जति
निमग्नमुत्प्लवत्यकाले च पुष्पफलमभि-
निर्वर्तयतीत्यश्वतरीगर्भो जायते यदा मज्जति हस्तिनी,
भूकम्पो जायते, प्रासादं भिनत्ति यत्र तत्र राजा
विनश्यति गौर्गृहमारोहेद् ग्राममहिषीत्येवमादीनि
तान्येतानि सर्वाण्यग्निदेवत्यान्यद्भुतानि प्रायश्चित्तानि भवन्ति ॥२॥

“अग्निं दूतं वृणीमह” इति स्थालीपाकँ
हुत्वा पञ्चभिराज्याहुतिभिरभिजुहोत्यग्नये
स्वाहा, हविष्पतये स्वाहा,ऽर्चिष्पाणये-
स्वाहेश्वराय, सर्वपापशमनाय स्वाहेति 
व्याहृतिभिर्हुत्वाऽथ साम गायेत् ॥३॥

॥अथाष्टमः खन्डः॥

सोऽन्तरिक्षमन्वावर्तते ॥१॥
अथ यदाऽस्य विवाता वाता वायन्तेऽभ्रेषु
चापरूपाणि दृश्यन्ते, खर-करभमन्थ-
कङ्क-कपोतोलूक-काक-गृध्र-श्येनभास-
वायसगोमायुसँस्थान्युपरि पाँसु माँसपेश्य-
स्थिरुधिरवर्षाणि प्रवर्तन्ते, काकमिथुनानि
दृश्यन्ते, रात्रौ मणिधनुं पश्येच्छशकाग्रामं
प्रविशन्ति, वृक्षाः स्रवन्ति रुधिराण्याकाशे
राजकुलं वसन्तीत्येवमादीनि तान्येतानि सर्वाणि
वायुदेवत्यान्यद्भुतानि प्रायश्चित्तानि भवन्ति ॥२॥

“वात आवातु भेषजमि”ति स्थालीपाकं
हुत्वा पञ्चभिराज्याहुतिभिरभिजुहोति
वायवे स्वाहा, महद्भूताधिपतये स्वाहा,
शीघ्रपाणये स्वाहेश्वराय स्वाहा, सर्वपापशम-
नाय स्वाहेति व्याहृतिभिर्हुत्वाऽथ साम गायेत् ॥३॥

अथ नवमः खण्डः॥

स दिवमन्वावर्तते ॥१॥
‘अथ यदास्य तारावर्षाणि चोल्काः 
पतन्ति, निपतन्ति धूमायन्ति, दिशो
दह्यन्ति, केतव श्चोत्तिष्ठन्ति, गवाँ शृङ्गेषु
धूमो जायते, गवाँ स्तनेषु रुधिरँ स्रवत्य,त्यर्थँ
हिमं निपतती,त्येवमादीनि तान्येतानि सर्वाणि
सोम देवत्यान्यद्भुतानि प्रायश्चित्तानि भवन्ति ॥२॥

“सोमँ राजानँ वरुष्णमि”ति स्थालीपाकं हुत्वा
पऩचभिराज्याहुतिभिरभिजुहोति सोमाय स्वाहा-
नक्षत्राधिपतये स्वाहा, शीतपतये स्वाहे,
श्वराय स्वाहा, सर्वपापशमनाय स्वाहेति
व्याहृतिभिर्हुत्वाऽथ साम गायेत् ॥३॥

अथ दशमः खन्डः॥

सा(?) परं दिवमन्वावर्तते ॥१॥
अथ यदास्यायुक्तानि यानानि प्रवर्तन्ते,
देवतायतनानि कम्पन्ते, दैवतप्रतिमा हसन्ति,
रुदन्ति, गायन्ति, नृत्यन्ति, स्फुटन्ति, स्विद्य-
न्त्युन्मीलन्ति, निमीलन्ति, प्रतिप्रयान्ति नद्यः
कबन्धमादित्ये दृश्यते, विजले च परिविष्यते,
केतु-पताक-च्छत्र-वज्र-विषाणानि प्रज्वलन्त्य
श्वानां च वालधीष्वङ्गाराः क्षरन्त्यहतानि मर्माणि
कनिक्रदत इत्येवमादीनि तान्येतानि सर्वाणि
विष्णु देवत्यान्यद्भुतानि प्रायश्चित्तानि भवन्ति ॥२॥
“इदं विष्णुर्विचक्रम” इति स्थालीपाकं हुत्वा
पञ्चभिराज्याहुतिभिरभुजुहोति
विष्णवे स्वाहा, सर्वभूताधिपतये स्वाहा,
चक्रपाणये स्वाहेश्वराय स्वाहा, सर्वपापशमनाय- 
स्वाहेति व्याहृतिभिर्हुत्वाऽथ साम गायेत् ॥३॥
खननाद्दहनादभिमर्शनाद्गोभिराक्रमणाच्च
चतुर्भिः शुध्यते भूमिः पञ्चमाच्चोपलेपनात् ॥४॥
संभारान् प्रदक्षिणमानीय ब्राह्मणान्स्वस्ति वाच्य ॥५॥
एतैः संभारैर्यदुपस्पृष्टं तदभ्युक्षेत् शाम्यति हातः॥६॥
ब्राह्मण भोजनँ हिरण्यं गौर्वासोऽश्वो भूमि-
र्दक्षिणा इति शाम्यति हातः शान्त्यर्थः शान्त्यर्थः॥७॥

अथ एकादशः खण्ड॥

सोऽधस्ता द्दिशमन्वावर्तते ॥१॥ // See yuddhakanda-35
अथ यदास्य गवां मानुष महिष्यजाश्वोष्ट्राः
प्रसूयन्ते, हीनाङ्गान्यतितिक्ताङ्गानि विकृतरूपाणि वा-
जायन्ते,ऽसंभवानि संभवन्त्यचलानि
चलन्तीत्येवमादीनि तान्येतानि सर्वाणि
रुद्रदेवत्यान्यद्भुतानि प्रायश्चित्तानि भवन्ति ॥२॥
“आ वे राजानमि”ति स्थालीपाकं हुत्वा
पञ्चभिराज्याहुतुभिरभिजुहोति रुद्राय स्वाहा,
पशुपतये स्वाहा, शूलपाणये स्वाहे,श्वराय स्वाहा
सर्वपापशमनाय स्वाहेति व्याहृतिभिर्हुत्वाऽथ साम गायेत् ॥३॥

अथ द्वादशः खण्डः॥
स सर्वां दिशमन्वावर्तते ॥१॥
अथ यदास्य मानुषाणामतिधृतिमति-
दुःखं वा पर्वताः स्फुटन्ति, निपतन्त्याकाशाद्
भूमिः कम्पते, महाद्रुमा उन्मूलन्त्यश्मानः
प्लवन्ति तटाकानि प्रज्वलन्ति, चतुष्पादं
पञ्चपादं वा भवन्तीत्येवमादीनि तान्येतानि
सर्वाणि सूर्य देवत्यान्यद्भुतानि प्रायश्चित्तानि भवन्ति॥२॥

“उदुत्यं जातवेदस”मिति स्थालीपाकं
हुुत्वा पञ्चभिराज्याहुतिभिरभिजुहोति
सूर्याय स्वाहा, सर्वग्रहाधिपतये स्वाहा, किरण
पाणये स्वाहे,श्वराय स्वाहा सर्वपापशमनाय
स्वाहेति व्याहृतिभिर्हुत्वाऽथ साम गायेत्॥३॥

॥इति षष्ठोध्यायः॥
॥ षड्विंशब्राह्मणं समाप्तम्॥