॥बृहद्देवता॥
मन्त्रदृग्भ्यो नमस्कृत्य समाम्नायानुपूर्वशः। सूक्तर्गर्दर्चपादानां ऋग्भ्यो वक्ष्यामि दैवतम् ॥१-१॥
वेदितव्यं दैवतं हि मन्त्रे मन्त्रे प्रयत्नतः । दैवतज्ञो हि मन्त्राणां तदर्थमवगच्छति ॥१-२॥
तद्धितांस्तदभिप्रायानृषीणां मनत्रदृष्टिषु । विज्ञापयति विज्ञानं कर्माणि विविधानि च ॥१-३॥
नहि कश्चिदविज्ञाय याथातथ्येन दैवतम्। लौक्यानां वैदिकानां वा कर्मणां फलमश्नुते ॥१-४॥
प्रथमो भजते त्वासां वर्गोग्निमिह दैवतम्। द्वितीयो वायुमिन्द्रं वा तृतीयस्सूर्यमेव च॥१-५॥
अर्थमिच्छन्नृषिर्देवं यं यमाहायमस्त्विति । प्राधान्येन स्तुवन्भक्यत्या मन्त्रस्तद्देव एव सः॥१-६॥

// दैवतं सूक्तं ऋक् अर्धर्क् पादः च इत्येतेषां भवति। // दैवतज्ञानेनैव मन्त्रार्थावगमनम्
// ३?
// दैवतं कर्मणां फलाय
// अग्निं दैवतं प्रथमवर्गः, वायुं वेन्द्रं वा भजते द्वितीयः। सूर्यं तृतीयः
// आहायम्? स्तुवन् मन्त्रः?
// Importance of knowing the deities, vedic triad

स्तुतिस्तु नाम्ना रूपेण कर्मणा बान्धवेन च । स्वर्गायुर्धनपुत्राद्यैरर्थैराशीस्तु कथ्यते ॥२-७॥
स्तुत्याशिषौ तु या स्वृक्षु दृश्येतेल्पास्तु ता इह । ताभ्यश्चाल्पतरास्तास्स्युः स्वर्गो याभिश्तु याच्यते ॥२-८॥
स्तुवन्तं वेद सर्वोयं अर्थयत्येष मामिति । स्तौतीत्यर्थं ब्रुवन्तं च सार्थं मामेष पश्यति ॥२-९॥
स्तुवद्भिर्वा ब्रुवद्भिर्वा ऋषिभिस्तत्वदर्शिभिः । भवत्युभयमेवोक्तमुभयं ह्यर्थतस्समम् ॥२-१०॥
प्रत्यक्षं देवता नाम यस्मिन् मन्त्रेभिधीयते । तामेव देवतां विद्यान्मन्त्रे लक्षणसम्पता ॥२-११॥

// Prayer & praise

तस्मात्तु देवतां नाम्ना मन्त्रे मन्त्रे प्रयोगवित्। बहुत्वमभिधानां च प्रयत्नेनोपलक्षयेत् ॥३-१२॥
सम्पूर्णमृषिवाक्यं तु सूक्तमित्भिधीयते । दृश्यन्ते देवता यस्मिन् एकस्मिन् बहुषु द्वयोः ॥३-१३॥
देवतार्षार्थछन्दस्तो वैविद्ध्यं च प्रजायते । ऋषिसूक्तं तु यावन्ति सूक्तान्येकस्य वै स्तुतिः॥३-१४॥
श्रूयन्ते तानि सर्वाणि ऋषेस्सूक्तं हि तस्य तत् । यावदर्थसमाप्तिस्स्यादर्थसूक्तं वदन्ति तत् ॥३-१५॥
समानच्छन्दसो यास्स्युस्तच्छन्दस्सूक्तमुच्यते । वैविध्यमेवं सूक्तानामिहविद्याद्यथातथम् ॥३-१६॥

// 

देवतानामधेयानि मन्त्रेषु त्रिविधानि तु । सूक्तभाञ्ज्यथवर्ग्भाञ्जि तथा नैपातिकानि तु ॥४-१७॥
सूक्तभाञ्जि भजन्ते वै सूक्तान्यृग्भञ्जि वै ऋचः । मन्त्रेऽन्यदैवतेऽन्यानि निगद्यन्तेऽत्र कानिचित् ॥४-१८॥ //?
सालोक्यात् साहचर्याद्वा तानि नैपातिकानि तु । तस्माद्बहुप्रकारेऽपि सूक्ते स्यात् सूक्तभागिनी ॥४-१९॥ //?
देवता तद्यथा सूक्तमविशेष्यं प्रतीयते । भिन्ने सूक्ते वदेदेव देवतामिह लिङ्गतः ॥४-२०॥ // अनादिष्टदेवतेति नि॰
तत्र तत्र यथावच्च मन्त्रान् कर्मसु योजयेत् । देवतायाः परिज्ञानात् तद्धि कर्म समृध्यते ॥४-२१॥

आद्यन्तयोस्तु सूक्तानां प्रसङ्गपरिकीर्तनात् । स्तोतृभिर्देवतानाम्ना उपेक्षेतेह मन्त्रवित् ॥५-२२॥
तत्खल्वाहुः कतिभ्यस्तु कर्मभ्यो नाम जायते । सत्वानां वैदिकानां वा यद्वान्यदिह किञ्चन ॥५-२३॥
नवभ्य इति नैरुक्ताः पुराणाः कवयश्च ये । मधुकश्श्वेतकेतुश्च गालवश्चैव मन्वते ॥५-२४॥ // नैरुक्ताः?
निवासात् कर्मणो रूपान्मङ्गलाद्वाच आशिषः । यदृच्छयोपवसनात् तथामुष्यायणाच्च यत् ॥५-२५॥
चतुर्भ्य इति तत्राहुर्यास्कगार्ग्यरथीतराः । आशिषोथार्थवैरूप्याद्वाचः कर्मण एव च ॥५-२६॥

सर्वाण्येतानि नामानि कर्मतस्त्वाह शौनकः । आशी रूपं च वाच्यं च सर्वं भवति कर्मतः ॥६-२७॥
यदृच्छयोपवसनात्तथा मुच्याष्यायणाच्च यत् । तथा तदपि कर्मैव तच्छृणुध्वं हि हेतवः ॥६-२८॥
प्रजाः कर्मसमुत्था हि कर्मतस्सत्त्वसङ्गतिः । क्वचित् सञ्जायते सच्च निवासात्तत् प्रजायते ॥६-२९॥
यादृच्छिकं तु नामाभिधीयते यत्र कुत्रचित् । औपम्यादपि तद्विद्याद्भावस्यैवेह कस्यचित् ॥६-३०॥ // भावः कर्म
नाकर्मकोस्ति भावो हि न नामास्ति निरर्थकम् । नान्यत्र भावान्नामानि तस्मात्सर्वाणि कर्मतः ॥६-३१॥

मङ्गलात्क्रियते यच्च नामोपवसनाच्च यत् । भवत्येव तु सा ह्याशीः स्वस्त्यादेर्मङ्गलादिह ॥७-३२॥
अपिकुत्सितनामायमिह जीवेत्कथं चिरम् । इति क्रियन्ते नामानि भूतानां विदितान्यपि ॥७-३३॥
मन्त्रा नानाप्रकारास्युर्दृष्टा ये मन्त्रदर्शिभिः । स्तुत्या चैव विभूत्या च प्रभावाद्देवतात्मनः ॥७-३४॥
स्तुतिः प्रशंसा निन्दा च संशयः परिदेवना । स्पृहाशीः कत्थना याच्ञा प्रश्नः प्रैषः प्रवल्हिका ॥७-३५॥
नियोगश्चानुयोगश्च श्लाघा विलपितं च यत् । आशिख्यासाथ संलापः पवित्राख्यानमेव च ॥७-३६॥

आहनस्या नमस्कारः प्रतिराधस्तथैव च । सङ्कल्पश्च प्रलापश्च प्रतिवाक्यं तथैव च ॥८-३७॥
प्रतिषेधोपदेशौ च प्रमादापह्नवौ च ह । उपप्रैषश्च यः प्रोक्तः सञ्ज्वरो यश्च विस्मयः ॥८-३८॥
आक्रोषोभिष्टवश्चैव क्षेपश्शापस्तथैव च । उपसर्गोनिपातश्च नामचाख्यातमित्यपि ॥३९
भूतं भव्यं भविष्यं च पुमांस्त्री च नपुंसकम् । एवम्प्रकृतयोमन्त्राः सर्ववेदेषु सर्वशः॥ ४०
वाक्यार्थदर्शनार्थीया ऋचोर्धर्चाः पदानि च । ब्रह्मणेचाथ कल्पेच निगद्यन्तेत्र कानि चित् ॥४१

शब्देनोच्चरितेनेह येन द्रव्यं प्रतीयते । तदक्षरविधौ युक्तं नामेत्याहुर्मनीषिणः ॥ ४२
अष्टौ यत्र प्रयुज्यन्ते नानार्थेषु विभक्तयः । तन्नाम कवयः प्राहुर्भेदेवचनलिङ्गयोः॥ ४३
क्रियासु बह्वीष्वभिसंश्रितो यः पूर्वापरीभूत इहैक एव । क्रियाभिनिर्वृत्तिवशेन सिद्ध आख्यातशब्देन तमर्थमाहुः॥
क्रियाभिनिर्वृत्तिवशोपजातः कृदन्तशब्दाभिहितो यदा स्तात् । सङ्ख्या विभक्त्यव्ययलिङ्गयुक्तो भावस्तदाद्रव्यमिवोपलक्ष्यः॥९-४५॥

यथा नानाविधैश्शब्दैरपश्यन्नृषयः पुरा । विविधानीह वाक्यानि तान्यनुक्रमतश्श्रुणु ॥१०-४६॥
रूपादिभिस्तुतिः प्रोक्ता आशीस्स्वर्गादिभिस्तथा । यानिवाक्यान्यतोन्यानि तान्यपिस्युरनेकधा ॥१०-४७॥
मन्त्रे प्रशंसा भोजस्य चित्र इत्सोभरे स्तुतिः । आक्रोशार्थास्तु दृश्यन्ते माता चेत्यभिमेथति ॥१-१०-४८॥
ऋङ्मोघमन्नं निन्दा च शापो यो मेत्यृगेव तु । याच्ञा यदिन्द्रचित्रेति क्षेपोभीदमिति त्यृचि ॥१-१०-४९॥
आशीस्तु वात आ वातु दण्डेति परिदेवना । प्रश्नश्च प्रतिवाक्यं च पृच्छामि त्वेत्यृचौ पृथक् ॥१-१०-५०॥

संशयोधस्स्विदसीच्च कत्थना स्यादहं मनुः। इमं नो यज्ञमित्यस्यां नियोगः पाद उच्यते ॥१-११-५१
इह ब्रवीत्वनुयोगः संल्लाप ऋगुपोप मे । प्रतिषेधोपदेशौ तु अक्षैर्मेत्यक्षसंस्तुतौ॥१-११-५२
आख्यानं तु हये जाये विलापस्स्यान्नदस्य मा । अवीरामात्मनः श्लाघा सुदेव इति तु स्पृहा ॥
नमस्कारः शुनश्शेपे नमस्ते अस्तु विद्युते । सङ्कल्पयन्निदं तुल्योहं स्यामिति यदुच्यते ॥
सङ्कल्पस्तु यदिन्द्दराहं प्रलापस्त्वैतशस्य यः । महा नग्न्याह नस्यात् प्रतिराधो भुगित्यपि ॥१-११-५५॥

प्रमादस्त्वेष हन्ताहं न स स्व इत्यपन्हवः। इन्द्राकुत्सेत्युपप्रेषो न विजानामि सञ्ज्वरः ॥१-१२-५६
होता यक्षदिति प्रैषः को अद्येति तु विस्मयः। जामयेऽपह्नवो नैषा विततादिः प्रवह्लिका ॥१-१२-५४
न मृत्युरासीदित्येतामाचिक्यासां प्रचक्षते । अभिशापोऽप्रजाः सन्तु भद्रमाशीस्तु गोतमे ॥ १-१२
बह्व्यप्येवं प्रकारं तु शक्यं द्रष्टुमितीदृशम् । वक्तुं प्रयोगतश्चैषां ऋक्सूक्तार्धर्चसंश्रितम् ॥
एते तु मन्त्रवाक्यार्था देवतां सूक्तभागिनीम् । संस्रयन्ते यथान्यायं स्तुतिस्त्वत्रानुमानिकी ॥१-१२-६०

भद्भूतस्य भव्यस्य जङ्गमस्थावरस्य च । अस्यैके सूर्यमेवैकं प्रभवं प्रलयं विदुः ॥ १-१३-६१
असतश्च सतश्चैव योनिरेषा प्रजापतिः । यदक्षरं च वाच्यं च यतैतद्ब्रह्मशाश्वतम् ॥
कृत्वैष हि त्रिधात्मानमेषु लोकेषु तिष्ठति । देवान्यथायथं सर्वान्निवेश्य स्वेषु रश्मिषु॥
एतद्भुतेषु लोकेषु अग्निभूतंस्थितं त्रिधा । ऋषयो गीर्भिर्चन्ति व्यञ्जितं नामभिस्त्रिभिः॥
तिष्ठत्येष हि भूतानां जठरे जठरे ज्वलन् । त्रिस्थानं चैनमर्चन्ति होत्रायां वृक्तबर्हिषः॥१-१२-६५

इहैष पवमानोऽग्निर्मध्यमोऽग्निर्वनस्पतिः । अमुष्मिन्नेव विप्रस्तु लोकेऽग्निः शुचिरुच्यते ॥ १-६६ ॥
इहाग्निभूतस्त्वृषिभिर् लोके स्तुतिभिरीळितः । जातवेदा स्तुतो मध्ये स्तुतो वैश्वानरो दिवि ॥ १-६७ ॥
रसान् रश्मिभिरादाय वायुनायं गतः सह । वर्षत्येव च यल्लोके तेनेन्द्र इति स स्मृतः ॥ १-६८ ॥
अग्निरस्मिन्नथेन्द्रस्तु मध्यतो वायुरेव च । सूर्यो दिवीति विज्ञेयास् तिस्र एवेह देवताः ॥ १-६९ ॥
एतासामेव माहात्म्यान् नामान्यत्वं विधीयते । तत्तत्स्थानविभागेन तत्र तत्रेह दृश्यते ॥ १-७० ॥
तासामियं विभूतिर्हि नामानि यदनेकशः । आहुस्तासां तु मन्त्रेषु कवयोऽन्योन्ययोनिताम् ॥ १-७१ ॥
यथास्थानं प्रदिष्टास्ता नामान्यत्वेन देवताः । तद्भक्तास्तत्प्रधानाश्च केचिदेवं वदन्ति ताः ॥ १-७२ ॥
पृथक्पुरस्ताद्ये तूक्ता लोकादिपतयस्त्रयः । तेषामात्मैव तत्सर्वं यद्यद्भक्तिः प्रकीर्त्यते ॥ १-७३ ॥
तेजस्त्वेवायुधं प्राहुर् वाहनं चैव यस्य यत् । इमामैन्द्रीं च दिव्यां च वाचमेवं पृथक् स्तुताम् ॥७४॥
बहुदेवता स्तुतयो द्विवत्संस्तुतयश्च याः । प्राधान्यमेव सर्वासु पतीनामेव तास्वपि ॥ १-७५ ॥
स्थानं नामानि भक्तीश्च देवताया स्तुतौ स्तुतौ । संपादयन्नुपेक्षेत यां कांचिदिह संपदम् ॥७६॥
अग्निभक्तिस्तुतान्सर्वान् अग्नावेव समापयेत् । यदिन्द्रभक्ति तच्चेन्द्रे सूर्ये सूर्यानुगं च यत् ॥।७७।
निरुप्यते हविर्यस्यै सूक्तं च भजते च या । सैव तत्र प्रधानं स्यान् न निपातेन या स्तुता ॥ १-७८ ॥
इति त्रयाणामेतेषाम् उक्तः सामासिको विधिः । समासेनैवमुक्तस्तु विस्तरेण त्वनुक्रमः ॥७९॥
अवश्यं वेदितव्यो हि नाम्नां सर्वस्व विस्तरः । नहि नामान्यविज्ञाय मन्त्राः शक्या हि वेदितुम् ॥८०॥
सत्त्वान्यमूर्तान्यपि च देवतावन्महर्षयः । तुष्टुवुर्ऋषयः शक्त्या तासु तासु स्तुतिष्विह ॥ १-८१ ॥
यैस्त्वग्निरिन्द्रः सोमश्च वायुः सूर्यो बृहस्पतिः । चन्द्रोऽथ विष्णुः पर्जन्यः पूषा चाप्यृभवोऽश्विनौ ॥८२॥
रोदसी मरुतो देवाः पृथिव्यापः प्रजापतिः । देवौ च मित्रावरुणौ पृथक् सह च तावुभौ ॥ १-८३ ॥
विश्वे च देवाः सविता त्वष्टा वै रूपकृन्मतः । अश्वोऽन्नमृत्विजो वज्रो ग्रावणो रथसंयुताः ॥८४।
स्तुताः पृथक् पृथक् स्वैः स्वैः सूक्तैर्ऋग्भिश्च नामभिः । स्तुतौ स्तुतौ प्रवक्ष्यामि तानि तेषामनुक्रमात् ॥८५॥
व्यवस्येन्मन्त्रमाग्नेयं लिङ्गैरग्नेश्च लक्षितम् । हविष्पङ्क्तिप्रधानैश्च नामाह्वानैश्च केवलैः ॥ १-८६ ॥
ऐन्द्रस्तु मन्त्रो वायव्यैर् लिङ्गैरैन्द्रैश्च लक्ष्यते । नामधेयैश्च वज्रस्य बलकृत्या बलेन च ॥ १-८७ ॥
सौर्यस्तु लिङ्गैः सूर्यस्य गुणैः सर्वैश्च तैजसैः । नामधेयैश्च चन्द्रस्य सूक्तं च भजतेऽत्र यैः ॥ १-८८ ॥
एतासां देवतानां तु नामधेयानुकीर्तनैः । यस्य यस्येह यावन्ति न व्यवस्यन्त्यतोऽन्यथा ॥८९॥
अयं प्रयोगस्त्वेतेषां ज्योतिषां त्रिषु वर्तताम् । लोकेषु मन्त्रविद्विद्वान् प्रयोगे नावसीदति ॥ १-९० ॥
नीयतेऽयं नृभिर्यस्मान् नयत्यस्मादसौ च तम् । तेनेमौ चक्रतुः कर्म सनामानौ पृथक् पृथक् ॥ १-९१ ॥
यद्विद्यते हि जातः सञ् जातैर्यद्वात्र विद्यते । तेनेमौ तुल्यनामानौ उभौ लोकौ समाप्न्रुतः ॥ १-९२ ॥
विसृजन्नयमेतेषां भ्राजते व्योम्नि मध्यमः । निपातमात्रे कथ्यन्ते तथाग्नेयानि कानिचित् ॥ १-९३ ॥
अर्चिभिः केश्ययं त्वग्निर् विद्युद्भिश्चैव मध्यमः । असौ तु रश्मिभिः केशी तेनैनानाह कैशिनः ॥ १-९४ ॥
एतेषां तु पृथक्त्वेन त्रयाणां केशिनामिह । संलक्ष्यन्ते प्रक्रियासु त्रयः केशिन इत्यृचि ॥ १-९५ ॥
न चैवैषां प्रसूतिर्वा विभूतिस्थानजन्म वा । निर्वक्तुं शक्यमेतैर्हि कृत्स्नं व्याप्तमिदं जगत् ॥ १-९६ ॥
वैश्वानरं श्रितो ह्यग्निर् अग्निं वैश्वानरः श्रितः । अनयोर्जातवेदास्तु तथैते जातवेदसी ॥ १-९७ ॥
सालोक्याच्चैकजातत्वाद् व्याप्तिमत्त्वात्तु तेजसः । तस्य तस्येह देवत्वं दृश्यन्ते च पृथक् स्तुताः ॥९८॥
यत्त्वाग्नेयमिति ब्रूमः सूक्तभाक् तत्र पार्थिवः । जातवेदस्यमित्युक्ते सूक्तेऽस्मिन्मध्यमः स्मृतः ॥ १-९९ ॥
वैश्वानरीयमिति तु यत्र ब्रूमोऽथ वा क्वचित् । सूर्यः सूक्तस्य भाक् तत्र ज्ञेयो वैश्वानरस्तुतौ ॥ १-१०० ॥
सूर्यप्रसूतावग्नी तु दृष्टौ पार्थिवमध्यमौ । एतेषामेव लोकानां त्रयाणामध्वरेऽध्वरे ॥ १-१०१ ॥
रोहात्प्रत्यवरोहेण चिकीर्षन्नाग्निमारुतम् । शस्त्रं वैश्वानरीयेण सूक्तेन प्रतिपद्यते ॥ १-१०२ ॥
ततस्तु मध्यमस्थाना देवतास्त्वनुशंसति । रुद्रं च मरुतश्चैव स्तोत्रियेऽग्निमिमं पुनः ॥ १-१०३ ॥
यथैतदुक्तमेतेषां विभूतिस्थानसंभवम् । तथा च देवदेवस्य तत्र तत्रेह दृश्यते ॥ १-१०४ ॥
यद्यत्र पृथिवीस्थानं पार्थिवं चाग्निमाश्रितम् । तत्सर्वमानुपूर्व्येण कथ्यमानं निबोधत ॥ १-१०५ ॥
जातवेदाः श्रितो ह्यग्निम् अग्निं वैश्वानरः श्रितः । द्रविणोदास्तथेध्मश्च श्रितश्चाग्निं तनूनपात् ॥ १-१०६॥
नराशंसः श्रितश्चैनम् एनमेवाश्रितस्त्विलः । बर्हिर्द्वारश्च देव्योऽग्निम् एनमेव तु संश्रिताः ॥ १-१०७ ॥
नक्तोषासा च दैव्यौ च होतारावेतदाश्रयौ । देव्यस्तिस्रः श्रिताश्चैनं त्वष्टा चैवैतदाश्रयः ॥ १-१०८ ॥
श्रितो वनस्पतिश्चैनं स्वाहाकृतय एव च । अश्वश्च शकुनिश्चैव मण्डूकाश्चैतदाश्रयाः ॥ १-१०९ ॥
ग्रावाणश्चैनमक्षाश्च नराशंसस्तथा रथः । दुन्दुभिश्चेषुधिञ्चैनं हस्तघ्नोऽभीशवो धनुः ॥ १-११० ॥
ज्या च तदाश्रितेषुश्च श्रिता अश्वाजनी च या । वृषभो द्रुघणश्चैनम् एनं पितुरुलूखलम् ॥११ १ ॥
नद्यश्चैवैनमापश्च सर्वा ओषधयश्च ह । रात्र्यप्वाग्नाय्यरण्यानी श्रद्धेळा पृथिवी तथा ॥ १-११२ ॥
भजेते चैनमेवार्ली द्वन्द्वभूते च रोदसी । मुसलोलूखले चैनं हविर्धाने च ये स्मृते ॥ १-११३ ॥
जोष्ट्री चोर्जाहुती चैनं शुतुद्र्या च विपाट् सह । यौ च देवौ शुनासीरौ तौ चाग्नी चैतदाश्रयौ ॥ १-११४ ॥
लोकोऽयं यच्च वै प्रातः सवनं क्रियते मखे । वसन्तशरदौ चर्तुं स्तोमोऽनुष्टुबथो त्रिवृत् ॥ १-११५ ॥
गायत्री चैकविंशश्च यच्च साम रथंतरम् । साध्याः साम च वैराजम् आप्त्याश्च वसुभिः सह ॥ १-११६॥
इन्द्रेण च मरुद्भिश्च सोमेन वरुणेन च । पर्जन्येनर्तुभिश्चैव विष्णुना चास्य संस्तवः ॥ १-११७ ॥
अस्यैवाग्नेस्तु पूष्णा च साम्राज्यं वरुणेन च । देवतामर्थतत्त्वज्ञो मन्त्रैः संयोजयेद्धविः ॥ १-११८ ॥
असंस्तुतस्यापि सतो हविरेकं निरुप्यते । देवतावाहनं चैव वहनं हविषां तथा ॥ १-११९ ॥
कर्म दृष्टे च यत्किंचिद् विषये परिवर्तते । इत्युक्तोऽयं गणः सर्वः पृथिव्यग्न्याश्रयो महान् ॥ १-१२० ॥
यश्चैन्द्रो मध्यमस्थानो गणः सोऽयमतः परः । विमानानि च दिव्यानि गणश्चाप्सरसां तथा ॥ १-१२१ ॥
इन्द्राश्रयस्तु पर्जन्यो रुद्रो वायुर्बृहस्पतिः । वरुणः कश्च मृत्युश्च देवश्च ब्रह्मणस्पतिः ॥ १-१२२ ॥
मन्युश्च विश्वकर्मा च मित्रः क्षेत्रपतिर्यमः । तार्क्ष्यो वास्तोष्पतिश्चैव सरस्वांश्चैवमत्र ह ॥ १-१२३ ॥
अपांनपाद्दधिक्राश्च सुपर्णोऽथ पुरूरवाः । ऋतोऽसुनीतिर्वेनश्च तस्यैतस्याश्रयेऽदितिः ॥ १-१२४ ॥
त्वष्टा च सविता चैव वातो वाचस्पतिस्तथा । धाता प्रजापतिश्चैव अथर्वाणश्च ये स्मृताः ॥ १-१ २५॥
श्येनश्चैवैवमग्निश्च तथेळा चैव या स्मृता । विधातेन्दुरहिर्बुध्न्यः सोमोऽहिरथ चन्द्रमाः ॥ १-१२६ ॥
विश्वानरश्च वै देवो रुद्राणां संस्तुतो गणः । मरुतोऽङ्गिरसश्चैव पितरश्चर्भुभिः सह ॥ १-१२७ ॥
राका वाक् सरमाप्त्याश्च भृगवोऽघ्न्या सरस्वती । यम्युर्वशी सिनीवाली पथ्या स्वस्तिरुषाः कुहूः ॥ १-१२८ ॥
पृथिव्यनुमतिर्धेनुः सीता लाक्षा तथैव गौः । गौरी च रोदसी चैव इन्द्राण्याश्चैष वै पतिः ॥ १-१२९ ॥
छन्दस्त्रिष्ट्रुप् च पङ्क्तिश्च लोकानां मध्यमश्च यः । एतेष्वेवाश्रयो विद्यात् सवनं मध्यमं च यत् ॥ १-१३० ॥
ऋतू च ग्रोष्महेमन्तौ यश्च सामोच्यते बृहत् । शक्वरीषु च यद्गीतं नाम्ना तत्साम शाक्वरम् ॥ १-१३१ ॥
॥ १-इति बृहद्देवतायां प्रथमोऽध्यायः ॥

आह चैवास्य द्वौ स्तोमाव् आश्रयौ शाकटायनः । यश्च पञ्चदशो नाम्ना संख्यया त्रिणवश्च यः ॥ २-१ ॥
संस्तुतश्चैव पूष्णा च विष्णुना वरुणेन च । सोमवाय्वग्निकुत्सैश्च ब्रह्मणस्पतिनैव च ॥ २-२ । ।
बृहतस्पतिना चैव नाम्ना यश्चापि पर्वतः । कासुचित्केचिदित्याहुर् निपाता स्तुतिषु स्तुताः ॥ २-३ ॥
मित्रश्च श्रूयते देवो वरुणेन सहासकृत् । रुद्रेण सोमः पूष्णा च पुनः पूषा च वायुना ॥ २-४ ॥
वातेनैव च पर्जन्यो लक्ष्यतेऽन्यत्र वै क्वचित् । ऋक्ष्वर्धर्चेषु पादेषु सूक्तेष्वेषु तु कृत्स्नशः ॥ २-५ ॥
रसादानं तु कर्मास्य वृत्रस्य च निबर्हणम् । स्तुतेः प्रभुत्वं सर्वस्य बलस्य निखिला कृतिः ॥ २-६ ॥
इत्यैन्द्रो मध्यमस्थानो गणः सम्यगुदाहृतः । यः परस्तु गणः सौर्यो द्युस्थानस्तं निबोधत ॥ २-७ ॥
तस्य मुख्यतमौ देवाव् अश्विनौ सूर्यमाश्रितौ । वृषाकपायी सूर्योषाः सूर्यस्यैव तु पत्नयः ॥ २-८ ॥
अमुतोऽर्वाङ् निवर्तन्ते प्रतिलोमास्तदाश्रयाः । पुरोदयात्तामुषसं सूर्यां मध्यंदिने स्थिते ॥ २-९ । ।
वृषाकपायीं सूर्यस्य तामेवाहुस्तु निम्रुचि । तस्याश्रये सरण्यूश्च भगः पूषा वृषाकपिः ॥ २-२-१० ॥
यमो वैश्वानरो विष्णुर् वरुणश्चैकपादजः । पृथिवी च समुद्रश्च देवाः सप्तर्षयश्च ये । । ११ । ।
आदित्याः केशिसाध्याश्च सविता वसुभिर्मनुः । दध्यङ्ङथर्वा विश्वे च वाजिनो देवपत्नयः ॥ २-१ २॥
असौ तृतीयं सवनं लोकः साम च रैवतम् । वैरूपं चैव वर्षाश्च शिशिरोऽथ ऋतुस्तथा ॥ २-१३ ॥
त्रयस्त्रिंशश्च य स्तोमः क्लृप्त्या सप्तदशश्च यः । छन्दश्च जगती नाम्ना तथातिछन्दसश्च याः ॥ २-१४ ॥
पौरुषं चाहुरस्यैतत् सर्वमेव ते पौरुषम् । एतस्यैव तु विज्ञेया देवाः संस्तविकास्त्रयः ॥ २-१५ ॥
चन्द्रमाश्चैव वायुश्च यं च संवत्सरं विदुः । केचित्तु निर्वपन्त्यस्य सौर्यवैश्वानरं हविः ॥ २-१६ ॥
सौर्यवैश्वानरीयं हि तत्सूक्तमिव दृश्यते । ऋगर्धर्चोऽथवा पादो द्वृचो वा यदि वा तृचः ॥ २-१७ ॥
अनेन तु प्रवादेन दृष्टा मूर्धन्वता स्तुतिः । सूर्यवैश्वानराग्नीनाम् ऐकात्म्यमिह दृश्यते ॥ २-१८ ॥
हरणं तु रसस्यैतत् कर्मामुत्र च रश्मिभिः । येन नातिविजानन्ति सर्वभूतानि चक्षुषा ॥ २-१९ ॥
विभागमिममेतेषां विभूतिस्थानसंभवम् । संयग्विजानन्मन्त्रेषु तं तु कर्मसु योजयेत् ॥ २-२-२० ॥
'अध्यापयन्नधीयानो मन्त्रं चैवानुकीर्तयन् । स्थानं सालोक्यं सायुज्यम् एतेषामेव गच्छति ॥ २-२१ ॥
अग्नेस्तु यानि सूक्तानि पञ्च नामानि कारवः। षड्विंशतिस्तथेन्द्रस्य प्राहुः सूर्यस्य सप्त च ॥ २-२२ ॥
तेषां पृथङ्निर्वचनम् एकैकस्येह कर्मजम् । उच्यमानं यथान्यायं शृणुध्वमखिलं मया ॥ २-२३ ॥
जातो यदग्रे भूतानाम् अग्रणीरध्वरे च यत् । नाम्ना संनयते वाङ्गं स्तुतोऽग्निरिति सूरिभिः ॥ २-२४ ॥
द्रविणं धनं बलं वापि प्रायच्छद्येन कर्मणा । तत्कर्म दृष्ट्वा कुत्सस्तु प्राहैनं द्रविणोदसम् ॥ २-२५ ॥
अयं तनूनपादग्निर् असौ हि तननात्तनुः । ततस्तु मध्यमो जज्ञे स्थानेऽयं मध्यमात्ततः ॥ २-२६ ॥
अनन्तरां प्रजामाहुर् नपादिति कृपण्यवः । नपादमुष्य चैवायम् अग्निस्तेन तनूनपात् ॥ २-२७ ॥
पृथक्त्वेन समासैस्तु यज्ञे यच्छस्यते नृभिः । स्तुवन्त्याप्रीषु तेनेमं नराशंसं तु कारवः ॥ २-२८ ॥
पुनाति यदिदं विश्वम् एवाग्निः पार्थिवोऽथ च । वैखानसर्षिभिस्तेन पवमान इति स्तुतः ॥ २-२९ ॥
भूतानि वेद यज्जातो जातवेदाथ कथ्यते । यच्चैष जातविद्योऽभूद् वित्तं जातोऽधिवेत्ति वा ॥ २-२-३० ॥
विद्यते सर्वभूतैर्हि यद्वा जातः पुनः पुनः । तेनैष मध्यभागेन्द्रो जातवेदा इति स्तुतः ॥ २-३ १ ॥
अणिष्ठ एष यत्तु त्रीन् व्याप्यैको व्योम्नि तिष्ठति । तेनैनमृषयोऽर्चन्तः कर्मणा वायुमब्रुवन् ॥३२॥
त्रीणीमान्यावृणोत्येको मूर्तेन तु रसेन यत् । तयैनं वरुणं शक्त्या स्तुतिष्वाहुः कृपण्यवः ॥ २-३३ ॥
अरोदोदन्तरिक्षे यद् विद्युद्वृष्टिं ददन्नृणाम् । चतुर्भिर्ऋषिभिस्तेन रुद्र इत्यभिसंस्तुतः ॥ २-३४ ॥
चतुर्विधानां भूतानां प्राणो भूत्वा व्यवस्थितः । ईष्टे चैवास्य सर्वस्य तेनेन्द्र इति स स्मृतः ॥ २-३५ ॥
इरां दृणाति यत्काले मरुद्भिः सहितोऽम्बरे । रवेण महता युक्तस् तेनेन्द्रमृषयोऽब्रुवन् ॥ २-३६ ॥
यदिमां प्रार्जयत्येको रसेनाम्बरजेन गाम् । कालेऽत्रिरौर्वशश्चर्षी तेन पर्जन्यमाहतुः ॥ २-३७ ॥
तर्पयत्येष यल्लोकाञ् जन्यो जनहितश्च यत् । परो जेता जनयिता यद्वाग्नेयस्ततो जगौ ॥ २-३८ ॥
बृहन्तौ पाति यल्लोकाव् एष द्वौ मध्यमोत्तमौ । बृहता कर्मणा तेन बृहस्पतिरितीळितः ॥ २-३९ ॥
ब्रह्म वाग् ब्रह्म सत्यं च ब्रह्म सर्वमिदं जगत् । पातारं ब्रह्मणस्तेन शौनहोत्र स्तुवञ्जगौ ॥ २-२-४० ॥
अन्नं क्षितिभ्यो विदधद् यदृतुष्वविशत्क्षितौ । तेनैनमाह क्षेत्रस्य वामदेव स्तुवन्पतिम् ॥ २-४१ ॥
मनसेमं तु यद्दृश्यं मध्यमं लोकमाश्रितम् । शंसत्सत्येन सत्ये वै स एष स्तुतवानृतम् ॥ २-४२ ॥
रवेणान्तारसैः क्षिप्तै स्थितो व्योम्न्येष मायया । ऋतस्य श्लोक इत्येष पुनश्चैनं ततोऽब्रवीत् ॥ २-४३ ॥
वास्तुप्रयच्छंल्लोकस्य मध्यमः स तु पाति यत् । तेन वास्तोष्पतिं प्राह चतुर्भिरिममौर्वशः ॥ २-४४ ॥
वाचा वेदा ह्यधीयन्ते वाचा छन्दांसि तत्र ह । अथो वाक् सर्वमेवेदं तेन वाचस्पति स्तुतः ॥ २-४५- ॥
न कुतश्चन यद्दीनो वृत्वा तिष्ठति मध्यमः । राहूगण ऋषिस्तेन प्राहैनं गोतमोऽदितिम् ॥ २-४६ ॥
प्रजाभ्यस्त्वेष यच्छर्म कमिच्छन्मनसा सुखम् । हिरण्यगर्भस्तेनैनम् ऋषिरर्चन्नुवाच कम् ॥ २-४७ ॥
इह प्रजाः प्रयच्छन्स संगृहीत्वा प्रयाति च । ऋषिर्विवस्वतः पुत्रं तेनाहैनं यमो यमम् ॥ २-४८ ॥
मित्रीकृत्य जना विश्वे यदिमं पर्युपासते । मित्र इत्याह तेनैनं विश्वामित्र स्तुवन्स्वयम् ॥ २-४९ ॥
निदाघमासातिगमे यदृतेनावति क्षितिम् । विश्वस्य जनयन्कर्म विश्वकर्मैष तेन सः ॥ २-२-५० ॥
सरांसि घृतवन्त्यस्य सन्ति लोकेषु यत्त्रिषु । सरस्वन्तमिति प्राह वाचं प्राहुः सरस्वतीम् ॥ २-५१ ॥
प्राणभूतस्तु भूतेषु यद्वेनत्येषु तिष्ठति । तेनैनं वेनमाहर्षिर् वेनो नामेह भार्गवः ॥ २-५२ ॥
ससृजे मासि मास्येनम् अभिमत्य तपोऽग्रजम् । तेनैनं मन्युरित्याह मन्युरेव तु तापसः ॥ २-५३ ॥
यदन्तकाल भूतानाम् एक एव नयत्यसून् । तेनासुनीतिरुक्तोऽयं स्तुवता श्रुतबन्धुना ॥ २-५४ ॥
निदाघमासातिगमे जन्म मध्ये भवत्यपाम् । नप्तारमाह तेनैनम् ऋषिर्गृत्समद स्तुवन् ॥ २-५५ ॥
अपामम्बरगर्भौघम् आदधत्सोऽष्टमासिकम् । यत्क्रन्दत्यसकृन्मध्ये दधिक्रास्तेन कथ्यते ॥ २-५६ ॥
मासेन संभृतं गर्भं नवमेनाथ मासिकम् । स्वयं क्रन्दन्दधात्युर्व्यां धातेत्यृग्भिः स गीयते ॥ २-५७ ॥
स्तीर्णेऽन्तरिक्षे क्षियति यद्वा तूर्णं क्षरत्यसौ । अरिष्टनेमिस्तार्क्ष्यर्षिस् तार्क्ष्यं तेनैवमुक्तवान् ॥ २-५८ ॥
रुवन्व्योम्न्युदयं याति कृन्तत्राद्विसृजन्नपः । पुरूरवसमाहैनं स्ववाक्येनोरुवासिनी । । ५९ ॥
यत्तु प्रच्यावयन्नेति घोषेण महता मृतम् । तेन मृत्युमिमं सन्तं स्तौति मृत्युरिति स्वयम् ॥ २-२-६० ॥
नाम्ना संकुसुको नाम यमपुत्रो जघन्यजः । संवर्तयंस्तमः सूर्याद् उषसं च प्रवर्तयन् ॥ २-६१ ॥
उदितो भासयंल्लोकान् इमांश्चैष स्वरश्मिभिः । स्वयं वसिष्ठस्तेनैनम् ऋषिराह स्तुवन्भगम् ॥ २-६२ ॥
१२-पूषन्, विष्णु, केशिन्, विश्वानर, वृषाकपिं
पुष्यन् क्षितिं पोषयति प्रणुदन् रश्मिभिस्तमः । तेनैनमस्तौत्पूषेति भरद्वाजस्तु पञ्चभिः ॥ २-६३ ॥
त्रीणि भान्ति रजांस्यस्य यत्पदानि तु तेजसा । तेन मेधातिथिः प्राह विष्णुमेनं त्रिविक्रमम् ॥ २-६४ ॥
कृत्वा सायं पृथग्याति भूतेभ्यस्तमसोऽत्यये । प्रकाशं किरणैः कुर्वंस् तेनैनं केशिनं विदुः । । ६५ ॥
संप्रत्येकैकशस्त्वेनं यन्मन्यन्ते पृथङ्नराः । विश्वे विश्वानरस्तेन कर्मणा स्तुतिषु स्तुतः ॥ २-६६ ॥
वृषैष कपिलो भूत्वा यन्नाकमधिरोहति । वृषाकपिरसौ तेन विश्वस्मादिन्द्र उत्तरः ।
रश्मिभिः कम्पयन्नेति वृषा वर्षिष्ठ एव सः ॥ २-६७ ॥
सायाह्नकाले भूतानि स्वापयन्नस्तमेति यत् । वृषाकपिरितो वा स्याद् इति मन्त्रेषु दृश्यते ॥ २-६८ ॥
त्रिषु धन्वेति हीन्द्रेण प्रयुक्तो वारिषाकपे । विष्णातेर्विशतेर्वा स्याद् वेवेष्टेर्व्याप्तिकर्मणः ।
विष्णुर्निरुच्यते सूर्यः सर्वं सर्वान्तरश्च यः ॥ २-६९ ॥
पञ्च षड्विंशतिश्चैव यानि नामानि सप्त च । सम्यगग्नीन्द्रसूर्याणां तान्युक्तानि यथाक्रमम् ॥ २-२-७० ॥
नैपातिकानां नाम्नां तु प्रागुक्तैर्नामलक्षणैः । संपन्नानां पृथक्त्वेन परिसंख्या न विद्यते ॥ २-७१ ॥
पार्थिवी मध्यमा दिव्या वागपि त्रिविधा तु या । तस्याः सूक्तानि नामानि यथास्थानं निबोधत ॥।७२॥
कृत्स्नं तु भजते सूक्तम् एषा नद्य स्तुता भुवि । यदा चैनं भजन्त्यापो यदा चौषधयो यदा ॥ २-७३ ॥
अग्नायी नामतोऽप्येषा भूत्वाग्नेयेषु केषुचित् । स्तुता निपातमात्रेण तत्र तत्रेह दृश्यते ॥ २-७५ ॥
मध्ये सत्यदितिर्वाक् च भूत्वा चैषा सरस्वती । समग्रं भजते सूक्तं त्रिभिरेव तु नामभिः ॥ २-७६ ॥
एषैव दुर्गा भूत्वर्चं कृत्वा स्यात्सूक्तभागिनी । तन्नामानि यमीन्द्राणी सरमा रोमशोर्वशी ।
भवत्यग्र५या सिनीवाली राका चानुमतिः कुहूः ॥ २-७७ ॥
गौर्धेनुर्देवपत्न्योऽघ्न्या पथ्या स्वस्तिश्च रोदसी । नैपातिकानि ऋग्भाञ्जि येषां नामानि कानिचित् ॥ २-७८ ॥
यदा तु वाग्भवत्येषा सूर्यामुं लोकमाश्रिता । तथा सूक्तमुषा भूत्वा सूर्या च भजतेऽखिलम् । । ७९ ॥
वृषाकपाय्यृचं भूत्वा सरण्यूर्द्वे च ते ध्रुवम् । निपातमात्रं भजते द्युवच्च पृथिवी सती ॥ २-२-८० ॥
सूर्यामेव सतीमेतां गौरीं वाचं सरस्वतीम् । पश्यामो वैश्वदेवेषु निपातेनैव केवलाः ॥ २-८१ ॥
घोषा गोधा विश्ववारा अपालोपनिषन्निषत् । ब्रह्मजाया जहूर्नाम अगस्त्यस्य स्वसादितिः ॥ २-८२ ॥
इन्द्राणी चेन्द्रमाता च सरमा रोमशोर्वशी । लोपामुद्रा च नद्यश्च यमी नारी च शश्वती ॥ २-८३ ॥
श्रीर्लाक्षा सार्पराज्ञी वाक् श्रद्धा मेधा च दक्षिणा । रात्री सूर्या च सावित्री ब्रह्मवादिन्य ईरिताः ॥ २-८४ ॥
नवकः प्रथमस्त्वासां वर्गस्तुष्टाव देवताः । ऋषिभिर्देवताभिश्च समूदे मध्यमो गणः ॥ २-८५ ॥
आत्मनो भाववृत्तानि जगौ वर्गस्तथोत्तमः । उत्तमस्य तु वर्गस्य य ऋषिः सैव देवता ॥ २-८६ ॥
आत्मानमस्तौद्वर्गस्तु देवतां यस्तथोत्तमः । तस्मादात्मस्तवेषु स्याद् य ऋषिः सैव देवता ॥ २-८७ ॥
संवादेष्वाह वाक्यं यः स तु तस्मिन्भवेदृषिः । यस्तेनोच्येत वाक्येन देवता तत्र सा भवेत् ॥ २-८८ ॥
उच्चावचेषु चार्थेषु निपाताः समुदाहृताः । कर्मोपसंग्रहार्थे च क्वचिच्चौपम्यकारणात् ॥ २-८९ ॥
ऊनानां पूरणार्था वा पादानामपरे क्वचित् । मिताक्षरेषु ग्रन्थेषु पूरणार्थास्त्वनर्थकाः ॥ २-२-९० ॥
कमीमिद्विति विज्ञेया ये त्वनेकार्थकाश्च ते । इव न चिन्नु चत्वार उपमार्था भवन्ति ते ॥ २-९१ ॥
उपमार्थे नकारस्तु क्वचिदेव निपात्यते । मिताक्षरेषु ग्रन्थेषु प्रतिषेधे त्वनल्पशः ॥ २-९२ ॥
इयन्त इति संख्यानं निपातानां न विद्यते । वशात्प्रकरणस्यैते निपात्यन्ते पदे पदे ॥ २-९३ ॥
उपसर्गास्तु विज्ञेयाः क्रियायोगेन विंशतिः । विवेचयन्ति ते ह्यर्थं नामाख्यातविभक्तिषु ॥ २-९४ ॥
अद्य श्रदन्तरित्येतान् आचार्यः शाकटायनः । उपसर्गान् क्रियायोगान् मेने ते तु त्रयोऽधिकाः ॥९५॥
त्रीण्येव लोके लिङ्गानि पुमान् स्त्री च नपुंसकम् । नामसूक्तप्रयोगेषु वाच्यं प्रकरणं तथा ॥ २-९६ ॥
तेषां तु नामभिर्लिङ्गैर् ग्रहणं सर्वनामभिः । कृताकृतस्य सदृशो गृहीतस्य पुनर्ग्रहः ॥ २-९७ ॥
पादसूक्तऋगर्धर्चनामान्यन्यानि यानि च । सर्वे नामानि चैवाहुर अन्ये चैवं यथा कथा ॥ २-९८ ॥
प्रधानमर्थः शब्दो हि तद्गुणायत्त इष्यते । तस्मान्नानान्वयोपायैः शब्दानर्थवशं नयेत् ॥ २-९९ ॥
अतिरिक्तं पदं त्याज्यं हीनं वाक्ये निवेशयेत् । विप्रकृष्टं च संदध्याद् आनुपूर्वीं च कल्पयेत् ॥ २-२-१०० ॥
लिङ्गं धातुं विभक्तिं च संनमेत्तत्र तत्र च । यद्यत्स्याच्छान्दसं मन्त्रे तत्तत्कुर्यात्तु लौकिकम् ॥ २-१०१ ॥
यावतामेव धातूनां लिङ्गं रूढिगतं भवेत् । अर्थश्चाप्यभिधेयः स्यात् तावद्भिर्गुणविग्रहः ॥ २-१ ०२॥
धातूपसर्गावयवगुणशब्दं द्विधातुजम् । बह्वेकधातुजं वापि पदं निर्वाच्यलक्षणम् ॥ २-१०३ ॥
धातुजं धातुजाज्जातं समस्तार्थजमेव वा । वाक्यजं व्यतिकीर्णं च निर्वाच्यं पञ्चधा पदम् ॥ २-१०४॥
द्विगुर्द्वन्द्वोऽव्ययीभावः कर्मधारय एव च । पञ्चमस्तु बहुव्रीहिः षष्ठस्तत्पुरुषः स्मृतः ॥ २-१०५ ॥
विग्रहान्निर्वचः कार्यं समासेष्वपि तद्धिते । प्रविभज्यैव निर्भूयाद् दण्डार्हो दण्ड्य इत्यपि ॥ २-१० ६॥
भार्या रूपवती चास्य रूपवद्भार्य इत्यपि । इन्द्रश्च सोमश्चेत्येवम् इन्द्रासामौ निदर्शनम् ॥ २-१०७ ॥
शब्दरूपं पदार्थश्च व्युत्पत्तिः प्रकृतिर्गुणः । सर्वमेतदनेकार्थं दशानवगमे गुणाः ॥ २-१०८ ॥
सामान्यवाचिनः शब्दा विशेषे स्थापिताः क्वचित् । पलायने यथा वृत्तिः को नु मर्या इतीषते ॥ २-१ ०९॥
विशेषवाचिनस्त्वन्ये सामान्ये स्थापिताः क्वचित् । हिमेनाग्निमिति मन्त्रे हिमशब्दो निदर्शनम् । । २-११० ॥
पदमेकं समादाय द्विधा कृत्वा निरूक्तवान् । पूरुषादः पदं यास्को वृक्षेवृक्ष इति त्वचि ॥ २-१११ ॥
अनेकं सत्तथा चान्यद् एकमेव निरुक्तवान् । अरुणो मा सकृन्मन्त्रे मासकृद्विग्रहेण तु ॥ २-११ २॥
पदव्यवायेऽपि पदे एकीकृत्य निरुक्तवान् । गर्भं निधानमित्येते न जामय इति त्यृचि ॥ २-११३ ॥
पदजातिरविज्ञाता त्वः पदेऽर्थः शितामनि । स्वरानवगमोऽधायि वने नेत्यृचि दर्शितः ॥ २-११ ४॥
शुनःशेपं नराशंसं द्यावा नः पृथिवीति च । निरस्कृतेतिप्रभृतिष्व् अर्थादासीत्क्रमो यथा ॥ २-११५ ॥
वर्णस्य वर्णयोर्लोपो बहूनां व्यञ्जनस्य च । अत्राणीति कपिर्नाभा दनो यामीत्यघासु च ॥ २-११ ६॥
अर्थात्पदं स्वाभिधेयं पदाद्वाक्यार्थनिर्णयः । पदसंघातजं वाक्यं वर्णसंघातजं पदम् ॥ २-११७॥
अर्थात्प्रकरणाल्लिङ्गाद् औचित्याद्देशकालतः । मन्त्रेष्वर्थविवेकः स्याद् इतरेष्विति च स्थितिः ॥ २-११ ८॥
इति नानान्वयोपायैर् नैरुक्ते यो यतेत सः । जिज्ञासुर्ब्रह्मणो रूपम् अपि दुष्कृत्परं व्रजेत् ॥१ १ ९॥
यथेदमग्रे नैवासीद् असदप्यथवापि सत् । जज्ञे यथेदं सर्वं तद् भाववृत्तं वदन्ति तु ॥ २-२-१२०॥
भावप्रधानमाख्यातं षड्विकारा भवन्ति ते । जन्मास्तित्वं परीणामो वृद्धिर्हानं विनाशनम् ॥ २-१२१ ॥
एतेषामेव षण्णां तु येऽन्ये भावविकारजाः । ते यथावाक्यमभ्यूह्याः सामर्थ्यान्मन्त्रवित्तमैः ॥ २-१२२॥
देवानां च पितॄणां च नमस्कारैस्तथैव च । अथ व्यस्तं समस्तं वा शृणु व्याहृतिदैवतम् ॥ २-१२३॥
व्याहृतीनां समस्तानां दैवतं तु प्रजापतिः । व्यस्तानामयमग्निश्च वायुः सूर्यश्च देवताः ॥ २-१२४॥
वाग्देवत्योऽथवाप्यैन्द्रो यदि वा परमेष्ठिनः । ओंकारो वैश्वदेवो वा ब्राह्मो दैवः क एव वा ॥ २-१२५ ॥
आग्नेयं प्रथमं सूक्तं मधुछन्दस आर्षकम् । ज्ञेयाः सर्वेऽन्यदेवत्यास् तृचाः सप्तात उत्तराः ॥ २-१ २६॥
वायव्यः प्रथमस्त्वेषाम् एन्द्रवायव उत्तरः । मैत्रावरुणोऽथाश्विनोऽप्यैन्द्रोऽतो वैश्वदेवकः ॥ २-१ २७॥
तन्नामा विश्वलिङ्गो वा गायत्रोऽन्त्यस्तु यस्तृचः । बहुदैवतमन्यत्तु वैश्वदेवेषु शस्यते ॥ २-१ २८॥
लुशे दुवस्यौ शार्याते गोतमेऽथ ऋजिश्वनि । अवत्सारे परुच्छेपे अत्रौ दीर्घतमस्यृषौ ॥१२९॥
वसिष्ठे नाभानेदिष्ठे गये मेधातिथौ मनौ । कक्षीवति विहव्ये च बहुष्वन्येष्वथर्षिषु ॥२-१३०॥
अगस्त्ये बृहदुक्थे च विश्वामित्रे च गाथिनि । दृश्यन्ते विप्रवादाश्च तासु तासु स्तुतिष्विह ॥१३१॥
बह्वीनां संनिपातस्तु यस्मिन्मन्त्रे प्रदृश्यते । आचार्यौ यास्कशाण्डिल्यौ वैश्वदेवं तदाहतुः ॥ २-१३२॥
पादं वा यदि वार्धर्चम् ऋचं वा सूक्तमेव वा । वैश्वदेवं वदेत्सर्वं यत्किंचिद्बहुदैवतम् ॥ २-१३३ ॥
ऋषिभिर्देवताः सर्वा विश्वाभि स्तुतिभि स्तुताः । संज्ञा तु विश्वमित्येषा सर्वावाप्तौ निपातिता ॥ २-१३४॥
सारस्वतस्तु सप्तम एताः प्रउगदेवताः । सरस्वतीति द्विविधम् ऋक्षु सर्वासु सा स्तुता ॥ २-१३५॥
नदावद्देवतावश्च तत्राचार्यस्तु शौनकः । नदीवन्निगमाः षट् ते सप्तमो नेत्युवाच ह ॥ २-१३६॥
अम्ब्येका च दृषद्वत्यां चित्र इच्च सरस्वती । इयं शुष्मेभिरित्येतं मेने यास्कस्तु सप्तमम् ॥ २-१३७॥
पशोः सारस्वतस्यैतां याज्यां मैत्रायणीयके । प्राधान्याद्धविषः पश्यन् वाच एवैतरोऽब्रवीत् ॥ २-१३८॥
सुरूपकृत्नुमित्यैन्द्रं सप्त चान्यान्यतः परम् । षळादह स्वधामनु मारुत्योऽनन्तरा ऋचः ॥ २-१३९॥
एका वीळु चिदिन्द्राय मरुद्भिः सह गीयते । तस्या एकान्तरायास्तु अर्धर्चोऽन्त्यो द्विदेवतः ॥ २-१४० ॥
मरुद्गणप्रधानो हीत्थं चेन्द्रो विचिकित्सितः । मन्दू समानवर्चसा मन्दुना वा सवर्चसा ॥ २-१४१ ।
मन्दू इति प्रगृह्णन्ति येषामेव द्विदेवतः । एकदेवत्यमाश्राव्यो विज्ञायाध्ययनात्पदम् ॥ २-१४२ ॥
रोदसी देवपत्नीनाम् अथर्वाङ्गिरसे यथा । मरुद्गणप्रधानेयम् आचार्याणां स्तुतिर्मता ॥ २-१४३॥
मरुद्गणप्रधानत्वाद् इन्द्रस्तु विचिकित्सितः । मरुद्गणं महेन्द्रस्य समांशं सकलं विदुः ॥ २-१४४॥
अग्निमित्यग्निदैवत्यं पादस्तत्र द्विदेवतः । निर्मथ्याहवनीयार्थाव् अग्निनाग्निः समिध्यते ॥ २-१४५॥
'पादो द्वधग्निदैवतो निर्मथ्याहवनीयौ' । द्वितीये द्वादशर्चे तु प्रत्यृचं यास्तु देवताः ।
स्तूयन्ते ह्यग्निना सार्धं तासां नामानि मे शृणु ॥ २-१४६॥
प्रथमायां स्तुतश्चेध्मो द्वितीयायां तनूनपात् । नराशंसस्तृतीयायां चतुर्थ्यां स्तूयते त्विळः ॥ २-१४७॥
बर्हिरेव तु पञ्चम्यां द्वारो देव्यस्ततोऽन्यया । नक्तोषासा तु सप्तम्याम् अष्टम्यां संस्तुतौ सह ॥ २-१४८॥
दैव्याविति तु होतारौ नवम्यामृचि संस्तुताः । तिस्रो देव्यो दशम्यां तु ज्ञेयस्त्वष्टैव तु स्तुतः ॥ २-१४९॥
एकादश्यां तु सूक्तस्य स्तुतं विद्याद्वनस्पतिम् । द्वादश्यां तु स्तुता देवीर् विद्यात्स्वाहाकृतीरिति ॥ २-२-१५०॥
सूक्तेऽस्मिन्प्रत्यृचं यास्तु देवता परिकीर्तिताः । ता एव सर्वास्वाप्रीषु द्वितीया तु विकल्पते ॥ २-१५१ ॥
प्रैषैः सहाप्रीसूक्तानि तान्येकादश सन्ति च । यजूंषि प्रैषसूक्तं वा दशैतानीतराणि तु ॥ २-१५२॥
सौत्रामणानि तु त्रीणि प्राजापत्याश्वमेधिके । पुरुषस्य तु यन्मेधे यजुःष्वेव तु तानि षट् ॥ २-१५३ ॥
अत्रैव प्रैषसूक्तं स्यान् न यजुःष्वाद्रियेत तत् । तेषां प्रैषगतं सूक्तं यच्च दीर्घतमा जगौ ॥ २-२-२-१५४॥
मेधातिथौ यदुक्तं च त्रीण्येवोभयवन्ति तु । ऋषौ गृत्समदे यच्च वाध्र्यश्वे च यदुच्यते ॥ २-१५५॥
नराशंसवदत्रेश्च ददर्श च यदौर्वशः । तनूनपादगस्त्यश्च जमदग्निश्च यज्जगौ ॥ २-१५६ ॥
विश्वामित्र ऋषिर्यश्च जगौ वै काश्यपोऽसितः । मेधातिथेर्ऋचां यास्तु प्रोक्ता द्वादश देवताः ॥ २-१५७ ॥
संपद्यन्ते यथाग्निं ताः संपदं तां निबोधत । इध्मो यः सर्वमेवाग्निर् अयं हीध्मः समिध्यते ॥
ध्मातेर्वै तत्कृतं रूपं ध्मातो हीध्मः समिध्यते ॥ २-१५८॥
॥ २-इति बृहद्देवतायां द्वितीयोऽध्यायः ॥

…-

ततस्तमर्थं हरिवान्विदित्वा प्रियं सखायं स्वनयं दिदृक्षुः । अभ्याजगामाशु शचीसहायः प्रीत्यार्चयत्तं विधिनैव राजा ॥ ४-१ ॥

अभ्याजगामाङ्गिरसी च तत्र हृष्टा तयोः सा चरणौ ववन्दे । इन्द्रः सखित्वादथ तामुवाच रोमाणि ते सन्ति न सन्ति राज्ञि ॥ ४-२ ॥

सा बालभावादथ तं जगाद उपोप मे शक्र परामृशेति । तां पूर्वया सान्त्व्य नृपः प्रहृष्टो अन्वव्रजत्साथ पतिं पतिव्रतां ॥ ४-३ ॥

अथाग्नेये अग्निमित्युत्तरे यं पञ्चैन्द्राणि प्र तदैन्दव्यृगत्र । शं तमिन्द्रापर्वतौ सह स्तुतौ त्विन्द्रं मेन इह यास्कः प्रधानम् ॥ ४-४ ॥

ऋक्षु स्तुतः पर्वतवद्धि वज्रो द्विवत्स्तुतौ चेन्द्रमाहुः प्रधानम् । आ त्वा वायोनव पञ्चेन्द्रवाय्वोर् एका वायोरुत्तरं द्विप्रधानम् ॥ ४-५ । ।

तत्र पञ्च वरुणमित्रदेवा दिवादिभ्यः कथिताभ्यः परे द्वे । द्वे द्वे पदे संस्तुते रोदसी च देवाश्चार्धर्चेन विभक्तमन्यत् ॥ ४-६ ॥

मैत्रावरुणं सुषुमेति सूक्तं प्रप्र पौष्णं वैश्वदेवं तृतीयम् । अस्तु श्रौषड् वैश्वदेवं तृतीयं वैश्वदेवं स्याद्बहुदेवतेषु ॥ ४-७ ॥

बहुशस्तु वैश्वदेवेषु सन्त्यृचः पादार्धर्चा द्वैपदास्त्रैपदाश्च । द्विप्रधाना अपि चैकप्रधाना बहुप्रधाना अपि वैश्वदेवाः ॥८

वैश्वदेवी मैत्रावरुणी द्वितीया तिस्रोऽश्विभ्यां तत ऐन्द्री ततोऽग्नेः । मारुत्येका तत ऐन्द्राग्न्यनन्तरा बार्हस्पत्या चोत्तमा स्तौति देवान् ॥ ४-९ । ।

ऋषीनृषिर्वा स्तौति दध्यङ्ह मेऽस्याम् आत्मानं वा तेषु शंसन्स्वजन्म । तस्मादस्यां विप्रवदन्ति केचिद् इन्द्राग्नी तस्यां तु निपातभाजौ ॥ ४-१० ॥

द्वावुचथ्यबृहस्पती ऋषिपुत्रौ बभूवतुः । आसीदुचथ्यभार्या तु ममता नाम भार्गवी ॥ ४-११ ॥

तां कनीयान्बृहस्पतिर् मैथुनायोपचक्रमे । शुक्रस्योत्सर्गकाले तु गर्भस्तं प्रत्यभाषत ॥ ४-१२ ॥
इहास्मि पूर्वसंभूतो न कार्यः शुक्रसंकरः । तच्छ्रुक्रप्रतिषेधं तु न ममर्ष बृहस्पतिः ॥ ४-१३ ॥

स व्याजहार तं गर्भं तमस्ते दीर्घमस्त्विति । स च दीर्घतमा नाम बभूवर्षिरुचथ्यजः ॥ ४-१४ ॥

स जातोऽभ्यतपद्देवान् अकस्मादन्धतां गतः । ददुर्देवास्तु तन्नेत्रे ततोऽनन्धो बभूव सः ॥ ४-१५ ॥

स वेदिषद इत्यस्तोच् चतुर्भिर्जातवेदसम् । समिद्ध आप्रियोऽन्त्यैन्द्रो तमित्यग्नेः पराणि षट् ॥ ४-१६ ॥
। स्तुतौ तु मित्रावरुणौ सूक्तैर्मित्रमिति त्रिभिः ।
मित्रं मैत्रीं वदन्येताम् आ धेनवश्च शंसति ॥ ४-१७ ॥
अदितिं वाथवाप्यग्निं तथा रूपं हि दृश्यते । अग्निं मेनेऽदितिं त्वेव कुत्से चेह च शौनकः ॥ ४-१८ ॥

ऋषिरत्र प्रसङ्गाद्वा दर्शनाद्वानुकीर्तयेत् । बिष्णोर्नु कमिति त्रीणि वैष्णवानि पराण्यतः ॥ ४-१९॥
प्र वश्च तिसृभिर्ऋग्भिर् इन्द्राविष्णु सह स्तुतौ । गृहाणि वा वैष्णवानि ता वामित्यृचि काङ्क्षति ॥२०॥

जीर्णं तु दीर्घतमसं खिन्नास्तत्परिचारिणः । दासा बद्ध्वा नदीतोये दृष्टिहीनमवादधुः ॥ ४-२१ ॥

तत्रैकस्त्रैतनो नाम शस्त्रेणैनमपाहनत् । शिरश्चांसावुरश्चैव स्वयमेव न्यकृन्तत ॥ ४-२२ ॥

हत्वा दीर्घतमास्तं तु पापेन महता वृतम । आत्माङ्गान्यनुदच्चैव तत्रोदोन्मोह्नितो भृशम् ॥ ४-२३ ॥



अङ्गदेशसमीपे तु तं नद्यः समुदक्षिपन् । अङ्गराजगृहे युक्ताम् उशिजं पुत्रकाम्यया ॥ ४-२४ ॥
राज्ञा च प्रहितां दासीं भक्तां मत्वा महातपाः । जनयामास चोत्थाय कक्षीवत्प्रमुखानृषीन् ॥ ४-२५ ॥

तुष्टाव चैव सूक्ताभ्याम् अबोधीत्यश्विनावृषिः । प्रेति द्यावापृथिव्यौ तु पराभ्यामेतदुत्तरम् ॥ ४-२६ ॥
किमार्भवं परे मा नो मेध्यस्याश्वस्य संस्तवः । ईर्मान्तास इति त्वस्यां नीयमानं प्रशंसति ॥ ४-२७ ॥

स्वयूथ्यास्तस्य चैवात्र बहवः संस्तुता हयाः । नियुक्ताश्चानियुक्ताश्च प्रसङ्गादनुकीर्तिताः ॥ ४-२८ ॥

संज्ञप्तवदसंज्ञप्तं भविष्यं चाह भूतवत् । तस्य मांसस्य सूनस्य चरूणां हविषस्तथा ॥ ४-२९ ॥

वासोऽधिवाससोश्चात्र यद्विशस्यं च कीर्तितम् । गात्रस्य शूलस्थूणानां स्वधितेश्च प्रकीर्तनम् ॥ ४-३० । ।

छागस्य कीर्तनं चात्र इन्द्रापूष्णोः सह स्तुतिः । सूक्तं यदस्यवामीयं वैश्वदेवं तदुच्यते ॥ ४-३१ ॥

प्रवादा विधिधास्तत्र देवानां चात्र कीर्तनम् । सूक्तेऽस्यर्चि परोक्षोक्ता वक्ष्यामि भ्रातरस्त्रयः ॥ ४-३२ ॥

अग्निस्तु वामः पलितो वायुर्भ्राता तु मध्यमः । घृतपृष्ठस्तृतीयोऽत्र सप्त वै रश्मय स्तुताः ॥ ४-३३ ॥

परास्तु कथयन्त्यग्निं यथा वर्षति पाति च । अहोरात्रान्दिनान्मासान् ऋतूंश्च परिवर्तिनः ॥ ४-३४ ॥

पञ्चधा च त्रिधा चैव षोढा द्वादशधैव च । संवत्सरं चक्रवच्च पराभिः कीर्तयत्यृषिः ॥ ४-३५ ॥
क्षेत्रज्ञानं च धेनुं च गौरीं वाचं सरस्वतीम् । धर्मं पूर्वयुगीयं च साध्यान्देवगणांस्तथा ॥ ४-३६ ॥
विविधानि च कर्माणि अग्निवायुविवस्वताम् । विभूतिमग्नेर्वायोश्च जगति स्थास्नुजङ्गमे ॥ ४-३७ ॥
हरणं रश्मिभिर्वारो विसर्गं पुनरेव च । कर्मानुकीर्तनं चात्र पर्जन्याग्निविवस्वताम् ॥ ४-३८ ॥

मातापुत्रौ तु वाक्प्राणौ माता वागितरः सुतः । सरस्वन्तमिति प्राणो वाचं प्राहुः सरस्वतीम् ॥ ४-३९ ॥

शरीरमिन्द्रियैर्युक्तं क्षेत्रमित्यभिधीयते । वेद तत्प्राण एवैकस् तस्मात्क्षेत्रज्ञ उच्यते ॥ ४-४० । ।

मेधे शकस्तस्य धूमः सलिलं वास एव वा । सोम उक्षा भवन्त्यस्य पावकाश्च त्रयोऽधिपाः ॥ ४-४१ ॥


गौरीरन्तं वैश्वदेवम् उपरि स्यात्पृथक्स्तुतिः । इन्द्रं मित्रमिमे सौर्यौ सौरी वान्त्या सरस्वते ॥४२॥

सूक्तमल्पस्तवं त्वेतज् ज्ञानमेव प्रशंसति । प्रवादबहुलत्वाच्च ततः सलिलमुच्यते ॥ ४-४३ ॥

मारुतैन्द्रस्तु संवादः कयेति परमः स्मृतः । मरुतामयुजस्त्वैन्द्रयो युग्माः सर्वाः सहान्त्यया ॥ ४-४४। ।
एकादशी प्रथमा च मारुतस्तृच उत्तरः । तृचस्यैव तु तत्रोक्तं कर्तृत्वमितरस्य तु ॥ ४-४५॥

इतिहासः पुरावृत्त ऋषिभिः परिकीर्त्यते । समागच्छन्मरुद्भिस्तु चरन्व्योम्नि शतक्रतुः ॥ ४-४६॥

दृष्टवा तुष्टाव तानिन्द्रस् ते चेन्द्रमृषयोऽब्रुवन् । तेषामगस्त्यः संवादं तपसा वेद तत्त्वतः ॥ ४-४७॥

स तानभिजगामाशु निरुप्यैन्द्रं हविस्तदा । मरुतश्चाभितुष्टाव सूक्तैस्तन्न्विति च त्रिभिः ॥४८॥।

महश्चिदिति चैवेन्द्रं सहस्रमिति चैतया । निरुप्तं तद्धविश्चैन्द्रं मरुद्भ्यो दातुमिच्छति ॥ ४-४९॥

चिज्ञायावेक्ष्य तद्भावम् इन्द्रो नेति तमब्रवीत् । न श्वो नाद्यतनं ह्यस्ति वेद कस्तद्यदद्भुतम् ॥५० ॥

कस्यचित्त्वर्थसंचारे चित्तमेव विनश्यति । किं न इत्यब्रवीदिन्द्रम् अगस्त्यो भ्रातरस्तव ॥ ४-५१ ॥

मरुद्भिः संप्रकल्पस्व वधीर्मा नः शतकतो । किं नो भ्रातरिति त्वस्याम् इन्द्रो मान्ययुपालभत् ॥५२॥
अगस्त्यस्त्वरमित्यस्यां क्षुब्धमिन्द्रं प्रशामयत् । प्रादात्संवननं कृत्वा तेभ्य एव च तद्धविः ॥५३ ॥

सुते चकार सोमेऽथ तानिन्द्रः सोमपीथिनः । तस्माद्विद्यान्निपातेन सेन्द्रेषु मरुत स्तुतान् ॥ ४-५४ ॥

प्रीतात्मा पुनरेवर्षिस् तांस्तुष्टाव पृथक्पृथक् । मरुतः प्रति सूक्ताभ्याम् इन्द्रं षड्भिः परस्तु सः ॥ ४-५५ ॥

स्तुतश्चतसृभिश्चेन्द्र स्तुतास इति तैः सह । मरुद्भिः सह यत्रेन्द्रो मरुत्वांस्तत्र सोऽभवत् ॥ ४-५६॥।

ऋतौ स्नातामृषिर्भार्यां लोपमुद्रां यशस्विनीम् । उपजल्पितुमारेभे रहःसंयोगकाम्यया ॥ ४-५७। ।

द्वाभ्यां सा त्वब्रवीदृग्भ्यां पूर्वीरिति चिकीर्षितम् । रिरंसुस्तामथागस्त्य उत्तराभ्यामतोषयत् ॥४-५८॥

विदित्वा तपसा सर्वं तयोर्भावं रिरंसतोः । श्रुत्वैनः कृतवानस्मि ब्रह्मचार्युत्तमे जगौ ॥४-५९॥

प्रशास्य तं परिष्वज्य गुरू मूर्ध्न्यवजघ्रतुः । स्मित्वैनमाहतुश्चोभाव् अनागा असि पुत्रक ॥ ४-६०॥

युवो रजांसीति ततः सूक्तैः पञ्चभिरश्विनौ । अगस्त्य एव तुष्टाव कतरेति परेण तु ॥ ४-६१ । ।
द्यावापृथिव्यौ सूक्तेन आ नो विश्वान्दिवौकसः । पितुमन्नं समिद्धाप्र्यो अग्निमग्ने नयेति च ॥ ४-६ २॥

बृहस्पतेरनर्वाणं कङ्कतोपनिषत्परम् । अपां तृणानां सूर्यस्य केचिदेतां स्तुतिं विदुः ॥ ४-६३ । ।

ददर्श तदगस्त्यो वा विषघ्नं विषशङ्कया । अदृष्टाख्यो नष्टरूपः सूक्तस्यानयोऽत्र तु द्वृचः ॥ ४-६४॥

अस्तौद्गृत्समदोऽग्निं च जातवेदस्यमाप्रियः । यज्ञेनाथ समिद्धोऽग्निर् अतोऽग्निं सप्तभिर्हुवे । ।६५। ।

संयुज्य तपसात्मानम् ऐन्द्रं बिभ्रन्महद्वपुः । अदृश्यत मुहूर्तेन दिवि च व्योम्नि चेह च ॥ ४-६६। ।

तमिन्द्रमिति मत्वा तु दैत्यौ भीमपराक्रमौ । धुनिश्च चुमुरिश्चोभौ सायुधावभिपेततुः ॥ ४-६७ ॥

विदित्वा स तयोर्भावम् ऋषिः पापं चिकीर्षतोः । यो जात इति सूक्तेन कर्माण्यैन्द्राण्यकीर्तयत् ॥ ४-६८ ॥

उक्तेषु कर्मस्वैन्द्रेषु भीस्तावाशु विवेश ह । इदमन्तरमित्युक्त्वा ताविन्द्रस्तु निबर्हयत् ॥ ४-६९ ॥

निहत्य तौ गृत्समदम् ऋषिं शक्रोऽभ्यभाषत । यथेष्टं मां सखे पश्य प्रियत्वं आगतोऽसि मे ॥ ४-७० ॥

वरं गृहाण मत्तस्त्वम् अक्षयं चास्तु ते तपः । प्रह्वस्तं प्रत्युवाचर्षिर् अस्माकं वदतां वर ॥ ४-७१ ॥
तनूनामस्तु चारिष्टिर् वाक् चास्तु हृदयंगमा । सुवीरा रयिमन्तश्च वयं त्वामिन्द्र धीमहे ॥ ४-७२ ॥
इन्द्र त्वां च विजानीमो वयं जन्मनि जन्मनि । त्वद्गतञ्चैष मे भावो पापागस्त्वं रथीतरः ॥ ४-७३ ॥

निरुक्तं तदिदं वार्यम् इन्द्र श्रेष्ठान्यृचान्त्यया । वव्रे वरमिदं सर्वं तदाकर्ण्य शचीपतिः ॥ ४-७४ ॥
तथेत्युक्त्वा तुराषाट् तु पाणौ जग्राह दक्षिणे। ऋषिश्चास्य सखित्वेन पाणिना पाणिमस्पृशत् ॥ ४-७५ । ।

सहितौ जग्मतुश्चैवं महेन्द्रसदनं प्रति । तत्रैनमार्हयत्प्रीत्या स्वयमेव पुरंदरः ॥ ४-७६ ॥
कर्मणा विधिदृष्टेन तमृषिं चाभ्यपूजयत् । सखित्वाच्च पुनश्चैनम् उवाच हरिवाहनः ॥ ४-७७ ॥

गृणन्मादयसे यस्मात् त्वमस्मानृषिसत्तम । तस्माद्गृत्समदो नाम शौनहोत्रो भविष्यसि ॥ ४-७८ ॥

ततो द्वादशभिः सूक्तैस् तुष्टावेन्द्रं श्रुधीत्यृषिः । ददर्श संस्तुवन्नेव तत्र स ब्रह्मणस्पतिम् ॥४-७९ ॥

बृहस्पतिं तु तुष्टाव दृष्टलिङ्गाभिरेव च । स तमप्यभितुष्टाव चतुर्भिरित उत्तरैः ॥ ४-८० ॥
गणानां विश्वमित्यस्यां सहेन्द्राब्राह्मणस्पती । बृहस्पतिं प्रसङ्गाद्वा ब्रह्मणस्पतिमेव च ॥ ४-८१ ॥

तुष्टाव कर्मणैकेन प्रभावस्यान्तरं द्वयोः । मित्रावरुणदक्षांशातुविजातभगार्यम्णाम् ॥४-८२। ।
आदित्यानामिमाः सूक्तम् इदं वारुणमुच्यते । वारुणी यो म इत्याद्या दुःस्वप्नाद्यप्रणाशिनी ॥४-८३ ॥

धृतव्रता वैश्वदेवम् शतमैन्द्रं परं तु यत् । प्र हि क्रतुमिति त्वस्याम् इन्द्रासोमौ सह स्तुतौ ॥८४। ।

सरस्वती त्वमित्यस्मिन्न् अर्धर्चं मध्यमा तु वाक् । बृहस्पतिस्तुतिर्यो नस् तं व ऋङ् मरुतां स्तुतिः ॥८५॥

अस्माकं वैश्वदेवं स्याद् आदावस्येति चास्य ऋक् । द्यावापृथिव्योस्त्वाष्ट्र्यौ वा अथवैन्द्र्यौ परे ततः ॥८६ ॥

द्वे द्वै राकासिनोवाल्योः षड् गुङ्ग्वाद्यास्तथान्त्यया । तत्पूर्वं द्वे ऋचौ कुह्वाः कुहूमहमिति स्मृते ॥८७

तदुत्तरे द्वेऽनुमतैर अनु नोऽन्विदिति स्मृते । धातुश्चतस्रस्तत्रादो धाता ददातु नो रयिम् ॥ ४-८८ ॥

रौद्रं मारुतं तु प्ररम् आ ते धारावरा इति । वामतस्तु मृगं दृष्ट्वा बिभ्यदेत्य ऋषिः स्वयम् ॥ ४-८९ ॥
स्तुहि श्रुतमिति त्वस्यां तमेवास्तौत्प्रसादयन् । अपां नपादुपेत्यत्र स्तुतः सूक्ते ततः परे ॥ ४-९० ॥

तुभ्यमित्यार्तवे सूक्तं सावित्रादाश्विनं परम् । सोमः पूषादितिश्चैव सोमपौष्णेऽन्त्यया स्तुताः ॥ ४-९१ ॥

वायव्ये चैन्द्रवायवी पञ्चाथ प्राउगास्तृचाः । प्रेत्यृक्स्तौति हविर्धाने अग्निस्तत्र निपातभाक् ।
द्यावापृथिव्यौ द्यावेति हविर्धाने ततः परे ॥ ४-९२ ॥

स्तुतिं तु पुनरेवेच्छन्न् इन्द्रो भूत्वा कपिञ्जलः । ऋषेर्जिगमिषोराशां ववाशास्थाय दक्षिणाम् ॥ ४-९३ । ।

स तमार्षेण संप्रेक्ष्य चक्षुषा पक्षिरूपिणम् । पराभ्यामभितुष्टाव सूक्ताभ्यां तु कनिक्रदत् ॥ ४-९४ ॥

प्रशास्य गां यस्तपसाभ्यगच्छद् ब्रह्मर्षितामेकशतं च पुत्रान् । स गथिपुत्रस्तु जगाद सूक्तं सोमस्य मेत्याग्नेयं यत्परे च ॥ ४-९५ ॥
वैश्वानरीये समित्समिदाप्र्यो द्वे आग्नेये उत्तरे त्वत्र सूक्ते । द्यावापृथिव्या उषसो निपाता आपोऽथ देवाः पितरश्च मित्रः ॥ ४-९६ ॥

आग्नेयेषु दृश्यन्ते स्तुतास्तु वैश्वानरो वरुणो जातवेदाः । स्तुयेतैका यत्र यत्रास्तुतिर्वा निपात्यर्थांश्चोपमार्थांश्च विद्यात् ॥ ४-९७ ॥

राजर्षयो गृत्समदा वसिष्ठा भरद्वाजाः कुशिका गोतमाश्च । विश्वेऽश्विनावङ्गिरसोऽत्रयोऽदितिर् भोजाः कण्वा भृगवो रोदसी दिशः ॥ ४-९८ ॥
सावित्रसौभ्याश्विनमारुतेषु ऐन्द्राग्नेये रौद्रसौर्यौषसेषु । आदावन्ते सक्तमध्ये स्तुतास्तु न व्याघ्नन्ति देवताः सूक्तभाजः ॥ ४-९९ ॥

अग्नेः सप्तदशोऽध्याय ऊर्ध्वं ऊ षु ण ऊतये । एते काण्व्यावृचौ यौप्याव् अञ्जन्ति पञ्च च ॥ ४-१०० ॥

शेषा बहुभ्यो यूपेभ्यो वैश्वदेवी त्वृगष्टमी । अस्यान्त्या व्रश्चना योक्ता षष्ठमैन्द्राग्नमुच्यते ॥ ४-१०१ ॥

अग्निमुषसं वैश्वदेवो दधिक्रामिति चैतया । आग्नेन्द्री त्वग्न इन्द्रश्चर्क् परो वैश्वानरस्तृचः ॥ ४-१०२ ॥

प्र यन्तु मारुतञ्चान्त्या शतधारं गुरुस्तवः । प्र वो वाजा ऋतून्स्तौति ऋत्विज स्तौति मन्थत ॥ ४-१०३ ॥

पुरोष्यास इति त्वस्यां धिष्ण्यानग्नीन्प्रशंसति । ज्ञेयाश्चैव तु होतारम् ते दैव्याश्चैव तत्र तु ॥ ४-१०४ ॥

त्रयोविंशतिरैन्द्राणि इच्छन्तीति पराण्यतः । सूक्ते प्रेति तु नद्यश्च विश्वामित्रः समूदिरे ॥ ४-१०५॥

पुरोहितः सन्निज्यार्थं सुदासा सह यन्नृषिः । विपाट्छुतुद्रयोः संभेदं शमित्येते उवाच ह ॥ ४-१०६ ॥

प्रवादास्तत्र दृश्यन्ते द्विवद्बहुवदेकवत् । अच्छेत्यर्धर्चे पच्छो वा नदीष्वप्येकवन्नि ते ॥ ४-१०७ ॥
आद्ये द्वृचे द्विवत्सार्धे विश्वामित्रवचः श्रुतेः । एताभिर्ऋग्भिर्वा नद्य ऋषि बहुवदूचिरे ॥ ४-१०८ ॥
षष्ट्याष्टम्या चतुर्थ्या च दशम्या चेतरा ऋषेः । सप्तम्यामृचि षष्ठ्यां च यौ देवौ परिकीर्तितौ ॥ ४-१०९ ॥

निपातिनौ तु तौ ज्ञेयौ ऐन्द्रापार्वत्यृगुत्तमे । करोति पुत्रिकां नाम यथा दुहितरं तथा ॥ ४-११० । ।
तस्यां सिञ्चति रेतो वा तच्छासदिति कीर्तितम् । रिक्थस्य दुहितुर्दानं नेत्यृचि प्रतिषिध्यते ॥ ४-१११ । ।

तस्याश्चाह यवीयांसं भ्रातरं ज्येष्ठवत्सुतम् । सुदासश्च महायज्ञे शक्तिना गाथिसूनवे ॥ ४-११२ ॥

निगृहीतं बलाच्चेतः सोऽवसीदद्विचेतनः । तस्मै ब्राह्मीं तु सौरीं वा नाम्ना वाचं ससर्परीम् ॥ ४-११३ । ।
सूर्यक्षयादिहाहृत्य ददुस्ते जमदग्नयः । कुशिकानां ततः सा वाग् अमतिं तामपाहनत् ॥ ४-११४ ॥

उपेति चास्यां च कुशिकान् विश्वामित्रोऽनुबोधयत् । लब्ध्वा वाचं च हृष्टात्मा तानृषीन्प्रत्यपूजयत् ॥४-११५॥
ससर्परीरिति द्वाभ्याम् ऋग्भ्यां वाचं स्तुवन्स्वयम् । स्थिरावित्यनसोऽङ्गान्यनडुहश्च गृहान्व्रजन् ॥ ४-११६ ॥

ततश्च स्वशरीरेण गृहान्गच्छन्परीददे । पराश्चतस्रो यास्त्वत्र वसिष्ठद्वेषिण्यः स्मृताः ॥ ४-११७ ॥

विश्वामित्रेण ताः प्रोक्ता अभिशापा इति स्मृताः । द्विषद्द्वेषास्तु ता प्रोक्ता विद्याश्चैवाभिचारिकाः ॥ ४-११८ ॥

वसिष्ठास्ता न शृण्वन्ति तदाचार्यकसंमतम् । कीर्तनाच्छ्रवणाद्वापि महादोषश्च जायते ॥ ४-११ ९॥
शतधा भिद्यते मूर्धा कीर्तितेन श्रुतेन वा । तेषां बालाः प्रमीयन्ते तस्मात्तास्तु न कीर्तयेत् ॥ ४-१२० ॥

विश्वांश्च देवांस्तुष्टाव चतुर्भिरिममित्यृषिः । अस्तौद्विश्वात्मना सर्वान् मन्यमानः परं पदम् ॥ ४-१२१ ॥
देवानामसुरत्वं तद् एकं महदितीरयन् । अश्विनौ मित्र ऋभवो धेनुर्मित्र इहेह वः ॥ ४-१ २२॥

वैश्वदेवीति विज्ञेया मैत्री मित्राय पञ्च तु । ऐन्द्रार्भवस्तृचस्त्वत्र आर्भवे सूक्त उत्तमः ॥ ४-१२३ ॥

पूर्वे द्वृचे निपातीन्द्र उषो वाजेन पञ्चमात् । औषसादुत्तरास्त्वन्त्ये षट् पृथग्देवतास्तृचाः ।
ऐन्द्रावरुणः प्रथमो बार्हस्पत्यस्तथापरः ॥ ४-१२४ ॥
पौष्णसावित्रसौम्याश्च मैत्रावरुण उत्तमः । तुष्टाव जमदग्निश्च तेन देवावृतावृधौ ॥ ४-१२५ ॥

देवर्षिपितृपूजार्थं पापाचान्त्रचाणि यच्छुनः । यस्य वै श्येनरूपेण आहरद्वृत्रहा मधु ॥ ४-१२६ ॥
16
सोऽग्निं तु पञ्चदशभिर् इन्द्रं षोडशभिः परैः । ऋषिस्त्वामिति तुष्टाव सूक्तैरेति तु गौतमः ॥ ४-१२७॥

स भ्रातरमिति त्वासु तिसृष्वग्निर्निपातभाक् । वरुणेनाभिसंस्तौति आहुरन्ये निपातिनम् ॥ ४-१२८ ॥

लिङ्गोक्तदैवते सूक्ते एके प्रत्यग्निरेव तु । ऋषिर्बोधदिति द्वाभ्यां स्तौति सोमकमेव तु ॥ ४-१२९॥

तस्यैव चायुषोऽर्थाय पराभ्यामश्विनौ स्तुतौ । अञ्जसा न जनिष्येऽहं ब्रुवाणं गर्भमेव तु ॥ ४-१३० ॥
अन्वशाददितिः पुत्रम् इन्द्रमात्महितैषिणी । स जातमात्रो युद्धाय ऋषिमेवाजुहाव तु ॥ ४-१३१ 

गोधयन्वामदेवस्तं कृत्वात्मनि बलं तथा । दिनानि दश रात्रीश्च विजिग्ये चैनमोजसा ॥ ४-१३२ ॥

स तं क इममित्यस्यां विक्रीणन्नृषिसंसदि । स्वयं तेनामितुष्टाव नकिरिन्द्रेति गौतमः ॥ ४-१३२ ॥
किमादुतासीति चास्यां मन्युमर्धे पराणुदत् । अथास्य रूपवीर्याणि धैर्यकार्याणि तान्यृषिः ॥ ४-१३४ ॥
विविधानि च कर्माणि शशंसादितये तथा । अहमित्यात्मसंस्तावस् तृचे स्तुतिरिवास्य हि ॥ ४-१३५ ॥

प्र सु ष विभ्यो नवभिर् ऋग्भिः श्येनस्य संस्तवः । पराभिस्त्वेति पञ्चर्चे सोमेनेन्द्र स्तुतः सह ॥ ४-१३६ ॥

सोमप्रधानामैतां तु क्रौष्टुकिर्मन्यते स्तुतिम् । दिवश्चिदिति चैतेन तृचेनेन्द्रेण संस्तुताम् ॥ ४-१३७॥
उषसं मध्यमां मेने आचार्यः शाकटायनः । वाममृचि स्तुताश्चात्र भगः पूषेति चार्यमा ॥ ४-१३८॥।
करूळतीति पूषोक्तोऽदन्तकः स इति श्रुतेः । अस्माकमुत्तमं सूर्यं स्तौतित्याहाश्वलायनः ॥ ४-१३९॥

इन्द्रस्य हरयो ह्यश्वा अग्नेरश्वास्तु रोहितः । सूर्यस्य हरितश्चैव वायोर्नियुत एव च ॥ ४-१४० ॥

रासभः सहितोऽश्विभ्याम् अजाः पूष्णश्च वाजिनः । पृषत्योऽश्वास्तु मरुतां गावोऽरुण्यस्तथोषसाम् ॥ ४-१४१ ॥

सवितुर्वाजिनः श्यावा विश्वरूपा बृहस्पतेः । सहैते देवताभिस्तु स्तूयन्तेऽप्यल्पशोऽन्यथा ॥ ४-१४२ ॥

आयुषं वाहनं चापि स्तुतौ यस्येह दृश्यते । तमेव तु स्तुतं विद्यात् तस्यात्मा बहुधा हि सः ॥ ४-१४३ ॥

कनीनका तूक्तशेषो हर्यो स्तुतिरिहोच्यते । चात्वार्यतश्च विज्ञेयान्यू अप्रगृह्याणि विद्रधे ॥ ४-१४४ ॥

॥ ४-इति बृहद्देवतायां चतुर्थोऽध्यायः ॥


त्वष्टा पूषा तथैवेन्द्रो द्वादशो विष्णुरुच्यते । द्वन्द्वं तस्यास्तु तज्जज्ञे मित्रश्च वरुणश्च ह॥५-३०-१४८॥
तयोरादित्ययोस्सत्रे दृष्ट्वाप्सरसमुर्वषीम् । रेतश्च स्कन्दतत्कुम्भे न्यपतत् वासतीवरे ॥५-३०-१४९॥
तेनैवतु महूर्तेन वीर्यवन्तौ तपस्विनौ । अगस्त्यश्च वसिष्ठश्च तत्रर्षी सम्बभूवतुः॥५-३०-१५०॥
बहुधा पतिते शुक्रे कलशेथ जले स्थले । स्थले वसिष्ठस्तु मुनिः सम्भूत ऋषिसत्तमः॥५-३०-१५१॥
कुम्भे त्वगस्त्यस्सम्भूतो जले मत्स्यो महा द्युतिः। उदियाय ततोगस्त्यः शम्यामात्रो महा यशाः॥५-३०-१५२॥

मानेन सम्मितो यस्मात् तस्मान्मान्य इहोच्यते । यद्वा कुम्भादृषिर्जातः कुम्भेनापि हि मीयते ॥५-३१-१५३॥
कुम्भ इत्यभिधानन्तु परिमाणस्य लक्ष्यते । ततोप्सु गृह्यमाणासु वसिष्ठः पुष्करे स्थितः॥५-३१-१५४॥
सर्वत्र पुष्करं तत्र विश्वे देवा अधारयन् । उत्थाय सलिलात्तस्मात् अथ तेपे महत्तपः॥५-३१-१५५॥
नामास्य गुणतो जज्ञ्ये वसतेः श्रैष्ठ्यकर्मणः। अदृश्यं ऋषिभिर्हीन्द्रं सोपश्यत् तपसा पुरा॥५-३१-१५६॥
सोमभागानथो तस्मै प्रोवाच हरिवाहनः। ऋषयो वा इन्द्रमिति ब्राह्मणात्तद्धि दृश्यते ॥५-३१-१५७॥

विसिष्ठश्च वसिष्ठाश्च ब्राह्मणा ब्रह्मकर्मणि। सर्वकर्मसु तज्ञेषु दक्षिणीयतमास्तथा॥५-३२-१५०॥
तस्माद्येद्यापि वासिष्ठाः सदस्याः स्युस्तु कर्हिचित्। अर्हयेद्दक्षिणाभिस्तान् भाल्लवेयी श्रुतिस्त्वियम्॥५-३२-१५९॥
ऋषिस्तु मैत्रावरुणिः सूक्तैः षोळषभिः परैः। तुष्टावाग्निमिति त्वग्निमाप्र्यस्तत्र जुषस्व नः॥५-३२-१६०॥
प्राज्ञयेथ प्रसम्राजो द्वितीयं प्राज्ञये तृचम्। वैश्वनरीयाण्येतानि त्वे हैन्द्राणि पराण्यतः॥५-३२-१६१॥
दश पञ्च च सूक्तानि निपातो मरुतां स्तुतिः। नकिः सुदास इत्यस्यां दानं पैजवनस्य तु॥५-३२-१६२॥

वसिष्ठेन चतुर्भिस्तु द्वे नप्तुरिति कीर्तितम्। संवादं सूक्तमैन्द्रं वा श्वित्यञ्चस्तु प्रचक्षते ॥५-३३-१६३॥
वसिष्ठागस्त्ययोरत्र कीर्त्यते तनयैः सह। इन्द्रेण चैव संवादो महिमा जन्म कर्म च॥५-३३-१६४॥
पराणि प्रेति चत्वारि वैश्वदेवानि तत्व तु। स्तौत्यृग ब्जा?महिं तत्र मानोहिं बुध्न्यमेव॥५-३३-१६५॥
अहिराहन्ति मेघान्स एति वा तेषु मध्यमः। योहिः सबुध्न्यो बुध्ने हि सोन्तरिक्षेभि जायते ॥५-३३-१६६॥
उ दु ष्य सवितुः सूक्तं शं नो वाजिनदैवतः। द्वृचोर्धर्चश्च भागोत्र भगमुग्र इति श्रुतिः॥५-३३-१६७॥

