श॰प॰ १०.४.१.[१६] । स एष संवत्सरः प्राजापतिरग्निः  तस्यार्धमेव सावित्राण्यर्धं वैश्वकर्मणान्यष्टावेवास्य कलाः सावित्राण्यष्टौ वैश्वकर्मणान्यथ यदेतदन्तरेण कर्म क्रियते स एव सप्तदशः प्रजापतिर्यो वै कला मनुष्याणामक्षरं तद्देवानाम्।

सायणम् - स एष संवत्सरः प्रजापतिरग्निः। तस्यार्धमेव सावित्राणि - अर्धं वैश्वकर्मणानि। अष्टावेवास्य कलाः सावित्राणि - अष्टौ वैश्वकर्मणानि । अथ यदेतदन्तरेण कर्म क्रियते - स एव सप्तदशः प्रजापतिः । या - उ वै कला मनुष्याणाम् - अक्षरं तद्देवानाम् ॥१६॥

हरिस्वामि - स एष एवार्कः इत्यादेरयमर्थः । यः अग्निश्चितः सः अर्करूपः। पूर्वम् आहवनीयाग्नेरर्कत्वमुक्तम् 'स एव एवार्को यमेतमत्राग्निमाहरन्ति' (श॰प॰ १०।४।१।४) इति । अत्र तु विशिष्टस्याहवनीयस्यार्कत्वमिति विशेषः। तस्य महाव्रतीयग्रहरूपमन्नं क्यमिति पदेनोच्यते । अर्कक्ययोः श्लिष्टोच्चारणादर्क्यं यजुर्वेदतः सिद्धमित्यर्थः । शिष्टम् एव एव महान् इत्यादि पूर्ववद् (चतुर्थकण्डिकावत्) व्याख्येयम् । 
तदिदमग्निरसद्वयम् एक सत् त्रेधा अर्क्यादिनामत्रयेणाम्नायते - स एवं संवत्सरः प्रजापतिरग्निरित्यादिना अधियज्ञं प्रजापतिसौम्याध्वरयोर्द्वन्द्वस्य, अधिदैवम् आदित्यचन्द्रद्वयस्य, अध्यात्मम् प्राणान्नद्वयस्य च अग्न्यादिनामत्रयभाक्त्वं प्रदर्श्यते। 'स एषः' प्रजापतिरूपोग्निः 'संवत्सरः' सप्तदशावयव इत्यर्थः। अग्नेस्तावदवयवत्वमाह - तस्यार्धमिति । आदौ 'युञ्जानः प्रथमं मनः' (वा॰ सं॰ ११।१-८१) इत्यादिभिर्यजुरष्टमाभिर्ऋग्भिः क्रियमाणानि 'सावित्राण्यष्टौ' तदेकमग्नेरर्धम् । 'वैश्वकर्मणानि' षोडशगृहीतस्यार्धेन 'य इमा विश्वा भुवनानि' (वा॰सं॰ १७।१७-२४) इत्यष्टभिर्ऋग्भिरेकाहुतिः। अवशिष्टेनार्धेन 'चक्षुषः पिता मनसा' (वा॰सं॰ १७।२५-३२) इत्यष्टभिरपरा। अतोष्टशो गृहीतत्वादष्टावेव वैश्वकर्मणानि । तदपरमर्धम् , एवं षोडश सम्पद्यन्ते । तयोः सावित्रवैश्वकर्मणहोमयोर्मध्ये उखासम्भरणादि 'यत् कर्म क्रियते स' एव 'सप्तदशः अग्निः प्रजापतिः'। तद्धोमद्वयं कलाष्टकद्वयात्मना स्तौति - अष्टावेवास्य कला इति। अस्य इति अग्निरूपप्रजापतेरित्यर्थः। यो वै कलेत्स्यायमर्थः 'मनुष्याणां या कला' इति व्यवहृता सैव 'देवानाम्' मते अक्षरमित्युच्यते । षोडशकलः पुरुष इति मनुष्यसङ्केते देवैः षोडशाक्षरः पुरुष इति व्यवह्रियते ।


श॰प॰ १०.४.१.[१७] । तद्वै लोमेति द्वे अक्षरे  त्वगिति द्वे असृगिति द्वे मेद इति द्वे मांसमिति द्वे स्नावेति द्वे अस्थीति द्वे मज्जेति द्वे ताः षोडश कला अथ य एतदन्तरेण प्राणः संचरति स एव सप्तदशः प्रजापतिः॥

सायणम् - तद्वै लोम इति द्वे अक्षरे । त्वग् इति द्वे । असृग् इति द्वे । मेदः इति द्वे । मांसम् इति द्वे । स्नाव इति द्वे । अस्थि इति द्वे । मज्जा इति द्वे । ताः षोडश कलाः । अथ य एतदन्तरेण प्राणः सञ्चरति । स एव सप्तदशः प्रजापतिः । 

हरिस्वामि - तान्येवाक्षराणि शरीरे दर्शयति - तद्वै लोमेति द्वे अक्षरे इत्यादि । कलानामधेयानि लोमत्वगसृङ्मेदोमांसस्नावास्थिमज्जगतानि षोडशाक्षराणि शरीरे विद्यन्ते । तदन्तरेण यत्कर्म श्वासप्रश्वासादिका क्रिया क्रियते स एव सप्तदशः प्रजापतिरग्निरित्यर्थः॥