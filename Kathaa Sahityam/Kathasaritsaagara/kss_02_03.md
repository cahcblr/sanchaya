## [कथासरित्सागरः 02 03](https://sa.wikisource.org/wiki/कथासरित्सागरः/लम्बकः_२/तरङ्गः_३)

### तृतीयस्तरङ्गः । ततः स वत्सराज्यं च प्राप्य पित्रा समर्पितम् । कौशाम्ब्यवस्थितः सम्यक्छशासोदयनः प्रजाः ॥ १ (2-3-1)

### यौगन्धरायणाद्येषु भरं विन्यस्य मन्त्रिषु । बभूव स शनै राजा सुखेष्वेकान्ततत्परः ॥ २ (2-3-2)

### सदा सिषेवे मृगयां वीणां घोषवतीं च ताम् । दत्तां वासुकिना पूर्वं नक्तंदिनमवादयत् ॥ ३ (2-3-3)

### तत्तन्त्रीकलनिर्हादमोहमन्त्रवशीकृतान् । अनिनाय च संयम्य सदा मत्तान्वनद्विपान् ॥ ४ (2-3-4)

### स वारनारीवक्त्रेन्दुप्रतिमालंकृतां सुराम् । मन्त्रिणां च मुखच्छायां वत्सराजः समं पपौ ॥ ५ (2-3-5)

### कुलरूपानुरूपा मे भार्या क्वापि न विद्यते । एका वासवदत्ताख्या कन्यका श्रूयते परम् ॥ ६ (2-3-6)

### कथं प्राप्येत सा चेति चिन्तामेकामुवाह सः । सोऽपि चण्डमहासेन उज्जयिन्यामचिन्तयत ॥ ७ (2-3-7)

### तुल्यो मद्दुहितुर्भर्ता जगत्यस्मिन्न विद्यते । अस्ति चोदयनो नाम विपक्षः स च मे सदा ॥ ८ (2-3-8)

### तत्कथं नाम जामाता वश्यश्च स भवेन्मम । उपायस्त्वेक एवास्ति यदटव्यां भ्रमत्यसौ ॥ ९ (2-3-9)

### एकाकी द्विरदान्बघ्नन्मृगयाव्यसनी नृपः । तेन च्छिद्रेण तं युक्त्यावष्टभ्यानाययाम्यहम् ॥ 2.3.१० (2-3-10)

### गान्धर्वज्ञस्य तस्यैतां सुतां शिष्यीकरोमि च । ततश्चास्यां स्वयं तस्य चक्षुः स्निह्येदसंशयम् ॥ ११ (2-3-11)

### एवं स मम जामाता वश्यश्च नियतं भवेत् । नान्योऽस्त्युपायः कोऽप्यत्र येन वश्यो भवेच्च सः ॥ १२ (2-3-12)

### इति संचिन्त्य तत्सिद्ध्यै स गत्वा चण्डिकागृहम् । चण्डीमभ्यर्च्य तुष्टाव चक्रेऽस्या उपयाचितम् ॥ १३ (2-3-13)

### एतत्संपत्स्यते राजन्नचिराद्वाञ्छितं तव । इति शुश्राव तत्रासावशरीरां सरस्वतीम् ॥ १४ (2-3-14)

### ततस्तुष्टः समागत्य बुद्धदत्तेन मन्त्रिणा । सह चण्डमहासेनस्तमेवार्थमचिन्तयत् ॥ १५ (2-3-15)

### मानोद्धतो वीतलोभो रक्तभृत्यो महाबलः । असाध्योऽपि स सामादेः साम्ना तावन्निरूप्यताम् ॥ १६ (2-3-16)

### इति संमन्त्र्य स नृपो दूतमेकं समादिशत् । गच्छ मद्वचनाद्ब्रूहि वत्सराजमिदं वचः ॥ १७ (2-3-17)

### मत्पुत्री तव गान्धर्वे शिष्या भवितुमिच्छति । स्नेहस्तेऽस्मासु चेत्तत्त्वं तामिहैवैत्य शिक्षय ॥ १८ (2-3-18)

### इत्युक्त्वा प्रेषितस्तेन दूतो गत्वा न्यवेदयत् । कौशाम्ब्यां वत्सराजाय संदेशं तं तथैव सः ॥ १९ (2-3-19)

### वत्सराजोऽपि तच्छ्रुत्वा दूतादनुचितं वचः । यौगन्धरायणस्येदमेकान्ते मन्त्रिणोऽब्रवीत् ॥ 2.3.२० (2-3-20)

### किमेतत्तेन संदिष्टं सदर्पं मम भूभुजा । एवं संदिशतस्तस्य कोऽभिप्रायो दुरात्मनः ॥ २१ (2-3-21)

### इत्युक्तो वत्सराजेन तदा यौगन्धरायणः । उवाचैनं महामन्त्री स स्वामिहितनिष्ठुरः ॥ २२ (2-3-22)

### भुवि व्यसनिताख्यातिः प्ररूढा ते लतेव या । इदं तस्या महाराज कषायकटुकं फलम् ॥ २३ (2-3-23)

### स हि त्वां रागिणं मत्वा कन्यारत्नेन लोभयन् । नीत्वा चण्डमहासेनो बद्ध्वा स्वीकर्तुमिच्छति ॥ २४ (2-3-24)

### तन्मुञ्च व्यसनानि त्वं सुखेन हि परैर्नृपाः । सीदन्तस्तेषु गृह्यन्ते खातेष्विव वनंद्विपाः ॥ २५ (2-3-25)

### इत्युक्तो मन्त्रिणा धीरः प्रतिदूतं व्यसर्जयत् । स वत्सराजस्तं चण्डमहासेननृपं प्रति ॥ २६ (2-3-26)

### संदिदेश च यद्यस्ति वाञ्छा मच्छिष्यतां प्रति । त्वत्पुत्र्यास्तदिहैवैषा भवता प्रेष्यतामिति ॥ २७ (2-3-27)

### एवं कृत्वा च सचिवान्वत्सराजो जगाद सः । यामि चण्डमहासेनमिह बद्ध्वानयामि तम् ॥ २८ (2-3-28)

### तच्छ्रुत्वा तमुवाचाग्र्यो मन्त्री यौगन्धरायणः । न चैतच्छक्यते राजन्कर्तुं नैव च युज्यते ॥ २९ (2-3-29)

### स हि प्रभाववान्राजा स्वीकार्यश्च तव प्रभो । तथा च तद्गतं सर्वं शृण्विदं कथयामि ते ॥ 2.3.३० (2-3-30)

### अस्तीहोज्जयिनी नाम नगरी भूषणं भुवः । हसन्तीव सुधाधौतैः प्रासादैरमरावतीम् ॥ ३१ (2-3-31)

### यस्यां वसति विश्वेशो महाकालवपुः स्वयम् । शिथिलीकृतकैलासनिवासव्यसनो हरः ॥ ३२ (2-3-32)

### तस्यां महेन्द्रवर्माख्यो राजाभूद्भूभृतां वरः । जयसेनाभिधानोऽस्य बभूव सदृशः सुतः ॥ ३३ (2-3-33)

### जयसेनस्य तस्याथ पुत्रोऽप्रतिमदोर्बलः । समुत्पन्नो महासेननामा नृपतिकुञ्जरः ॥ ३४ (2-3-34)

### सोऽथ राजा स्वराज्यं तत्पालयन्समचिन्तयत् । न मे खड्गोऽनुरूपोऽस्ति न च भार्या कुलोद्गता ॥ ३५ (2-3-35)

### इति संचिन्त्य स नृपश्चण्डिकागृहमागमत् । तत्रातिष्ठन्निराहारो देवीमाराधयंश्चिरम् ॥ ३६ (2-3-36)

### उत्कृत्याथ स्वमांसानि होमकर्म स चाकरोत् । ततः प्रसन्ना साक्षात्सा देवी चण्डी तमभ्यधात् ॥ ३७ (2-3-37)

### प्रीतास्मि ते गृहाणेमं पुत्र खड्गोत्तमं मम । एतत्प्रभावाच्छत्रूणामजेयस्त्वं भविष्यसि ॥ ३८ (2-3-38)

### किं चाङ्गारवतीं नाम कन्यां त्रैलोक्यसुन्दरीम् । अङ्गारकासुरसुता शीघ्रं भार्यामवाप्स्यसि ॥ ३९ (2-3-39)

### अतीव चण्डं कर्मेह कृतं चैतद्यतस्त्वया । अतश्चण्डमहासेन इत्याख्या ते भविष्यति ॥ 2.3.४० (2-3-40)

### इत्युक्त्वा दत्तखड्गा सा देवी तस्य तिरोऽभवत् । राज्ञः संकल्पसंपत्तिहृष्टिराविरभूत्पुनः ॥ ४१ (2-3-41)

### स खड्गो मत्तहस्तीन्द्रो नडागिरिरिति प्रभो । द्वे तस्य रत्ने शक्रस्य कुलिशैरावणाविव ॥ ४२ (2-3-42)

### तयोः प्रभावात्सुखितः कदाचित्सोऽथ भूपतिः । अगाच्चण्डमहासेनो मृगयायै महाटवीम् ॥ ४३ (2-3-43)

### अतिप्रमाणं तत्रैकं वराहं घोरमैक्षत । नैशं तम इवाकाण्डे दिवा पिण्डत्वमागतम् ॥ ४४ (2-3-44)

### स वराहः शरैरस्य तीक्ष्णैरप्यकृतव्रणः । आहत्य स्यन्दनं राज्ञः पलाय्य बिलमाविशत् ॥ ४५ (2-3-45)

### राजापि रथमुत्सृज्य तमेवानुसरन्क्रुधा । धनुर्द्वितीयस्तत्रैव प्राविशत्स बिलान्तरम् ॥ ४६ (2-3-46)

### दूरं प्रविश्य चापश्यत्कान्त पुरवरं महत् । सविस्मयो न्यषीदच्च तदन्तर्दीर्घिकातटे ॥ ४७ (2-3-47)

### तत्रस्थः कन्यकामेकामपश्यत्स्त्रीशतान्विताम् । संचरन्तीं स्मरस्येव धैर्यनिर्भेदिनीमिषुम् ॥ ४८ (2-3-48)

### सापि प्रेमरसासारवर्षिणा चक्षुषा मुहुः । स्नपयन्तीव राजानं शनकैस्तमुपागमत् ॥ ४९ (2-3-49)

### कस्त्वं सुभग कस्माच्च प्रविष्टोऽसीह सांप्रतम् । इत्युक्तः स तया राजा यथातत्त्वमवर्णयत ॥ 2.3.५० (2-3-50)

### तच्छ्रुत्वा नेत्रयुगलात्सरागादश्रुसंततिम् । हृदयाद्धीरतां चापि समं कन्या मुमोच सा ॥ ५१ (2-3-51)

### का त्वं रोदिषि कस्माच्च पृष्टा तेनेति भूभृता । सा तं प्रत्यब्रवीदेवं मन्मथाज्ञानुवर्तिनी ॥ ५२ (2-3-52)

### यो वराहः प्रविष्टोऽत्र स दैत्योऽङ्गारकाभिधः । अहं चैतस्य तनया नाम्नाङ्गारवती नृप ॥ ५३ (2-3-53)

### वज्रसारमयश्चासौ राजपुत्रीरिमाः शतम् । आच्छिद्य राज्ञां गेहेभ्यः परिवारं व्यधान्मम ॥ ५४ (2-3-54)

### किं चैष राक्षसीभूतः शापदोषान्महासुरः । तृष्णाश्रमार्तश्चाद्य त्वां प्राप्यापि त्यक्तवानयम् ॥ ५५ (2-3-55)

### इदानीं चास्तवाराहरूपो विश्राम्यति स्वयम् । सुप्तोत्थितश्च नियतं त्वयि पापं समाचरेत् ॥ ५६ (2-3-56)

### इति मे तव कल्याणमपश्यन्त्या गलन्त्यमी । संतापक्वथिताः प्राणा इव बाष्पाम्बुबिन्दवः ॥ ५७ (2-3-57)

### इत्यङ्गारवतीवाक्यं श्रुत्वा राजा जगाद ताम् । यदि मय्यस्ति ते स्नेहस्तदिदं मद्वचः कुरु ॥ ५८ (2-3-58)

### प्रबुद्धस्यास्य गत्वा त्वं रुदिहि स्वपितुः पुरः । ततश्च नियतं स त्वां पृच्छेदुद्वेगकारणम् ॥ ५९ (2-3-59)

### त्वां चेन्निपातयेत्कश्चित्ततो मे का गतिर्भवेत् । एतदुःखं ममेत्येवं स च वाच्यस्त्वया ततः ॥ 2.3.६० (2-3-60)

### एवं कृतेऽस्ति कल्याणं तवापि च ममापि च । इत्युक्ता तेन सा राज्ञा तथेत्यङ्गीचकार तम् ॥ ६१ (2-3-61)

### तं च च्छन्नमवस्थाप्य राजानं पापशङ्किनी । अगादसुरकन्या सा प्रसुप्तस्यान्तिकं पितुः ॥ ६२ (2-3-62)

### सोऽपि दैत्यः प्रबुबुधे प्रारेभे सा च रोदितुम् । किं पुत्रि रोदिषीत्येवं स च तामब्रवीत्ततः ॥ ६३ (2-3-63)

### हन्यात्त्वां कोऽपि चेत्तात तदा मे का गतिर्भवेत् । इत्यार्त्या तमवादीत्सा स विहस्य ततोऽब्रवीत् ॥ ६४ (2-3-64)

### को मां व्यापादयेत्पुत्रि सर्वो वज्रमयो ह्यहम् । वामहस्तेऽस्ति मे छिद्रं तच्च चापेन रक्ष्यते ॥ ६५ (2-3-65)

### इत्थमाश्वासयामास स दैत्यस्तां निजां सुताम् । एतच्च निखिलं तेन राज्ञा छन्नेन शुश्रुवे ॥ ६६ (2-3-66)

### ततः क्षणादिवोत्थाय कृत्वा स्नानं स दानवः । कृतमौनः प्रववृते देवं पूजयितुं हरम् ॥ ६७ (2-3-67)

### तत्कालं प्रकटीभूय स राजाकृष्टकार्मुकः । उपेत्य प्रसभं दैत्यं रणायाह्वयते स्म तम् ॥ ६८ (2-3-68)

### सोऽप्युत्क्षिप्य करं वामं मौनस्थस्तस्य भूपतेः । प्रतीक्षस्व क्षणं तावदिति संज्ञा तदाकरोत् ॥ ६९ (2-3-69)

### राजापि लघुहस्तत्वात्करे तत्रैव तत्क्षणम् । तस्मिन्मर्मणि तं दैत्यं पृषत्केन जघान सः ॥ 2.3.७० (2-3-70)

### स च मर्माहतो घोरं रावं कृत्वा महासुरः । अङ्गारकोऽपतद्भूमौ निर्यज्जीवो जगाद च ॥ ७१ (2-3-71)

### तृषितोऽहं हतो येन स मामद्भिर्न तर्पयेत् । प्रत्यब्दं यदि तत्तस्य नश्येयुः पञ्च मन्त्रिणः ॥ ७२ (2-3-72)

### इत्युक्त्वा पञ्चतां प्राप स दैत्यः सोऽपि तत्सुताम् । तामङ्गारवतीं राजा गृहीत्वोज्जयिनीं ययौ ॥ ७३ (2-3-73)

### परिणीतवतस्तस्य तत्र तां दैत्यकन्यकाम् । जातौ द्वौ तनयौ चण्डमहासेनस्य भूपतेः ॥ ७४ (2-3-74)

### एको गोपालको नाम द्वितीयः पालकस्तथा । तयोरिन्द्रोत्सवं चासौ जातयोरकरोन्नृपः ॥ ७५ (2-3-75)

### ततस्तं नृपतिं स्वप्ने तुष्टो वक्ति स्म वासवः । प्राप्स्यस्यनन्यसदृशीं मत्प्रसादात्सुतामिति ॥ ७६ (2-3-76)

### ततः कालेन जातास्य राज्ञः कन्या तु तन्व्यथ । अपूर्वा निर्मिता धात्रा चन्द्रस्येवापरा तनुः ॥ ७७ (2-3-77)

### कामदेवावतारोऽस्याः पुत्रो विद्याधराधिपः । भविष्यतीति तत्कालमुदभूद्भारती दिवः ॥ ७८ (2-3-78)

### दत्ता मे वासवेनैषा तुष्टेनेति स भूपतिः । नाम्ना वासवदत्तां तां तनयामकरोत्तदा ॥ ७९ (2-3-79)

### सा च तस्य पितुर्गेहे प्रदेया संप्रति स्थिता । प्राङ्मन्थादर्णवस्येव कमला कुक्षिकोटरे ॥ 2.3.८० (2-3-80)

### एवंविधप्रभावश्चण्डमहासेनभूपतिः स किल । देव न शक्यो जेतुं यथा तथा दुर्गदेशस्थः ॥ ८१ (2-3-81)

### किं च स राजन्वाञ्छति दातुं तुभ्यं सदैव तनयां ताम् । प्रार्थयते तु स राजा निजपक्षमहोदयं मानी ॥ ८२ (2-3-82)

### सा चावश्यं मन्ये वासवदत्ता त्वयैव परिणेया । स सपदि वासवदत्ताहृतहृदयो वत्सराजोऽभूत् ॥ ८३ (2-3-83)

### इति महाकविश्रीसोमदेवभट्टविरचिते कथासरित्सागरे कथामुखलम्बके तृतीयस्तरङ्गः । 