## [कथासरित्सागरः 08 07](https://sa.wikisource.org/wiki/कथासरित्सागरः/लम्बकः_८/तरङ्गः_७)

### सप्तमस्तरङ्गः । ततः सूर्यप्रभः प्रातरुत्थाय सचिवैः सह । दानवादिबलैः सर्वैर्युतो युद्धभुवं ययौ ॥ १ (8-7-1)

### आययौ श्रुतशर्मा च विद्याधरबलैर्वृतः । आजग्मुश्च पुनर्द्रष्टुं सर्वे देवासुरादयः ॥ २ (8-7-2)

### सैन्ये द्वे अपि ते व्यूहावर्धचन्द्रौ च चक्रतुः । प्रावर्तत ततो युद्धं बलयोरुभयोस्तयोः ॥ ३ (8-7-3)

### सशब्दमभिधावन्तो निकृन्तन्तः परस्परम् । पत्त्रारूढाः प्रजविनो युद्ध्यन्ते स्म शरा अपि ॥ ४ (8-7-4)

### कोषाननाग्रनिर्याताः सुदीर्घाः पीतशोणिताः । लीलाः खड्गलता रेजु कृतान्तरसना इव ॥ ५ (8-7-5)

### शरोत्फुल्लमुखाम्भोजसंपतच्चक्रसंहति । राजहंसक्षयायासीत्तदाहवमहासरः ॥ ६ (8-7-6)

### उत्फलद्भिः पतद्भिश्च निर्लूनैः शूरमूर्धभिः । कृतान्तकन्दुकक्रीडासंनिभा समिदाबभौ ॥ ७ (8-7-7)

### क्षतजासेकनिर्धूतधूलिध्वान्ते रणाजिरे । महारथानामभवन्द्वन्द्वयुद्धान्यमर्षिणाम् ॥ ८ (8-7-8)

### आसीत्सूर्यप्रभस्यात्र सङ्ग्रामः श्रुतशर्मणा । दामोदरेण च समं प्रभासस्याहवोऽभवत् ॥ ९ (8-7-9)

### महोत्पात्तेन साकं च सिद्धार्थो युयुधे तदा । प्रहस्तो ब्रह्मगुप्तेन संगमेन च वीतभीः ॥ 8.7.१० (8-7-10)

### प्रज्ञाढ्यश्चन्द्रगुप्तेनाप्यक्रमेण प्रियंकरः । युयुधे सर्वदमनः सहैवातिबलेन च ॥ ११ (8-7-11)

### धुरंधरेण युयुधे स कुञ्जरकुमारकः । अन्ये महारथाश्चान्यैरयुध्यन्त पृथक्पृथक् ॥ १२ (8-7-12)

### तत्र पूर्वं महोत्पातः प्रतिहत्य शरैः शरान् । सिद्धार्थस्य धनुश्छित्त्वा जघानाश्वान्ससारथीन् ॥ १३ (8-7-13)

### विरथः सोऽपि सिद्धार्थो धावित्वा तस्य तं क्रुधा । अयोदण्डेन महता साश्वं रथमचूर्णयत् ॥ १४ (8-7-14)

### ततस्तं पादचारी स सिद्धार्थः पादचारिणम् । बाहुयुद्धेन धरणौ महोत्पातमपातयत् ॥ १५ (8-7-15)

### यावच्चेच्छति निष्पेष्टुं स तं तावत्स खेचरः । भगेन रक्षितः पित्रा प्रोत्थाय प्रययौ रणात् ॥ १६ (8-7-16)

### प्रहस्तब्रह्मगुप्तौ चाप्यन्योन्यं विरथीकृतौ । करणैः खड्गयुद्धेन युध्येते स्म पृथग्विधैः ॥ १७ (8-7-17)

### प्रहस्तश्चासिनिर्लूनचर्माणं करणक्रमात् । युक्त्या तं पातयामास ब्रह्मगुप्तं भुवस्तले ॥ १८ (8-7-18)

### पतितस्य शिरस्तस्य स यावच्छेत्तुमिच्छति । तावन्निवारितो दूरात्पित्रास्य ब्रह्मणा स्वयम् ॥ १९ (8-7-19)

### सुतान्रक्षितुमायाता यूयं न प्रेक्षितुं रणम् । इत्युक्त्वा दानवा सर्वे देवान्विजहसुस्तदा ॥ 8.7.२० (8-7-20)

### तावद्वीतभयश्छिन्नधन्वानं हतसारथिम् । जघान हृदये विद्ध्वा प्रद्युम्नास्त्रेण संक्रमम् ॥ २१ (8-7-21)

### प्रज्ञाढ्यश्चन्द्रगुप्तं च पदातिं रथयोः क्षयात् । पदातिः खड्गयुद्धेन न्यवधीत्कृत्तमस्तकम् ॥ २२ (8-7-22)

### ततः पुत्रवधक्रुद्धः स्वयमागत्य चन्द्रमाः । प्रज्ञाड्यं योधयामास युद्धं चासीत्तयोः समम् ॥ २३ (8-7-23)

### प्रियंकरश्च विरथो विरथं रथनाशतः । एकखङ्गप्रहारेण करोति स्माक्रमं द्विधा ॥ २४ (8-7-24)

### छिन्ने धनुषि निक्षिप्तेनाङ्कुशेन हृदि क्षतम् । हतवान्सर्वदमनो हेलयातिबलं रणे ॥ २५ (8-7-25)

### ततो धुरंधरं तं च स कुञ्जरकुमारकः । अस्त्रप्रत्यस्त्रयुद्धेन चकार विरथं मुहुः ॥ २६ (8-7-26)

### मुहुर्विक्रमशक्तिश्च तस्मै रथमढौकयत् । ररक्ष संकटे तं चाप्यस्त्रैरस्त्राणि वारयन् ॥ २७ (8-7-27)

### न कुञ्जरकुमारोऽथ धावित्वा महतीं शिलाम् । क्रुद्धो विक्रमशक्तेर्द्राक्चिक्षेप स्यन्दनोपरि ॥ २८ (8-7-28)

### गते विक्रमशक्तौ च चूर्णितस्यन्दने ततः । तयैव शिलया तं स धुरंधरमचूर्णयत् ॥ २९ (8-7-29)

### सूर्यप्रभः प्रयुद्धोऽपि सहात्र श्रुतशर्मणा । विरोचनवधक्रोधाज्जघानैकेषुणा दमम् ॥ 8.7.३० (8-7-30)

### तत्क्रोधादश्विनौ देवौ युद्धायापतितौ शरैः । सुनीथः प्रतिजग्राह तेषां युद्धमभून्महत् ॥ ३१ (8-7-31)

### स्थिरबुद्धिश्च सङ्ग्रामे शक्त्या हत्वा पराक्रमम्वसुभिस्तद्वधक्रुद्धैः सहाष्टाभिरयुध्यत ॥ ३२ (8-7-32)

### विरथीकृतभासं च प्रभासो वीक्ष्य मर्दनम् । दामोदररणासक्तोऽप्येकेनेवेषुणावधीत् ॥ ३३ (8-7-33)

### प्रकम्पनोऽस्त्रयुद्धेन हत्वा तेजःप्रभं युधि । युयुधे तद्वधक्रुद्धेनाग्निना सह दानवः ॥ ३४ (8-7-34)

### धूमकेतोश्च समरे यमदंष्ट्रं निजघ्नुषः । कुपितेन यमेनाभूत्सह युद्धं सुदारुणम् ॥ ३५ (8-7-35)

### चूर्णयित्वा स शिलया सिंहदंष्ट्रः सुरोषणम् । समं निर्ऋतिना युद्धे तद्वधामर्षशालिना ॥ ३६ (8-7-36)

### कालचक्रोऽपि चक्रेण चक्रे वायुबलं द्विधा । अयुध्यत च तत्कोपाद्ज्ज्वलता वायुना सह ॥ ३७ (8-7-37)

### रूपैर्नागाद्रिवृक्षाणां महामायो विमोहदम् । कुबेरदत्तं हतवांस्तार्क्ष्यवज्राग्निरूपधृत् ॥ ३८ (8-7-38)

### ततः क्रुद्धः कुबेरोऽत्र तेन साकमयुध्यत । एवमन्येऽप्ययुध्यन्त सुराः स्वांशवधक्रुधा ॥ ३९ (8-7-39)

### निजघ्निरेऽत्र चान्येऽपि ते ते विद्याधराधिपाः । उत्पतद्भिः प्रतिपदं तैस्तैर्मनुजदानवैः ॥ 8.7.४० (8-7-40)

### तावच्चात्र प्रभासस्य सह दामोदरेण तत् । परस्परास्त्रप्रत्यस्त्र भीमं युद्धमवर्तत ॥ ४१ (8-7-41)

### अथ दामोदरश्छिन्नधन्वा निहतसारथिः । आत्तान्यचापः संगृह्य स्वयं रश्मीनयुध्यत ॥ ४२ (8-7-42)

### साधुवादप्रदं चास्य पप्रच्छेन्द्रोऽम्बुजासनम् । हीयमानं प्रति कथं तुष्टोऽसि भगवन्निति ॥ ४३ (8-7-43)

### ततो ब्रह्मा जगादैनं कथं नैतस्य तुष्यते । इयच्चिरं प्रभासेन सह योऽनेन युध्यते ॥ ४४ (8-7-44)

### दामोदर हरेरंशं विना कुर्यादिदं हि कः । एकस्य हि प्रभासस्य सर्वेऽप्यल्पाः सुरा रणे ॥ ४५ (8-7-45)

### नमुचिर्नाम यो ह्यासीदसुरः सुरमर्दनः । प्रबलाख्यस्ततो जज्ञे सर्वरत्नमयश्च यः ॥ ४६ (8-7-46)

### सैष प्रभासो जातोऽद्य पुत्रो भासस्य दुर्जयः । भासोऽपि पूर्वमभवत्कालनेमिर्महासुरः ॥ ४७ (8-7-47)

### भूयो हिरण्यकशिपुस्ततो भूत्वा कपिञ्जलः । सुमुण्डीकोऽसुरो योऽभूत्सोऽयं सूर्यप्रभोऽद्य च ॥ ४८ (8-7-48)

### हिरण्याक्षश्च योऽभूत्प्राक्स सुनीथासुरोऽप्ययम् । प्रहस्ताद्याश्च येऽप्येते ते सर्वे दैत्यदानवाः ॥ ४९ (8-7-49)

### ये युष्माभिर्हतास्तेऽमी पुनर्जाता यतोऽसुराः । मयादयोऽत एवामी पक्षमेषामुपाश्रिताः ॥ 8.7.५० (8-7-50)

### सूर्यप्रभादिभिः स्विष्टरुद्रयज्ञप्रभावतः । विस्रस्तबन्धनः पश्य बलिर्द्रष्टुमिहागतः ॥ ५१ (8-7-51)

### स्वं सत्यवचनं रक्षन्पातालेष्वेष तिष्ठति । त्वद्राज्यकालपर्यन्तं ततश्चेन्द्रो भविष्यति ॥ ५२ (8-7-52)

### एते परिगृहीताश्च सांप्रतं त्रिपुरारिणा । तन्नायं जयकालो वः संधिं कुरुत किं ग्रहैः ॥ ५३ (8-7-53)

### इति यावत्सुरपतिं ब्रवीति कमलासनः । तावत्प्रभासः प्रामुञ्चदस्त्रं पाशुपतं महत् ॥ ५४ (8-7-54)

### तद्दृष्ट्वा सर्वसंहारि रौद्रमस्त्रं विजृम्भितम् । प्रमुक्तं हरिणा चक्रं सुतस्नेहात्सुदर्शनम् ॥ ५५ (8-7-55)

### ततः सरूपयोरासीद्युद्धं दिव्यास्त्रयोस्तयोः । अकाण्डविश्वसंहारसंभ्रान्तभुवनत्रयम् ॥ ५६ (8-7-56)

### अस्त्रं स्वं संहरैतत्त्वं यावत्त्वं संहराम्यहम् । इत्युक्तो हरिणा सोऽथ प्रभासः प्रत्युवाच तम् ॥ ५७ (8-7-57)

### मुक्तमस्त्रं वृथा न स्यात्तत्प्रयातु पराङ्मुखः । दामोदरो रणं हित्वा ततोऽस्त्रं संहराम्यहम् ॥ ५८ (8-7-58)

### इत्युक्ते तेन भगवानवादीत्तर्हि मानय । चक्रं त्वमपि मे मा भूद्वैफल्यमुभयोरपि ॥ ५९ (8-7-59)

### एतच्छौरेर्वचः श्रुत्वा प्रभासः प्राह कालवित् । एवमस्तु रथं हन्तु मम चक्रमिदं तव ॥ 8.7.६० (8-7-60)

### तथेति हरिणा दामोदरे व्यावर्तिते रणात् । प्रभासः संजहारास्त्रं चक्रं चास्यापतद्रथे ॥ ६१ (8-7-61)

### आरुह्यान्यं रथं सोऽथ ययौ सूर्यप्रभान्तिकम् । दामोदरोऽपि स प्रायाच्छ्रुतशर्मान्तिकं ततः ॥ ६२ (8-7-62)

### तावच्च वासवांशत्वदृप्तस्य क्षुतशर्मणः । सूर्यप्रभस्य च द्वन्द्वयुद्धं काष्ठां परामगात् ॥ ६३ (8-7-63)

### श्रुतशर्मा प्रयुङ्के स्म यद्यदस्त्रं प्रयत्नतः । प्रत्यस्त्रैः प्रतिहन्ति स्म तत्तत्सूर्यप्रभः क्षणात् ॥ ६४ (8-7-64)

### माया या या च तेनात्र प्रयुक्ता श्रुतशर्मणा । सूर्यप्रभेण सा सास्य निहता प्रतिमायया ॥ ६५ (8-7-65)

### ततो ब्रह्मास्त्रममुचच्छ्रुतशर्मातिकोपतः । सूर्यप्रभोऽपि प्रामुञ्चदस्त्रं पाशुपतं कृती ॥ ६६ (8-7-66)

### तेन रौद्रमहास्त्रेण ब्रह्मास्त्रं प्रतिहत्य तत् । यावत्स दुष्प्रधर्मेण श्रुतशर्माभिभूयते ॥ ६७ (8-7-67)

### तावदिन्द्रप्रभृतिभिर्लोकपालैः समन्ततः । वज्रादीनि प्रयुक्तानि परमास्त्राण्यमर्षिभिः ॥ ६८ (8-7-68)

### तत्तु पाशुपतं तानि जित्वा सर्वायुधान्यपि । जज्वाल सुतरामस्त्रं श्रुतशर्मजिघांसया ॥ ६९ (8-7-69)

### ततः सूर्यप्रभः स्तुत्वा महास्त्रं तद्व्यजिज्ञपत् । मा वधीः श्रुतशर्माणं बद्ध्वा त्वं तं समर्पय ॥ 8.7.७० (8-7-70)

### ततः प्रसह्य निःशेषैः संनद्धमभवत्सुरैः । तज्जिगीषावशाच्चान्यैः प्रेक्षकैरसुरैरपि ॥ ७१ (8-7-71)

### तत्क्षणं वीरभद्राख्यः शंभुना प्रेरितो गणः । आगत्यैव  तदादेशमिन्द्रादिभ्योऽब्रवीदिदम् ॥ ७२ (8-7-72)

### यूयं प्रेक्षितुमायातास्तद्योद्धुं वः क्रमोऽत्र कः । मर्यादालङ्घनाच्चान्यदपि स्यादसमञ्जसम् ॥ ७३ (8-7-73)

### एतच्छ्रुत्वाब्रुवन्देवा हन्यन्ते च हताश्च नः । सर्वेषामत्र तनयास्तन्न युध्यामहे कथम् ॥ ७४ (8-7-74)

### दुस्त्यजो हि सुतस्नेहस्तदवश्यं प्रतिक्रिया । तन्निहन्तृषु कर्तव्या यथाशक्त्यत्र कोऽक्रमः ॥ ७५ (8-7-75)

### इत्युक्तवत्सु देवेषु वीरभद्रे ततो गते । सुराणामसुराणां च प्रावर्तत महारणः ॥ ७६ (8-7-76)

### सुनीथः सममश्विभ्यां प्रज्ञाढ्यश्च सहेन्दुना । स्थिरबुद्धिश्च वसुभिः कालचक्रश्च वायुना ॥ ७७ (8-7-77)

### प्रकम्पनोऽग्निना सिंहदंष्ट्रो निर्ऋतिना तथा । वरुणेन प्रथमनो धूमकेतुर्यमेन च ॥ ७८ (8-7-78)

### महामायः स च तदा धनाधिपतिना सह । अयुध्यतास्त्रप्रत्यस्त्रैरन्योन्यैश्च समं सुरैः ॥ ७९ (8-7-79)

### पर्यन्ते परमास्त्रं च यो यो यद्यत्सुरोऽक्षिपत् । तस्य तस्य हरस्तत्तद्धुंकारेण व्यनाशयत् ॥ 8.7.८० (8-7-80)

### धनदस्तूद्यतगदः साम्ना शर्वेण वारितः । भग्नास्त्राश्च सुरास्ते ते परित्यज्याहवं ययुः ॥ ८१ (8-7-81)

### ततः सूर्यप्रभं शक्रः स्वयं क्रोधादयोधयत् । शरौघममुचत्तस्मिंस्तानि तान्यायुधानि च ॥ ८२ (8-7-82)

### सूर्यप्रभश्च निर्धूय तदस्त्राण्यवहेलया । आकर्णाकृष्टनाराचशतेनेन्द्रमताडयत् ॥ ८३ (8-7-83)

### ततः क्रुद्धः स कुलिशं जग्राह च सुराधिपः । हुंकारं चाकरोदुद्रः कुलिशं च ननाश तत् ॥ ८४ (8-7-84)

### ततः पराङ्मुखे याते शक्रे नारायणः स्वयम् । प्रभासं योधयामास क्रोधात्कोटीमुखैः शरैः ॥ ८५ (8-7-85)

### अस्त्राण्यन्यानि चाप्यस्त्रैर्निष्कम्पो युयुधे समम् । हताश्वो विरथीभूतोऽप्यारुह्यान्यं रथं च सः ॥ ८६ (8-7-86)

### तेन दैत्यारिणा सार्धं निर्विशेषमयुध्यत । ततः प्रकुपितो देवो ज्वलच्चक्रं मुमोच सः ॥ ८७ (8-7-87)

### प्रभासोऽप्यभिमन्त्र्यैव दिव्यं खड्गं प्रमुक्तवान् । तयोरायुधयोर्युध्यमानयोर्वीक्ष्य चक्रतः ॥ ८८ (8-7-88)

### हीयमानं शनैः खड्गं हुंकारं कृतवान्हरः । तेन ते खड्गचक्रे द्वे अन्तर्धानमुपेयतुः ॥ ८९ (8-7-89)

### ततो ननन्दुरसुरा विषीदन्ति स्म चामराः । सूर्यप्रभे लब्धजये बद्धे च श्रुतशर्मणि ॥ 8.7.९० (8-7-90)

### संस्तुत्याराधयामासुरथ देवा वृषध्वजम् । ततस्तुष्टः सुरानेवमादिदेशाम्बिकापतिः ॥ ९१ (8-7-91)

### सूर्यप्रभ प्रतिज्ञातं वर्जयित्वार्थ्यतां वरः । देव यत्ते प्रतिज्ञातं कः शक्तः कर्तुमन्यथा ॥ ९२ (8-7-92)

### किं त्वस्माभिः प्रतिज्ञातं यदस्य श्रुतशर्मणः । सत्यं तदप्यस्तु विभो मा भूद्वंशक्षयश्च नः ॥ ९३ (8-7-93)

### इत्युक्त्वा विरतान्देवान्भगवानेवमादिशत् । संधौ कृते भवत्येतत्संधिश्चैवमिहास्तु वः ॥ ९४ (8-7-94)

### सूर्यप्रभं प्रणमतु श्रुतशर्मा सहानुगः । ततस्तथा वदिष्यामो यथोभयहितं भवेत् ॥ ९५ (8-7-95)

### इतीश्वरवचो देवाः प्रतिपद्य तथेति च । सूर्यप्रभस्य विदधुः श्रुतशर्माणमानतम् ॥ ९६ (8-7-96)

### ततस्तयोर्मिथस्त्यक्तवैरयोः कण्ठलग्नयोः । संधिं देवासुराश्चक्रुः शान्तवैराः परस्परम् ॥ ९७ (8-7-97)

### अथ शृण्वत्सु निखिलेष्वसुरेषु सुरेषु च । उवाच भगवाञ्शंभुः सूर्यप्रभमिदं वचः ॥ ९८ (8-7-98)

### कुरु दक्षिणवेद्यर्धे चक्रवर्तित्वमात्मनः । उत्तरस्मिंस्तु वेद्यर्धे देहि तच्छ्रुतशर्मणे ॥ ९९ (8-7-99)

### प्राप्तव्यमचिरात्पुत्र त्वया हीतश्चतुर्गुणम् । साम्राज्यं किंनरादीनामशेषाणां द्युचारिणाम् ॥ 8.7.१०० (8-7-100)

### तस्मिन्प्राप्ते च दद्यास्त्वं वेद्यर्धमपि दक्षिणम् । तत्कुञ्जरकुमाराय सविशेषपदे स्थितः ॥ १०१ (8-7-101)

### ये चात्र निहता वीराः समित्युभयपक्षयोः । उत्तिष्ठन्त्यक्षतैरङ्गैर्जीवन्तः सर्व एव ते ॥ १०२ (8-7-102)

### इत्युक्त्वान्तर्दधे शंभुः सर्वे चोत्तस्थुरक्षताः । सुप्तप्रबुद्धा इव ते येऽत्राभूवन्रणे हताः ॥ १०३ (8-7-103)

### अथ सूर्यप्रभो मूर्ध्नि धृतशांभवशासनः । गत्वा विविक्तं विस्तीर्णं भूमिभागमरिंदमः ॥ १०४ (8-7-104)

### उपविष्टो महास्थाने श्रुतशर्माणमागतम् । निजसिंहासनार्धे तमुपावेशितवान्स्वयम् ॥ १०५ (8-7-105)

### तद्वयस्याः प्रभासाद्या वयस्याः श्रुतशर्मणः । दामोदराद्याश्च तयोः पार्श्वयोः समुपाविशन् ॥ १०६ (8-7-106)

### उपाविशत्सुनीथश्च मयश्चान्ये च दानवाः । आसनेषु यथार्हेषु तथा विद्याधरेश्वराः ॥ १०७ (8-7-107)

### ततस्तत्राययुः सप्तपातालपतयोऽखिलाः । प्रह्लादप्रमुखा दैत्यदानवेन्द्राः प्रहर्षतः ॥ १०८ (8-7-108)

### शक्रश्च लोकपालादियुतो गुरुपुरःसरः । विद्याधरः सुमेरुश्च स सुवासकुमारकः ॥ १०९ (8-7-109)

### दनुप्रभृतयः सर्वाश्चाययुः कश्यपाङ्गनाः । भूतासनविमानेन भार्याः सूर्यप्रभस्य च ॥ 8.7.११० (8-7-110)

### सर्वेष्वेषु कृतान्योन्यप्रीत्याचारोपवेशिषु । सिद्धिर्नाम सखी दन्वास्तद्वाक्येनैवमभ्यधात् ॥ १११ (8-7-111)

### भो भोः सुरासुरा देवी दनुर्युष्मान्ब्रवीत्यसौ । अस्मिन्प्रीतिसमाजे यत्सौमनस्यं सुखं च नः ॥ ११२ (8-7-112)

### तद्ब्रूत यदि युष्माभिरनुभूतं कदाचन । तदन्योन्यं न कर्तव्यो विरोधो दुःखदारुणः ॥ ११३ (8-7-113)

### हिरण्याक्षादिभिर्ज्येष्ठैर्द्युराज्याय कृतः स यैः । ते गताः शक्र एवाद्य ज्येष्ठस्तत्का विरोधिता ॥ ११४ (8-7-114)

### निर्वैरसुखितास्तस्माद्वर्तध्वमितरेतरम् । अस्माकं येन संतोषः शिवं च जगतां भवेत् ॥ ११५ (8-7-115)

### इति सिद्धिमुखाच्छ्रुत्वा भगवत्या दनोर्वचः । शक्रेण वीक्षितमुखो बृहस्पतिरुवाच ताम् ॥ ११६ (8-7-116)

### नानुबन्धोऽस्ति देवानामसुरान्प्रति कश्चन । विकुर्वते न यद्येते मिथ्या देवानिमान्प्रति ॥ ११७ (8-7-117)

### इत्युक्ते देवगुरुणा दानवेन्द्रो मयोऽब्रवीत् । स्याद्विकारोऽसुराणां चेत्तद्दद्यान्नमुचिः कथम् ॥ ११८ (8-7-118)

### उच्चैःश्रवसमिन्द्राय मृतसंजीवनं हयम् । प्रबलश्च शरीरं स्वं सुरेभ्यः कथमर्पयेत् ॥ ११९ (8-7-119)

### त्रैलोक्यं हरये दत्त्वा विशेत्कारां कथं बलिः । अयोदेहः कथं देहं दद्याद्वा विश्वकर्मणे ॥ 8.7.१२० (8-7-120)

### अधिकं वा कियद्वच्मि नित्यसंभाविनोऽसुराः । छद्मना चेन्न बाध्यन्ते तदेषां नास्ति विक्रिया ॥ १२१ (8-7-121)

### एवं मयासुरेणोक्ते सिद्ध्यावोचि तथा यथा । प्रीतिं देवासुराश्चकुर्मिथः कण्ठग्रहोत्तरम् ॥ १२२ (8-7-122)

### तावद्भवान्या प्रहिता प्रतीहारी जयाभिधा । अत्रागात्पूजिता सर्वैः सुमेरुमवदच्च सा ॥ १२३ (8-7-123)

### देव्याहं प्रेषिता त्वां प्रत्यादिष्टं च तया तव । अस्ति ते कन्यका नाम्ना कामचूडामणिः सुता ॥ १२४ (8-7-124)

### सूर्यप्रभाय तां देहि शीघ्रं भक्ता हि सा मम । इत्युक्तो जयया प्रह्वः सुमेरुः प्रत्युवाच ताम् ॥ १२५ (8-7-125)

### यदादिशति देवी मां परमोऽनुग्रहो ह्ययम् । दैवेनाप्ययमेवार्थः प्रागादिष्टो ममाभवत् ॥ १२६ (8-7-126)

### एवं सुमेरुणा प्रोक्ता प्राह सूर्यप्रभं जया । त्वयैषा सर्वभार्याणां कर्तव्योपरिवर्तिनी ॥ १२७ (8-7-127)

### सर्वाभ्योऽभिमतान्याभ्यस्तवाप्येषा भविष्यति । इत्यादिष्टं तवाप्यद्य देव्या गौर्या प्रसन्नया ॥ १२८ (8-7-128)

### इत्युक्त्वान्तर्दधे सूर्यप्रभेणाभ्यर्चिता जया । अत्रैवाह्नि सुमेरुश्च लग्नं निश्चितवान्द्रुतम् ॥ १२९ (8-7-129)

### वेदीमकारयत्सोऽत्र सद्रत्नस्तम्भकुट्टिमाम् । युक्तां तद्रश्मिजालेन पिहितेनेव वह्निना ॥ 8.7.१३० (8-7-130)

### आनाययामास च तां कामचूडामणिं सुताम् । निपीयमानलावण्यां लोलैर्देवासुरेक्षणैः ॥ १३१ (8-7-131)

### उमा हिमवतो जाता जाता चेयं सुमेरुतः । इतीव तत्समानेन सौन्दर्येण समाश्रिताम् ॥ १३२ (8-7-132)

### ततो वेदीं समारोप्य कृतकौतुकशोभिताम् । प्रसाधिता सुमेरुस्तां ददौ सूर्यप्रभाय सः ॥ १३३ (8-7-133)

### सूर्यप्रभश्च जग्राह कामचूडामणेस्तदा । दनुप्रभृतिभिर्बद्धकङ्कणं पाणिपङ्कजम् ॥ १३४ (8-7-134)

### ददौ लाजविसर्गे च प्रथमे तत्क्षणागता । जया भवानीप्रहिता दिव्यां मालामनश्वरीम् ॥ १३५ (8-7-135)

### सुमेरुश्चाप्यनर्घाणि रत्नानि प्रददौ तदा । ऐरावणात्समुत्पन्नं दिव्यं च वरवारणम् ॥ १३६ (8-7-136)

### द्वितीये लाजमोक्षे च जया रत्नावलीमदात् । यया कण्ठस्थया मृत्युः क्षुत्तृष्णा च न बाधते ॥ १३७ (8-7-137)

### सुमेरुश्च ददाति स्म द्विगुणं रत्नसंचयम् । उच्चैःश्रवःप्रसूतं च हयरत्नमनुत्तमम् ॥ १३८ (8-7-138)

### लाजमोक्षे तृतीये च ददावेकावलीं जया । यौवनं क्षीयते नैव यया कण्ठावलग्नया ॥ १३९ (8-7-139)

### सुमेरुस्त्रिगुणं राशिं रत्नानां प्रवितीर्य च । दत्तवान्गुलिकां दिव्यां सर्वसिद्ध्युपयोगिनीम् ॥ 8.7.१४० (8-7-140)

### ततो विवाहे निर्वृत्ते सुमेरुः ससुरासुरान् । विद्याधरान्देवमातः सर्वानेवं व्यजिज्ञपत् ॥ १४१ (8-7-141)

### भोक्तव्यमद्य युष्माभिः सर्वैरेव गृहे मम । अनुग्रहश्च कर्तव्यो बद्धो मूर्ध्नि मयाञ्जलिः ॥ १४२ (8-7-142)

### एवमभ्यर्थनां तस्य सुमेरोः सर्व एव ते । यावन्नेच्छन्ति तावच्च नन्दी तत्रागतोऽभवत् ॥ १४३ (8-7-143)

### स तानवादीत्प्रणतानादिष्टं वस्त्रिशूलिना । गृहे सुमेरोर्भोक्तव्यमेष ह्यस्मरपरिग्रहः ॥ १४४ (8-7-144)

### एतदन्नेषु भुक्तेषु तृप्तिः स्याच्छाश्वती च वः । इति नन्दिमुखाच्छ्रुत्वा सर्वे सत्प्रतिपेदिरे ॥ १४५ (8-7-145)

### ततोऽत्राजग्मुरमिताः शंकरप्रहिता गणाः । विनायकमहाकालवीरभद्राद्यधिष्ठिताः ॥ १४६ (8-7-146)

### ते च भोजनसज्जां तां वेदिं कृत्वा यथाक्रमम् । तानुपावेशयन्देवद्युचरासुरमानुषान् ॥ १४७ (8-7-147)

### उपाहरन्त तेभ्यश्च विद्याक्लृप्तान्सुमेरुणा । आहाराञ्शंकरादिष्टकामधेनूद्भवांस्तथा ॥ १४८ (8-7-148)

### एकैकस्य यथार्हं च तस्थुरिच्छाविधायिनः । वीरभद्रमहाकालभृङ्गिप्रभृतयः सुराः ॥ १४९ (8-7-149)

### पदे पदे च संतोषमिलद्दयुचरचारणम् । तदा संगीतकमभूद्दिव्यस्त्रीनृत्यसुन्दरम् ॥ 8.7.१५० (8-7-150)

### आहारान्ते च सर्वेषां तेषां नन्दीश्वरादयः । ददुर्दिव्यानि माल्यानि वस्त्राण्याभरणानि च ॥ १५१ (8-7-151)

### एवं संमान्य देवादीन्नन्दिप्रभृतयोऽखिलाः । गणेश्वरा गणैः सर्वैः सह जग्मुर्यथागतम् ॥ १५२ (8-7-152)

### ततो देवासुराः सर्वे ताश्च तन्मातरो ययुः । श्रुतशर्मादयस्ते चाप्यामन्त्र्य स्वं स्वमास्पदम् ॥ १५३ (8-7-153)

### सूर्यप्रभः सभार्यश्च सवयस्यवधूयुतः । विमानेन ययावाद्यं तत्सुमेरुतपोवनम् ॥ १५४ (8-7-154)

### प्रेषयामास हर्षं च स्ववयस्यं महीभृताम् । रत्नप्रभस्य च भ्रातुराख्यातुमुदयं निजम् ॥ १५५ (8-7-155)

### दिनान्ते च स सद्रत्नपर्यङ्कं साधुनिर्मितम् । कामचूडामणेर्वध्वा वासवेश्म विवेश तत् ॥ १५६ (8-7-156)

### तत्रैतां च घनाश्लेषदशनच्छदखण्डनैः । त्याजयित्वा शनैर्लज्जां नवोढासुलभां क्रमात् ॥ १५७ (8-7-157)

### अनिर्वाच्यं नवं मुग्धविदग्धमधुरं रतम् । अनास्वादितमन्याभ्यः सिषेवे स तया सह ॥ १५८ (8-7-158)

### इदानीं बहिरन्यासां निवेशो हृदयेऽस्तु मे । अन्तः पुनस्तवैकस्या इति तां चान्वरञ्जयत् ॥ १५९ (8-7-159)

### ततो रतान्तसुप्तस्य प्रियाश्लेषसुखावहा । शनैः समाप्तिमगमन्निशा निद्रा च तस्य सा ॥ 8.7.१६० (8-7-160)

### प्रभाते च स उत्थाय गत्वा सूर्यप्रभस्ततः । आद्यास्ता रञ्जयामास निजभार्याः सह स्थिताः ॥ १६१ (8-7-161)

### तास्तं नववधूरक्तं यावत्परिहसन्ति च । सनर्मवक्रमधुरस्निग्धमुग्धैर्वचःक्रमैः ॥ १६२ (8-7-162)

### द्वाःस्थेनावेदितस्तावदागत्य प्रणिपत्य च । विद्याधरः सुषेणाख्यः कृतिनं तं व्यजिज्ञपत् ॥ १६३ (8-7-163)

### देव त्रिकूटनाथाद्यैः सर्वैर्विद्याधरेश्वरैः । प्रेषितोऽहमिहैवं च देवं विज्ञापयन्ति ते ॥ १६४ (8-7-164)

### ऋषभाद्रौ तृतीयेऽह्नि ह्यभिषेकः शुभस्तव । संवाद्यतां तत्सर्वेषामुद्यमोऽत्र विधीयताम् ॥ १६५ (8-7-165)

### तच्छ्रुत्वा प्रत्यवोचत्तं दूतं सूर्यप्रभस्तदा । गच्छ त्रिकूटाधिपतिप्रभृतीन्ब्रूहि मद्गिरा ॥ १६६ (8-7-166)

### भवन्त एव कुर्वन्तु समारम्भं वदन्तु च । आत्मनैव परं सज्जा वयमेते स्थिताः पुनः ॥ १६७ (8-7-167)

### सवादनं तु सर्वेषां करिष्यामो यथायथम् । इत्यात्तप्रतिसंदेशः सुषेणः स ततो ययौ ॥ १६८ (8-7-168)

### सूर्यप्रभोऽपि चैकैकं प्रभासप्रभृतीन्सखीन् । देवानां याज्ञवल्क्यादिमुनीनां भूभृतां तथा ॥ १६९ (8-7-169)

### विद्याधरासुराणां च विससर्ज पृथक्पृथक् । निमन्त्रणाय सर्वेषां स्वाभिषेकमहोत्सवे ॥ 8.7.१७० (8-7-170)

### स्वयं जगाम चैकाकी कैलासं पर्वतोत्तमम् । हरस्य चाम्बिकायाश्च निमन्त्रणकृतोद्यमः ॥ १७१ (8-7-171)

### आरोहंश्च तमद्राक्षीच्छुभ्रभूतिसितं गिरिम् । सेव्यं देवर्षिसिद्धानां द्वितीयमिव शंकरम् ॥ १७२ (8-7-172)

### अर्धादधिकमारुह्य दुरारोहं ततः परम् । स तं पश्यन्ददर्शात्र वैद्रुमं द्वारमेकतः ॥ १७३ (8-7-173)

### यदा प्रवेशं नैवात्र सिद्धिमानप्यवाप सः । तदैकाग्रेण मनसा स्तौति स्म शशिशेखरम् ॥ १७४ (8-7-174)

### ततस्तद्द्वारमुद्घाट्य पुमान्गजमुखोऽब्रवीत् । एहि प्रविश तुष्टस्ते हेरम्बो भगवानिति ॥ १७५ (8-7-175)

### ततः सूर्यप्रभस्तत्र प्रविश्यान्तः सविस्मयः । उपविष्टे महाभोगे ज्योतीरसशिलातले ॥ १७६ (8-7-176)

### द्वादशादित्यसंकाशमेकदंष्ट्रं गजाननम् । लम्बोदरं त्रिनेत्रं च ज्वलत्परशुमुद्गरम् ॥ १७७ (8-7-177)

### विनायकं परिवृतं नानाप्राणिमुखैर्गणैः । ददर्शाथ ववन्दे च पादयोः प्रणिपत्य तम् ॥ १७८ (8-7-178)

### सोऽपि तं विघ्नजित्प्रीतः पृष्ट्वागमनकारणम् । आरोहानेन मार्गेणेत्यवोचत्स्निग्धया गिरा ॥ १७९ (8-7-179)

### तेन सूर्यप्रभः सोऽन्यामारूढः पञ्चयोजनीम् । पद्मरागमयं द्वारमपश्यदपरं महत् ॥ 8.7.१८० (8-7-180)

### अनवाप्तप्रवेशश्च तत्रापि स पिनाकिनम् । देवं नामसहस्रेण तुष्टावानन्यमानसः ॥ १८१ (8-7-181)

### ततः कुमारपुत्रेण स्वयं द्वारं विवृत्य तत् । उक्तात्मना विशाखाख्येनान्तः प्रावेश्यतात्र सः ॥ १८२ (8-7-182)

### प्रविष्टश्च ददर्शात्र स्कन्दं ज्वालानलद्युतिम् । युक्तं शाखविशाखाद्यैः सदृशैः पञ्चभिः सुतैः ॥ १८३ (8-7-183)

### स जातमात्रकप्रह्वैर्दुष्टग्रहशिशुग्रहैः । वृतं तं कोटिसंख्याकैर्गणेशैश्चरणानतैः ॥ १८४ (8-7-184)

### तेनापि परितुष्टेन पृष्ट्वा कारणमागमे । तस्मारोहणमार्गोऽत्र व्यादिष्टः शरजन्मना ॥ १८५ (8-7-185)

### एवं क्रमेण चान्यानि रत्नद्वाराणि पञ्च सः । सभैरवमहाकालवीरभद्रेण नन्दिना ॥ १८६ (8-7-186)

### भृङ्गिणा चानुगैः साकं निरुद्धानि यथाक्रमम् । अतीत्य प्राप पृष्ठेऽद्रेः स्फाटिकं द्वारमुत्तमम् ॥ १८७ (8-7-187)

### ततः स्तुवन्देवदेवं रुद्रेष्वेकेन सादरम् । प्रवेशितस्तदद्राक्षीच्छंभोः स्वर्गाधिकं पदम् ॥ १८८ (8-7-188)

### दिव्यगन्धवहद्वातं सदापुष्पफलद्रुमम् । गन्धर्वारब्धसंगीतमप्सरोनृत्तसोत्सवम् ॥ १८९ (8-7-189)

### तत्रैकदेशे स्फटिकमयसिंहासने स्थितम् । त्रिलोचनं शूलपाणिं स्वच्छस्फटिकसंनिभम् ॥ 8.7.१९० (8-7-190)

### बद्धपिङ्गजटाजूटं चारुचन्द्रार्धशेखरम् । पार्श्वस्थया गिरिजया भगवत्योपसेवितम् ॥ १९१ (8-7-191)

### सूर्यप्रभः स सानन्दः पश्यति स्म महेश्वरम् । उपेत्य चापतत्तस्य सदेवीकस्य पादयोः ॥ १९२ (8-7-192)

### ततः पृष्ठे करं दत्त्वा तमुत्थाप्योपवेश्य च । किमर्थमागतोऽसीति पप्रच्छ भगवान्हरः ॥ १९३ (8-7-193)

### प्रत्यासन्नोऽभिषेको मे संनिधानं तदर्थये । प्रभोस्तत्रेति तं सूर्यप्रभः प्रत्यब्रवीच्च सः ॥ १९४ (8-7-194)

### ततः शंभुरुवाचैनमियान्क्लिष्टोऽसि तर्हि किम् । संनिधानाय किं पुत्र तत एवास्मि न स्मृतः ॥ १९५ (8-7-195)

### तदस्तु संनिधास्येऽहमित्युक्त्वा भक्तवत्सलः । सोऽन्तिकस्थितमाहूय गणमेकं समादिशत् ॥ १९६ (8-7-196)

### गच्छैतमभिषेकार्थमृषभं पर्वतं नय । महाभिषेकस्थानं हि तदेषां चक्रवर्तिनाम् ॥ १९७ (8-7-197)

### इत्यादिष्टो भगवता स तं सूर्यप्रभं गणः । प्रदक्षिणीकृतेशानमुत्सङ्गे प्रणतोऽग्रहीत् ॥ १९८ (8-7-198)

### नीत्वा संस्थापयामास तस्मिन्नृषभपर्वते । स्वसिद्ध्या तत्क्षणेनैव ययौ चादर्शनं ततः ॥ १९९ (8-7-199)

### सूर्यप्रभस्य चात्रस्थस्याययुः स्ववयस्यकाः । कामचूडामणिमुखा भार्या विद्याधराधिपाः ॥ 8.7.२०० (8-7-200)

### सेन्द्राश्च देवा असुराः समयाद्या महर्षयः । श्रुतशर्मा सुमेरुश्च स सुवासकुमारकः ॥ २०१ (8-7-201)

### सूर्यप्रभश्च सर्वांस्तान्यथोचितममानयत् । उक्तरुद्रादिवृत्तान्तमभ्यनन्दंश्च तेऽपि तम् ॥ २०२ (8-7-202)

### अथ विविधौषधिसहितं नदीनदाम्भोधितीर्थसंभूतम् । मणिकनकमयैः कुम्भैः स्वयमानिन्युर्जलं प्रभासाद्याः ॥ २०३ (8-7-203)

### तावद्गौरीसहितो भगवानत्राययौ पुरारातिः । देवासुरविद्याधरनृपतिमहर्षिप्रणम्यमानाङ्घ्रिः ॥ २०४ (8-7-204)

### सर्वेषु तेषु सुरदानवखेचरेषु पुण्याहघोषमुखरेष्वखिलैर्जलैस्ते । सूर्यप्रभं तमृषयो द्युचराधिराज्ये सिंहासने समुपवेशितमभ्यषिञ्चन् ॥ २०५ (8-7-205)

### बबन्ध पट्टं मुकुटं च तस्य स प्रहृष्य विज्ञानमयो मयासुरः । ननाद तूर्यैः सह देवदुन्दुभिर्वराप्सरोनृत्तपुरःसरो दिवि ॥ २०६ (8-7-206)

### तां च महर्षिसमूहः स कामचूडामणिं समभिषिच्य । सूर्यप्रभस्य विदधे तस्य समुचितां महादेवीम् ॥ २०७ (8-7-207)

### ततो गतेषु त्रिदशासुरेषु सूर्यप्रभो बन्धुसुहृद्वयस्यैः । सहात्र विद्याधरचक्रवर्ती महाभिषेकोत्सवमाततान ॥ २०८ (8-7-208)

### दिनैश्च वेद्यर्धकमुत्तरं तद्दत्त्वा हरोक्तं श्रुतशर्मणे सः । अन्याः प्रियाः प्राप्य समं वयस्यैर्भेजे चिरं खेचरराजलक्ष्मीम् ॥ २०९ (8-7-209)

### एवं हरप्रसादप्रभावतः प्रापि मानुषेणापि । सूर्यप्रभेण पूर्वं विद्याधरचक्रवर्तित्वम् ॥ 8.7.२१० (8-7-210)

### इति विद्याधरधुर्यो व्याख्याय कथां स वत्सराजाग्रे । वज्रप्रभः प्रणम्य च नरवाहनदत्तमुद्ययौ गगनम् ॥ २११ (8-7-211)

### तस्मिन्गते च नरवाहनदत्तदेवो देव्या स्वया मदनमञ्चुकया समेतः । वत्सेश्वरस्य पितुरास्त गृहे स वीरो विद्याधरेन्द्रपदलाभमुदीक्षमाणः ॥ २१२ (8-7-212)

### इति महाकविश्रीसोमदेवभट्टविरचिते कथासरित्सागरे सूर्यप्रभलम्बके सप्तमस्तरङ्गः । समाप्तश्चायं सूर्यप्रभलम्बकोऽष्टमः । 