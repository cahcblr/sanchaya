## [कथासरित्सागरः 04 02](https://sa.wikisource.org/wiki/कथासरित्सागरः/लम्बकः_४/तरङ्गः_२)

### द्वितीयस्तरङ्गः । अथ वासवदत्ताया वत्सेशहृदयोत्सवः । संबभूवाचिराद्गर्भः कामांशावतरोज्ज्वलः ॥ १ (4-2-1)

### सा बभौ लोलनेत्रेण मुखेनापाण्डुकान्तिना । शशाङ्केनेव गर्भस्थकामप्रेमोपगामिना ॥ २ (4-2-2)

### आसीनायाः पतिस्नेहाद्रतिप्रीती इवागते । रेजतुः प्रतिमे तस्या मणिपर्यङ्कपार्श्वयोः ॥ ३ (4-2-3)

### भाविविद्याधराधीशगर्भसेवार्थमिष्टदाः । मूर्ता विद्या इवायाताः सख्यस्तां पर्युपासत ॥ ४ (4-2-4)

### विनीलपल्लवश्याममुखौ साथ पयोधरौ । सूनोर्गर्भाभिषेकाय बभार कलशाविव ॥ ५५ (4-2-5)

### स्वच्छस्फुरितसच्छायमणिकुट्टिमशोभिनः । सुखशय्यागता मध्ये मन्दिरस्य रराज सा ॥ ६ (4-2-6)

### भावितत्तनयाक्रान्तिशङ्काकम्पितवारिभिः । उपेत्य सेव्यमानेव समन्ताद्रत्नराशिभिः ॥ ७ (4-2-7)

### तस्या विमानमध्यस्थरत्नोत्था प्रतिमा बभौ । विद्याधरश्रीर्नभसा प्रणामार्थमिवागता ॥ ८ (4-2-8)

### मन्त्रसाधनसंनद्धसाधकेन्द्रकथासु च । बभूव सा दोहदिनी प्रसङ्गोपनतासु च ॥ ९ (4-2-9)

### सरसारब्धसंगीता विद्याधरवराङ्गनाः । स्वप्ने तामम्बरोत्सङ्गमारूढामुपतस्थिरे ॥ १० (4-2-10)

### प्रबुद्धा सेवितुं साक्षात्तदेवाभिललाष सा । नभःक्रीडाविलसितं लक्ष्यभूतलकौतुकम् ॥ ११ (4-2-11)

### तं च दोहदमेतस्या देव्या यौगन्धरायणः । यन्त्रमन्त्रेन्द्रजालादिप्रयोगैः समपूरयत् ॥ १२ (4-2-12)

### विजहार च सा तैस्तैः प्रयोगैर्गगनस्थिता । पौरनारीजनोत्पक्ष्मलोचनाश्चर्यदायिभिः ॥ १३ (4-2-13)

### एकदा वासकस्थायास्तस्याश्च समजायत । हृदि विद्याधरोदारकथाश्रवणकौतुकम् ॥ १४ (4-2-14)

### ततस्तयार्थितो देव्या तत्र यौगन्धरायणः । तस्याः सर्वेषु शृण्वत्सु निजगाद कथामिमाम् ॥ १५ (4-2-15)

### अस्त्यम्बिकाजनयिता नगेन्द्रो हिमवानिति । न केवलं गिरीणां यो गुरुर्गौरीपतेरपि ॥ १६ (4-2-16)

### विद्याधरनिवासे च तस्मिन्विद्याधराधिपः । उवास राजा जीमूतकेतुर्नाम महाचले ॥ १७ (4-2-17)

### तस्याभूत्कल्पवृक्षश्च गृहे पितृक्रमागतः । नाम्नान्वर्थेन विख्यातो यो मनोरथदायकः ॥ १८ (4-2-18)

### कदाचिच्च स जीमूतकेतू राजाभ्युपेत्य तम् । उद्याने देवतात्मानं कल्पद्रुममयाचत ॥ १९ (4-2-19)

### सर्वदा प्राप्यतेऽस्माभिस्त्वत्तः सर्वमभीप्सितम् । तदपुत्राय मे देहि देव पुत्रं गुणान्वितम् ॥ २० (4-2-20)

### ततः कल्पद्रुमोऽवादीद्राजन्नुत्पत्स्यते तव । जातिस्मरो दानवीरः सर्वभूतहितः सुतः ॥ २१ (4-2-21)

### तच्छ्रुत्वा स प्रहृष्टः सन्कल्पवृक्षं प्रणम्य तम् । गत्वा निवेद्य तद्राजा निजां देवीमनन्दयत् ॥ २२ (4-2-22)

### अथ तस्याचिरादेव राज्ञः सूनुरजायत । जीमूतवाहनं तं च नाम्ना स विदधे पिता ॥ २३ (4-2-23)

### ततः सहजया साकं सर्वभूतानुकम्पया । जगाम स महासत्त्वो वृद्धिं जीमूतवाहनः ॥ २४ (4-2-24)

### क्रमाच्च यौवराज्यस्थः परिचर्याप्रसादितम् । लोकानुकम्पी पितरं विजने स व्यजिज्ञपत् ॥ २५ (4-2-25)

### जानामि तात यद्भावा भवेऽस्मिन्क्षणभङ्गुराः । स्थिरं तु महतामेकमाकल्पममलं यशः ॥ २६ (4-2-26)

### परोपकृतिसंभूतं तदेव यदि हन्त तत् । किमन्यत्स्यादुदाराणां धनं प्राणाधिकप्रियम् ॥ २७ (4-2-27)

### संपच्च विद्युदिव सा लोकलोचनखेदकृत् । लोला क्वापि लयं याति या परानुपकारिणी ॥ २८ (4-2-28)

### तदेष कल्पविटपी कामदो योऽस्ति नः स चेत् । परार्थं विनियुज्येत तदाप्तं तत्फलं भवेत् ॥ २९ (4-2-29)

### तत्तथाहं करोमीह यथैतस्य समृद्धिभिः । अदरिद्रा भवत्येषा सर्वार्थिजनसंहतिः ॥ ३० (4-2-30)

### इति विज्ञाप्य पितरं तदनुज्ञामवाप्य सः । जीमूतवाहनो गत्वा तं कल्पद्रुममब्रवीत् ॥ ३१ (4-2-31)

### देव त्वं शश्वदस्माकमभीष्टफलदायकः । तदेकमिदमद्य त्वं मम पूरय वाञ्छितम् ॥ ३२ (4-2-32)

### अदरिद्रां कुरुष्वैतां पृथिवीमखिलां सखे । स्वस्त्यस्तु ते प्रदत्तोऽसि लोकाय द्रविणार्थिने ॥ ३३ (4-2-33)

### इत्युक्तस्तेन धीरेण कल्पवृक्षो ववर्ष सः । कनकं भूतले भूरि ननन्दुश्चाखिलाः प्रजाः ॥ ३४ (4-2-34)

### दयालुर्बोधिसत्त्वांशः कोऽन्यो जीमूतवाहनात् । शक्नुयादर्थिसात्कर्तुमपि कल्पद्रुमं कृती ॥ ३५ (4-2-35)

### इति जातानुरागासु ततो दिक्षु विदिक्ष्वपि । जीमूतवाहनस्योच्चैः पप्रथे विशदं यशः ॥ ३६ (4-2-36)

### ततः पुत्रप्रथाबद्धमूलं राज्यं समत्सराः । दृष्ट्वा जीमूतकेतोस्तद्गोत्रजा विकृतिं ययुः ॥ ३७ (4-2-37)

### दानोपयुक्तसत्कल्पवृक्षमुक्तास्पदं च तत् । मेनिरे निष्प्रभावत्वाज्जेतुं सुकरमेव ते ॥ ३८ (4-2-38)

### ततः संभूय युद्धाय कृतबुद्धिषु तेषु च । पितरं तमुवाचैवं धीरो जीमूतवाहनः ॥ ३९ (4-2-39)

### यथा शरीरमेवेदं जलबुद्बुदसंनिभम् । प्रवातदीपचपलास्तथा कस्य कृते श्रियः ॥ ४० (4-2-40)

### ता अप्यन्योपमर्देन मनस्वी कोऽभिवाच्छति । तस्मात्तात मया नैव योद्धव्यं गोत्रजैः सह ॥ ४१ (4-2-41)

### राज्यं त्यक्त्वा तु गन्तव्यमितः क्वापि वनं मया । आसतां कृपणा एते मा भूत्स्वकुलसंक्षयः ॥ ४२ (4-2-42)

### इत्युक्तवन्तं जीमूतवाहनं स पिता ततः । जीमूतकेतुरप्येवं जगाद कृतनिश्चयः ॥ ४३ (4-2-43)

### मयापि पुत्र गन्तव्यं का हि वृद्धस्य मे स्पृहा । राज्ये तृण इव त्यक्ते यूनापि कृपया त्वया ॥ ४४ (4-2-44)

### एवमुक्तवता साकं सभार्येण तथेति सः । पित्रा जगाम जीमूतवाहनो मलयाचलम् ॥ ४५ (4-2-45)

### तत्राधिवासे सिद्धानां चन्दनच्छन्ननिर्झरे । स तस्थावाश्रमपदे परिचर्यापरः पितुः ॥ ४६ (4-2-46)

### अथ सिद्धाधिराजस्य वशी विश्वावसोः सुतः । मित्त्रं मित्त्रावसुर्नाम तस्यात्र समपद्यत ॥ ४७ (4-2-47)

### तत्स्वसारं च सोऽपश्यदेकान्ते जातु कन्यकाम् । जन्मान्तरप्रियतमां ज्ञानी जीमूतवाहनः ॥ ४८ (4-2-48)

### तत्कालं च तयोस्तुल्यं यूनोरन्योन्यदर्शनम् । अभून्मनोमृगामन्दवागुराबन्धसंनिभम् ॥ ४९ (4-2-49)

### ततोऽकस्मात्समभ्येत्य त्रिजगत्पूज्यमेकदा । जीमूतवाहनं प्रीतः स मित्त्रावसुरभ्यधात् ॥ ५० (4-2-50)

### कन्या मलयवत्याख्या स्वसा मेऽस्ति कनीयसी । तामहं ते प्रयच्छामि ममेच्छां मान्यथा कृथाः ॥ ५१ (4-2-51)

### तच्छ्रुत्वैव स जीमूतवाहनोऽपि जगाद तम् । युवराज ममाभूत्सा भार्या पूर्वेऽपि जन्मनि ॥ ५२ (4-2-52)

### त्वं च तत्रैव मे जातो द्वितीयं हृदयं सुहृत् । जातिस्मरोऽस्म्यहं सर्वं पूर्वजन्म स्मरामि तत् ॥ ५३ (4-2-53)

### इत्युक्तवन्तं तत्कालं मित्रावसुरुवाच तम् । जन्मान्तरकथां तावच्छंसैतां कौतुकं हि मे ॥ ५४ (4-2-54)

### एतन्मित्रावसोः श्रुत्वा तस्मै जीमूतवाहनः । सुकृती कथयामास पूर्वजन्मकथामिमाम् ॥ ५५ (4-2-55)

### अस्ति पूर्वमहं व्योमचारी विद्याधरोऽभवम् । हिमवच्छृङ्गमार्गेण गतोऽभूवं कदाचन ॥ ५६ (4-2-56)

### ततश्चाधः स्थितस्तत्र क्रीडन्गौर्या समं हरः । शशापोल्लङ्घनक्रुद्धो मर्त्ययोनौ पतेति माम् ॥ ५७ (4-2-57)

### प्राप्य विद्याधरीं भार्यां नियोज्य स्वपदे सुतम् । पुनर्वैद्याधरीं योनिं स्मृतजातिः प्रपत्स्यसे ॥ ५८ (4-2-58)

### एवं निशम्य शापान्तमुक्त्वा शर्वे तिरोहिते । अचिरेणैव जातोऽहं भूतले वणिजां कुले ॥ ५९ (4-2-59)

### नगर्यां बलभीनाम्न्यां महाधनवणिन्सुतः । वसुदत्ताभिधानः सन्वृद्धिं च गतवानहम् ॥ ६० (4-2-60)

### कालेन यौवनस्थश्च पित्रा कृतपरिच्छदः । द्वीपान्तरं गतोऽभूवं वणिज्यायै तदाज्ञया ॥ ६१ (4-2-61)

### आगच्छन्तं ततोऽटव्यां तस्करा विनिपत्य माम् । हृतस्वमनयन्बद्ध्वा स्वपल्लीं चण्डिकागृहम् ॥ ६२ (4-2-62)

### विलोलदीर्घया घोरं रक्तांशुकपताकया । जिघत्सतः पशुप्राणान्कृतान्तस्येव जिह्वया ॥ ६३ (4-2-63)

### तत्राहमुपहारार्थमुपनीतो निजस्य तैः । प्रभोः पुलिन्दकाख्यस्य देवीं पूजयतोऽन्तिकम् ॥ ६४ (4-2-64)

### स दृष्ट्वैवार्द्रहृदयः शबरोऽप्यभवन्मयि । वक्ति जन्मान्तरप्रीतिं मनः स्निह्यदकारणम् ॥ ६५ (4-2-65)

### ततो मां मोचयित्वैव वधात्स शबराधिपः । ऐच्छदात्मोपहारेण कर्तुं पूजासमापनम् ॥ ६६ (4-2-66)

### मैवं कृथाः प्रसन्नास्मि तव याचस्व मां वरम् । इत्युक्तो दिव्यया वाचा प्रहृष्टश्च जगाद सः ॥ ६७ (4-2-67)

### त्वं प्रसन्ना वरः कोऽन्यस्तथाप्येतावदर्थये । जन्मान्तरेऽपि मे सख्यमनेन वणिजास्त्विति ॥ ६८ (4-2-68)

### एवमस्त्विति शान्तायां वाचि मां शबरोऽथ सः । प्रदत्तसविशेषार्थं प्रजिघाय निजं गृहम् ॥ ६९ (4-2-69)

### मृत्योर्मुखात्प्रवासाच्च ततः प्रत्यागते मयि । अकरोज्ज्ञातवृत्तान्तः पिता मम महोत्सवम् ॥ ७० (4-2-70)

### कालेन तत्र चापश्यमहं सार्थावलुण्ठनात् । वष्टभ्यानायितं राज्ञा तमेव शबराधिपम् ॥ ७१ (4-2-71)

### तत्क्षणं पितुरावेद्य विज्ञप्य च महीपतिम् । मोचितः स्वर्णलक्षेण स मया वधनिग्रहात् ॥ ७२ (4-2-72)

### प्राणदानोपकारस्य कृत्वैवं प्रत्युपक्रियाम् । आनीय च गृहं प्रीत्या पूर्णं संमानितश्चिरम् ॥ ७३ (4-2-73)

### सत्कृत्य प्रेषितश्चाथ हृदयं प्रेमपेशलम् । निधाय मयि पल्लीं स्वां प्रायात्स शबराधिपः ॥ ७४ (4-2-74)

### तत्र प्रत्युपकारार्थं चिन्तयन्प्राभृतं मम । स्वल्पं स मेने स्वाधीनं मुक्ताकस्तूरिकाद्यपि ॥ ७५ (4-2-75)

### ततः सातिशयं प्राप्तं मुक्तासारं स यत्कृते । धनुर्द्वितीयः प्रययौ गजान्हन्तुं हिमाचलम् ॥ ७६ (4-2-76)

### भ्रमंश्च तत्र तीरस्थदेवागारं महत्सरः । प्राप तुल्यैः कृतप्रीतिस्तदब्जैर्मित्त्ररागिभिः ॥  (4-2-77)

### तत्राशङ्क्याम्बुपानार्थमागमं वन्यहस्तिनाम् । छन्नः स तस्थावेकान्ते सचापस्तज्जिघांसया ॥ ७८ (4-2-78)

### तावत्तत्र सरस्तीरगतं पूजयितुं हरम् । आगतामद्भुताकारां कुमारीं सिंहवाहनाम् ॥ ७९ (4-2-79)

### स ददर्श तुषाराद्रिराजपुत्रीमिवापराम् । परिचर्यापरां शंभोः कन्यकाभाववर्तिनीम् ॥ ८० (4-2-80)

### दृष्ट्वा च विस्मयाक्रान्तः शबरः स व्यचिन्तयत् । केयं स्याद्यदि मर्त्यस्त्री तत्कथं सिंहवाहना ॥ ८१ (4-2-81)

### अथ दिव्या कथं दृश्या मादृशैस्तदियं ध्रुवम् । चक्षुषोः पूर्वपुण्यानां मूर्ता परिणतिर्मम ॥ ८२ (4-2-82)

### अन्यया यदि मित्त्रं तं योजयेयमहं ततः । काप्यन्यैव मया तस्य कृता स्यात्प्रत्युपक्रिया ॥ ८३ (4-2-83)

### तदेतामुपसर्पामि तावज्जिज्ञासितुं वरम् । इत्यालोच्य स मित्त्रं मे शबरस्तामुपाययौ ॥ ८४ (4-2-84)

### तावच्च सावतीर्यैव सिंहाच्छायानिषादिनः । कन्यागत्य सरः पद्मान्यवचेतुं प्रचक्रमे ॥ ८५ (4-2-85)

### तं च दृष्ट्वान्तिकप्राप्तं शबरं सा कृतानतिम् । अपूर्वमतिथिप्रीत्या स्वागतेनान्वरञ्जयत् ॥ ८६ (4-2-86)

### कस्त्वं किं चागतोऽस्येतां भूमिमत्यन्तदुर्गमाम् । इति पृष्टवतीं तां च शबरः प्रत्युवाच सः ॥ ८७ (4-2-87)

### अहं भवानीपादैकशरणः शवराधिपः । आगतोऽस्मि च मातङ्गमुक्ताहेतोरिदं वनम् ॥ ८८ (4-2-88)

### त्वां च दृष्ट्वाधुनात्मीयो देवि प्राणप्रदः सुहृत् । सार्थवाहसुतः श्रीमान्वसुदत्तो मया स्मृतः ॥ ८९ (4-2-89)

### स हि त्वमिव रूपेण यौवनेन च सुन्दरि । अद्वितीयोऽस्य विश्वस्य नयनामृतनिर्झरः ॥ ९० (4-2-90)

### सा धन्या कन्यका लोके यस्यास्तेनेह गृह्यते । मैत्त्रीदानदयाधैर्यनिधिना कङ्कणी करः ॥ ९१ (4-2-91)

### तत्त्वदाकृतिरेषा चेत्तादृशेन न युज्यते । व्यर्थं वहति तत्कामः कोदण्डमिति मे व्यथा ॥ ९२ (4-2-92)

### इति व्याधेन्द्रवचनैः सद्योऽपहृतमानसा । साभूत्कुमारी कदर्पमोहमन्त्राक्षरैरिव ॥ ९३ (4-2-93)

### उवाच तं च शबरं प्रेर्यमाणा मनोभुवा । क्व स ते सुहृदानीय तावन्मे दर्श्यतामिति ॥ ९४ (4-2-94)

### तच्छ्रुत्वा च तथेत्युक्त्वा तामामत्र्य तदैव सः । कृतार्थमानी मुदितः प्रतस्थे शबरस्ततः ॥ ९५ (4-2-95)

### प्राप्य स्वपल्लीमादाय मुक्तामृगमदादिकम् । भूरि भारशतैर्हार्यमस्मद्गृहमथाययौ ॥ ९६ (4-2-96)

### सर्वैः पुरस्कृतस्तत्र प्रविश्य प्राभृतं च तत् । मत्पित्रे स बहुस्वर्णलक्षमूल्यं न्यवेदयत् ॥ ९७ (4-2-97)

### उत्सवेन च यातेऽस्मिन्दिने रात्रौ स मे रहः । कन्यादर्शनवृत्तान्तं तमामूलादवर्णयत् ॥ ९८ (4-2-98)

### एहि तत्रैव गच्छाव इत्युक्त्वा च समुत्सुकम् । ममादाय निशि स्वैरं स प्रायाच्छबराधिपः ॥ ९९ (4-2-99)

### प्रातश्च मां गतं क्वापि बुद्ध्वा स शबराधिपम् । तत्प्रीतिप्रत्ययात्तस्थौ धृतिमालम्ब्य मत्पिता ॥ १०० (4-2-100)

### अहं च प्रापितोऽभूवं क्रमात्तेन तरस्विना । शबरेण तुषाराद्रिं कृताध्वपरिकर्मणा ॥ १०१ (4-2-101)

### तच्च प्राप्य सरः सायं स्नात्वा स्वादुफलाशनौ । अहं च स च तामेकां वने तत्रोषितौ निशाम् ॥ १०२ (4-2-102)

### लताभिः कीर्णकुसुमं भृङ्गीसंगीतसुन्दरम् । शुभगन्धवहं हारि ज्वलितौषधिदीपिकम् ॥ १०३ (4-2-103)

### रतेस्तद्वासवेश्मेव विश्रान्त्यै गिरिकाननम् । आवयोरभवन्नक्तं पित्रतोस्तत्सरोजलम् ॥ १०४ (4-2-104)

### ततोन्येद्युः प्रतिपदं तत्तदुत्कलिकाभृता । प्रत्युद्गतेव मनसा मम तन्मार्गधाविना ॥ १०५ (4-2-105)

### चक्षुषा दक्षिणेनापि सूचितागमनामुना । दिदृक्षयेव स्फुरता सा कन्यात्रागताभवत् ॥ १०६ (4-2-106)

### सटालसिंहपृष्ठस्था सुभ्रूर्दृष्टा मया च सा । शरदम्भोधरोत्सङ्गसङ्गिनीवेन्दवी कला ॥ १०७ (4-2-107)

### विलसद्विस्मयौत्सुक्यसाध्वसं पश्यतश्च ताम् । ममावर्तत तत्कालं न जाने हृदयं कथम् ॥ १०८ (4-2-108)

### अथावतीर्य सिंहात्सा पुष्पाण्युच्चित्य कन्यका । स्नात्वा सरसि तत्तीरगतं हरमपूजयत् ॥ १०९ (4-2-109)

### पूजावसाने चोपेत्य स सखा शबरो मम । प्रणम्यात्मानमावेद्य तामवोचत्कृतादराम् ॥ ११० (4-2-110)

### आनीतः स मया देवि सुहृद्योग्यो वरस्तव । मन्यसे यदि तत्तुभ्यं दर्शयाम्यधुनैव तम् ॥ १११ (4-2-111)

### तच्छ्रुत्वा दर्शयेत्युक्ते तया स शबरस्ततः । आगत्य निकटं नीत्वा मां तस्याः समदर्शयत् ॥ ११२ (4-2-112)

### सापि मां तिर्यगालोक्य चक्षुषो प्रणयस्नुता । मदनावेशवशगा शबरेशं तमभ्यधात् ॥ ११३ (4-2-113)

### सखा ते मानुषो नायं काम कोऽप्ययमागतः । मद्वञ्चनाय देवोऽद्य मर्त्यस्यैषाकृतिः कुतः ॥ ११४ (4-2-114)

### तदाकर्ण्योक्तवानस्मि तां प्रत्याययितुं स्वयम् । सत्यं सुन्दरि मर्त्योऽहं किं व्याजेनार्जवे जने ॥ ११५ (4-2-115)

### अहं हि सार्थवाहस्य वलभीवासिनः सुतः । महाधनाभिधानस्य महेश्वरवरार्जितः ॥ ११६ (4-2-116)

### तपस्यन्स हि पुत्रार्थमुद्दिश्य शशिशेखरम् । समादिश्यत तेनैवं स्वप्ने देवेन तुष्यता ॥ ११७ (4-2-117)

### उत्तिष्ठोत्पत्स्यते कोऽपि महात्मा तनयस्तव । रहस्यं परमं चैतदलमुक्त्वात्र विस्तरम् ॥ ११८ (4-2-118)

### एतच्छ्रुत्वा प्रबुद्धस्य तस्य कालेन चात्मजः । अहमेष समुत्पन्नो वसुदत्त इति श्रुतः ॥ ११९ (4-2-119)

### अयं च शबराधीशः स्वयंवरसुहृन्मया । देशान्तरगतेन प्राक्प्राप्तः कृच्छ्रैकबान्धवः ॥ १२० (4-2-120)

### एष मे तत्त्वसंक्षेप इत्युक्त्वा विरते मयि । अभाषताथ कन्या सा लज्जयावनतानना ॥ १२१ (4-2-121)

### अस्त्वेतन्मा च जानेऽद्य स्वप्नेऽर्चितवती हरः । प्रातः प्राप्स्यसि भर्तारमिति तुष्टः किलादिशत् ॥ १२२ (4-2-122)

### तस्मात्त्वमेव मे भर्ता भ्रातायं च भवत्सुहृत् । इति वाक्सुधया सा मामानन्द्य विरताभवत् ॥ १२३ (4-2-123)

### संमन्त्र्याथ तया साकं विवाहाय यथाविधि । अकार्षं निश्चयं गन्तुं समित्त्रोहं निजं गृहम् ॥ १२४ (4-2-124)

### ततः सा सिंहमाहूय वाहनं तं स्वसंज्ञया । अत्रारोहार्यपुत्रेति मामभाषत सुन्दरी ॥ १२५ (4-2-125)

### अथाहं तेन सुहृदानुयातः शबरेण तम् । सिंहमारुह्य दयितामुत्सङ्गे तां गृहीतवान् ॥ १२६ (4-2-126)

### ततः प्रस्थितवानस्मि कृतकृत्यो निजं गृहम् । कान्तया सह सिंहस्थो मित्रे तस्मिन्पुरःसरे ॥ १२७ (4-2-127)

### तदीयशरनिर्भिन्नहरिणामिषवृत्तयः । क्रमेण ते वयं सर्वे संप्राप्ता वलभीं पुरीम् ॥ १२८ (4-2-128)

### तत्र मामागतं दृष्ट्वा सिंहारूढं सवल्लभम् । साश्चर्यस्तद्द्रुतं गत्वा मम पित्रेऽब्रवीज्जनः ॥ १२९ (4-2-129)

### सोऽपि प्रत्युद्गतो हर्षादवतीर्णं मृगेन्द्रतः । पादावनम्रं दृष्ट्वा मामभ्यनन्दत्सविस्मयः ॥ १३० (4-2-130)

### अनन्यसदृशीं तां च कृतपादाभिवन्दनाम् । पश्यन्ममोचितां भार्यां न माति स्म मुदा क्वचित् ॥ १३१ (4-2-131)

### प्रवेश्य मन्दिरं चास्मान्वृत्तान्तं परिपृच्छ्य च । प्रशंसञ्शबराधीशसौहार्दं चोत्सवं व्यधात् ॥ १३२ (4-2-132)

### ततो मौहूर्तिकादेशादन्येद्युर्वरकन्यका । सा मया परिणीताभून्मिलिताखिलबन्धुना ॥ १३३ (4-2-133)

### तदालोक्य च सोऽकस्मान्मद्वधूवाहनस्तदा । सिंहः सर्वेषु पश्यत्सु संपन्नः पुरुषाकृतिः ॥ १३४ (4-2-134)

### किमेतदिति विभ्रान्ते जने. तत्र स्थितेऽखिले । स दिव्यवस्त्राभरणो नमन्मामेवमब्रवीत् ॥ १३५ (4-2-135)

### अहं चित्राङ्गदो नाम विद्याधर इयं च मे । सुता मनोवती नाम कन्या प्राणाधिकप्रिया ॥ १३६ (4-2-136)

### एतामङ्के सदा कृत्वा विपिनेन भ्रमन्नहम् । प्राप्तवानेकदा गङ्गां भूरितीरतपोवनाम् ॥ १३७ (4-2-137)

### तपस्विलङ्घनत्रासात्तस्या मध्येन गच्छतः । अपतन्मम दैवाच्च पुष्पमाला तदम्भसि ॥ १३८ (4-2-138)

### ततोऽकस्मात्समुत्थाय नारदोऽन्तर्जलस्थितः । पृष्ठे तया पतितया क्रुद्धो मामशपन्मुनिः ॥ ९३९ (4-2-139)

### औद्धत्येनामुना पाप गच्छ सिंहो भविष्यसि । हिमाचले गतश्चैतां सुतां पृष्ठेन वक्ष्यसि ॥ १४० (4-2-140)

### यदा च मानुषेणैषा सुता ते परिणेष्यते । तदा तद्दर्शनादेव शापादस्माद्विमोक्ष्यसे ॥ १४१ (4-2-141)

### इत्यहं मुनिना शप्तः सिंहीभूय हिमाचले । अतिष्ठं तनयामेतां हरपूजापरां वहन् ॥ १४२ (4-2-142)

### अनन्तरं यथा यत्नाच्छबराधिपतेरिदम् । संपन्नं सर्वकल्याणं तथा विदितमेव ते ॥ १४३ (4-2-143)

### तत्साधयामि भद्रं वस्तीर्णः शापो मयैष सः । इत्युक्त्वा सोऽभ्युदपतत्सद्यो विद्याधरो नभः ॥ १४४ (4-2-144)

### ततस्तद्विस्मयाक्रान्तो नन्दत्स्वजनबान्धवः । श्लाघ्यसंबन्धहृष्टो मे पिताकार्षीन्महोत्सवम् ॥ १४५ (4-2-145)

### को हि निर्व्याजमित्त्राणां चरितं चिन्तयिष्यति । सुहृत्सु नैव तृप्यन्ति प्राणैरप्युपकृत्य ये ॥ १४६ (4-2-146)

### इति चात्र न को नाम सचमत्कारमभ्यधात् । ध्यायं ध्यायमुदारं तच्छबराधिपचेष्टितम् ॥ १४७ (4-2-147)

### राजापि तत्तथा बुद्ध्वा तत्रत्यस्तस्य सन्मतेः । अतुष्यदस्मत्स्नेहेन शबराधिपतेः परम् ॥ १४८ (4-2-148)

### तुष्टश्च तस्मै मत्पित्रा दापितः सहसैव च । अशेषमटवीराज्यं रत्नोपायनदायिना ॥ १४९ (4-2-149)

### ततस्तया मनोवत्या पत्न्या मित्रेण तेन च । कृतार्थः शबरेन्द्रेण तत्रातिष्ठमहं सुखी ॥ १५० (4-2-150)

### स च श्लथीकृतात्मीयदेशवासरसस्ततः । भूयसास्मद्गृहेष्वेव न्यवसच्छबराधिपः ॥ १५१ (4-2-151)

### परस्परोपकारेषु सर्वकालमतृप्तयोः । स द्वयोरगमत्कालो मम तस्य च मित्त्रयोः ॥ १५२ (4-2-152)

### अचिराच्च मनोवत्यां तस्यामजनि मे सुतः । बहिष्कृतः कुलस्येव कृत्स्नस्य हृदयोत्सवः ॥ १५३ (4-2-153)

### हिरण्यदत्तनामा च स शनैर्वृद्धिमाययौ । कृतविद्यो यथावच्च परिणीतोऽभवत्ततः ॥ १५४ (4-2-154)

### तद्दृष्ट्वा जीवितफलं पूर्णं मत्वा च मत्पिता । वृद्धो भागीरथीं प्रायात्सदारो देहमुज्झितुम् ॥ १५५ (4-2-155)

### ततोऽहं पितृशोकार्तः कथंचिद्बान्धवैर्धृतिम् । ग्राहितो गृहभारं स्वमुद्वोढुं प्रतिपन्नवान् ॥ १५६ (4-2-156)

### तदा मनोवतीमुग्धमुखदर्शनमेकतः । अन्यतः शबरेन्द्रेण संगमो मां व्यनोदयत् ॥ १५७ (4-2-157)

### ततः सत्पुत्रसानन्दाः सुकलत्रमनोरमाः । सुहृत्समागमसुखा गतास्ते दिवसा मम ॥ १५८ (4-2-158)

### कालेनाथ प्रवृद्धं मामग्रहीच्चिबुके जरा । किं गृहेऽद्यापि पुत्रेति प्रीत्येव ब्रुवती हितम् ॥ १५९ (4-2-159)

### तेनाहं सहसोत्पन्नवैराग्यस्तनयं निजम् । कुटुम्बभारोद्वहने वनं वाञ्छन्नयोजयम् ॥ १६० (4-2-160)

### सदारश्च गतोऽभूवं गिरिं कालञ्जरं ततः । मत्स्नेहत्यक्तराज्येन समं शबरभूभृता ॥ १६१ (4-2-161)

### तत्र प्राप्तेन चात्मीया जातिर्वैद्याधरी मया । शापश्च प्राप्तपर्यन्तः स शार्वः सहसा स्मृतः ॥ १६२ (4-2-162)

### तच्च पत्न्यै मनोवत्यै तदैवाख्यातवानहम् । सख्ये च शबरेन्द्राय मुमुक्षुर्मानुषीं तनुम् ॥ १६३ (4-2-163)

### भार्यामित्त्रे इमे एव भूयास्तां स्मरतो मम । अन्यजन्मन्यपीत्युक्त्वा हृदि कृत्वा च शंकरम् ॥ १६४ (4-2-164)

### मया गिरितटात्तस्मान्निपत्य प्रसभं ततः । ताभ्यां स्वपत्नीमित्त्राभ्यां सह मुक्तं शरीरकम् ॥ १६५ (4-2-165)

### सोऽहं ततः समुत्पन्नो नाम्ना जीमूतवाहनः । विद्याधरकुलेऽमुष्मिन्नेष जातिस्मरोऽधुना ॥ १६६ (4-2-166)

### स चापि शबरेन्द्रस्त्वं जातो मित्रावसुः पुनः । त्र्यक्षप्रसादात्सिद्धानां राज्ञो विश्वावसोः सुतः ॥ १६७ (4-2-167)

### सापि विद्याधरी मित्त्र मम भार्या मनोवती । तव स्वसा समुत्पन्ना नाम्ना वलयवत्यसौ ॥ १६८ (4-2-168)

### एवं मे पूर्वपत्न्येषा भगिनी ते भवानपि । पूर्वमित्त्रमतो युक्ता परिणेतुमसौ मम ॥ १६९ (4-2-169)

### किं तु पूर्वमितो गत्वा मम पित्रोर्निवेदय । तयोः प्रमाणीकृतयोः सिद्ध्यत्येतत्तवेप्सितम् ॥ १७० (4-2-170)

### इत्थं निशम्य जीमूतवाहनात्प्रीतमानसः । गत्वा मित्रावसुः सर्वं तत्पितृभ्यां शशंस तत् ॥ १७१ (4-2-171)

### अभिनन्दितवाक्यश्च ताभ्यां हृष्टस्तदैव सः । उपगम्य तमेवार्थं स्वपितृभ्यां न्यवेदयत् ॥ १७२ (4-2-172)

### तयोरीप्सितसंपत्तितुष्टयोः सत्वरं च सः । युवराजो विवाहाय संभारमकरोत्स्वसुः ॥ १७३ (4-2-173)

### ततो जग्राह विधिवत्तस्या जीमूतवाहनः । पाणिं मलयवत्याः स सिद्धराजपुरस्कृतः ॥ १७४ (4-2-174)

### बभूव चोत्सवस्तत्र चञ्चद्दयुचरचारणः । संमिलत्सिद्धसंघातो वल्गद्विद्याधरोद्धुरः ॥ १७५ (4-2-175)

### कृतोद्वाहस्ततस्तस्थौ तस्मिञ्जीमूतवाहनः । मलयाद्रौ महार्हेण विभवेन वधूसखः ॥ १७६ (4-2-176)

### एकदा च श्वशुर्येण स मित्रावसुना सह । वेलावनानि जलधेरवलोकयितुं ययौ ॥ १७७ (4-2-177)

### तत्रापश्यच्च पुरुषं युवानं विग्नमागतम् । निवर्तयन्तं जननीं हा पुत्रेति विराविणीम् ॥ १७८ (4-2-178)

### अपरेण परित्यक्तं भटेनेवानुयायिना । पुरुषेण पृथूतुङ्गं प्रापय्यैकं शिलातलम् ॥ १७९ (4-2-179)

### कस्त्वं किमीहसे किं च माता त्वां शोचतीति तम् । स पप्रच्छ ततः सोऽपि तस्मै वृत्तान्तमब्रवीत् ॥ १८० (4-2-180)

### पुरा कश्यपभार्ये द्वे कद्रूश्च विनता तथा । मिथः कथाप्रसङ्गेन विवादं किल चक्रतुः ॥ १८१ (4-2-181)

### आद्या श्यामान्रवेरश्वानवादीदपरा सितान् । अन्योन्यदासभावं च पणमत्र बबन्धतुः ॥ १८२ (4-2-182)

### ततो जयार्थिनी कद्रूः स्वैरं नागैर्निजात्मजैः । विषफूत्कारमलिनानर्कस्याश्वानकारयत् ॥ १८३ (4-2-183)

### तादृशांश्चोपदर्श्यैतान्विनतां छद्मना जिताम् । दासीचकार कष्टा हि स्त्रीणामन्यासहिष्णुता ॥ १८४ (4-2-184)

### तद्बुद्ध्वागत्य विनतातनयो गरुडस्तदा । सान्त्वेन मातुर्दासत्वमुक्तिं कद्रूमयाचत ॥ १८५ (4-2-185)

### ततः कद्रूसुता नागा विचिन्त्यैवं तमब्रुवन् । भो वैनतेय क्षीराब्धिः प्रारब्धो मथितुं सुरैः ॥ १८६ (4-2-186)

### ततः सुधां समाहृत्य प्रतिवस्तु प्रयच्छ नः । मातरं स्वीकुरुष्वाथ भवान्हि बलिनां वरः ॥ १८७ (4-2-187)

### एतन्नागवचः श्रुत्वा गत्वा च क्षीरवारिधिम् । सुधार्थं दर्शयामास गरुडो गुरु पौरुषम् ॥ १८८ (4-2-188)

### ततः पराक्रमप्रीतो देवस्तत्र स्वयं हरिः । तुष्टोऽस्मि ते वरं कंचिद्वृणीष्वेत्यादिदेश तम् ॥ १८९ (4-2-189)

### नागा भवन्तु मे भक्ष्या इति सोऽपि हरेस्ततः । वैनतेयो वरं वव्रे मातुर्दास्येन कोपितः ॥ १९० (4-2-190)

### तथेति हरिणादिष्टो निजवीर्यार्जितामृतः । स चैवमथ शक्रेण गदितो ज्ञातवस्तुना ॥ १९१ (4-2-191)

### तथा पक्षीन्द्र कार्यं ते यथा मूढैर्न भुज्यते । नागैः सुधा यथा चैनां तेभ्यः प्रत्याहराम्यहम् ॥ १९२ (4-2-192)

### एतच्छ्रुत्वा तथेत्युक्त्वा स वैष्णववरोद्धुरः । सुधाकलशमादाय तार्क्ष्यो नागानुपाययौ ॥ १९३ (4-2-193)

### वरप्रभावभीतांश्च मुग्धानाराज्जगाद तान् । इदमानीतममृतं मुक्त्वाम्बां मम गृह्यताम् ॥ १९४ (4-2-194)

### भयं चेत्स्थापयाम्येतदहं वो दर्भसंस्तरे । उन्मोच्याम्बां च गच्छामि स्वीकुरुध्वमितः सुधाम् ॥ १९५ (4-2-195)

### तथेत्युक्ते च तैर्नागैः स पवित्रे कुशास्तरे । सुधाकलशमाधत्त ते चास्य जननीं जहुः ॥ १९६ (4-2-196)

### दास्यमुक्तां च कृत्वैवं मातरं गरुडे गते । यावदाददते नागा निःशङ्कास्तत्किलामृतम् ॥ १९७ (4-2-197)

### तावन्निपत्य सहसा तान्विमोह्य स्वशक्तितः । तं सुधाकलशं शक्रो जहार कुशसंस्तरात् ॥ १९८ (4-2-198)

### विषण्णास्तेऽथ नागास्तं लिलिहुर्दर्भसंस्तरम् । कदाचिदमृतश्च्योतलेपोऽप्यस्मिन्भवेदिति ॥ १९९ (4-2-199)

### तेन पाटितजिह्वास्ते वृथा प्रापुर्द्विजिह्वताम् । हास्यादृते किमन्यत्स्यादतिलौल्यवतां फलम् ॥ २०० (4-2-200)

### अथालब्धामृतरसान्नागान्वैरी हरेर्वरात् । तार्क्ष्य प्रववृते भोक्तुं तान्निपत्य पुनः पुनः ॥ २०१ (4-2-201)

### तदापाते च पातालं त्रासनिर्जीवराजिलम् । प्रभ्रष्टगर्भिणीगर्भमभूत्क्षपितपन्नगम् ॥ २०२ (4-2-202)

### तं दृष्ट्वा चान्वहं तत्र वासुकिर्भुजगेश्वरः । कृत्स्नमेकपदे नष्टं नागलोकममन्यत ॥ २०३ (4-2-203)

### ततो दुर्वारवीर्यस्य सद्यस्तस्य विचिन्त्य सः । समयं प्रार्थनापूर्वं चकारैवं गरुत्मतः ॥ २०४ (4-2-204)

### एकमेकं प्रतिदिनं नागं ते प्रेषयाम्यहम् । आहारहेतोः पक्षीन्द्र पयोधिपुलिनाचले ॥ २०५ (4-2-205)

### पाताले तु प्रवेष्टव्यं न त्वया मर्दकारिणा । नागलोकक्षयात्स्वार्थस्तवैव हि विनश्यति ॥ २०६ (4-2-206)

### इति वासुकिना प्रोक्तस्तथेति गरुडोऽन्वहम् । तत्प्रेषितमिहैकैकं नागं भोक्तुं प्रचक्रमे ॥ २०७ (4-2-207)

### तेन क्रमेण चासंख्याः फणिनोऽत्र क्षयं गताः । अहं च शङ्खचूडाख्यो नागो वारो ममाद्य च ॥ २०८ (4-2-208)

### अतोऽहं गरुडाहारहेतोर्वध्यशिलामिमाम् । मातुश्च शोच्यतां प्राप्तो नागराजनिदेशतः ॥ २०९ (4-2-209)

### इति तस्य वचः श्रुत्वा शङ्खचूडस्य दुःखितः । सान्तःखेदः स जीमूतवाहनस्तमभाषत ॥ २१० (4-2-210)

### अहो किमपि निःसत्त्वं राजत्वं बत वासुकेः । यत्स्वहस्तेन नीयन्ते रिपोरामिषतां प्रजाः ॥ २११ (4-2-211)

### किं न प्रथममात्मैव तेन दत्तो गरुत्मते । क्लीवेनाभ्यर्थिता केयं स्वकुलक्षयसाक्षिता ॥ २१२ (4-2-212)

### उत्पद्य कश्यपात्पापं तार्क्ष्योऽपि कुरुते कियत् । देहमात्रकृते मोहः कीदृशो महतामपि ॥ २१३ (4-2-213)

### तदहं तावदद्यैकं रक्षामि त्वां गरुत्मतः । स्वशरीरप्रदानेन मा विषादं कृथाः सखे ॥ २१४ (4-2-214)

### तच्छ्रुत्वा शङ्खचूडोऽपि धैर्यादेतदुवाच तम् । शान्तमेतन्महासत्त्व मा स्मैवं भाषथाः पुनः ॥ २१५ (4-2-215)

### न काचस्य कृते जातु युक्ता मुक्तामणेः क्षतिः । न चाप्यहं गमिष्यामि कथां कुलकलङ्किताम् ॥ २१६ (4-2-216)

### इत्युक्त्वा तं निषिध्यैव साधुर्जीमूतवाहनम् । मत्वा गरुडवेलां च स क्षणान्तरगामिनीम् ॥ २१७ (4-2-217)

### शङ्खचूडो ययौ तत्र वारिधेस्तीरवर्तिनम् । अन्तकाले नमस्कर्तुं गोकर्णाख्यमुमापतिम् ॥ २१८ (4-2-218)

### गते तस्मिन्स कारुण्यनिधिर्जीमूतवाहनः । तत्त्राणायात्मदानेन बुबुधे लब्धमन्तरम् ॥ २१९ (4-2-219)

### ततस्तद्विस्मृतमिव क्षिप्रं कृत्वा स्वयुक्तितः । कार्यापदेशाद्व्यसृजन्निजं मित्त्रावसुं गृहम् ॥ २२० (4-2-220)

### तत्क्षणं च समासन्नतार्क्ष्यपक्षानिलाहता । तत्सत्त्वदर्शनाश्चर्यादिव सा भूरघूर्णत ॥ २२१ (4-2-221)

### तेनाहिरिपुमायान्तं मत्वा जीमूतवाहनः । परानुकम्पी तां वध्यशिलामध्यारुरोह सः ॥ २२२ (4-2-222)

### क्षणाच्चात्र निपत्यैव महासत्त्वं जहार तम् । आहत्य चञ्च्वा गरुडः स्वच्छायाच्छादिताम्बरः ॥ २२३ (4-2-223)

### परिस्रवदसृग्धारं च्युतोत्स्वातशिखामणिम् । नीत्वा भक्षयितुं चैनमारेभे शिखरे गिरेः ॥ २२४ (4-2-224)

### तत्कालं पुष्पवृष्टिश्च निपपात नभस्तलात् । तद्दर्शनाच्च किं न्वेतदिति तार्क्ष्यो विसिस्मिये ॥ २२५ (4-2-225)

### तावत्स शङ्खचूडोऽत्र नत्वा गोकर्णमागतः । ददर्श रुधिरासारसिक्तं वध्यशिलातलम् ॥ २२६ (4-2-226)

### हा धिङ्मदर्थं तेनात्मा दत्तो नूनं महात्मना । तत्कुत्र नीतस्तार्क्ष्येण क्षणेऽस्मिन्स भविष्यति ॥ २२७ (4-2-227)

### अन्विष्यामि द्रुतं तावत्कदाचित्तमवाप्नुयाम् । इति साधुः स तद्रक्तधारामनुसरन्ययौ ॥ २२८ (4-2-228)

### अत्रान्तरे च हृष्टं तं दृष्ट्वा जीमूतवाहनम् । गरुडो भक्षणं मुक्त्वा सविस्मयमचिन्तयत् ॥ २२९ (4-2-229)

### कश्चित्किमन्य एवायं भक्ष्यमाणोऽपि यो मया । विपद्यते न तु परं धीरः प्रत्युत हृष्यति ॥ २३० (4-2-230)

### इत्यन्तर्विमृशन्तं च तार्क्ष्यं तादृग्विधोऽपि सः । निजगाद निजाभीष्टसिद्ध्यै जीमूतवाहनः ॥ २३१ (4-2-231)

### पक्षिराज ममास्त्येव शरीरे मांसशोणितम् । तदकस्मादतृप्तोऽपि किं निवृत्तोऽसि भक्षणात् ॥ २३२ (4-2-232)

### तच्छ्रुत्वाश्चर्यवशगस्तं स पप्रच्छ पक्षिराट् । नागः साधो न तावत्त्वं ब्रूहि तत्को भवानिति ॥ २३३ (4-2-233)

### नाग एवास्मि भुङ्क्ष्वत्वं यथारब्धं समापय । आरब्धा ह्यसमाप्तैव किं धीरैस्त्यज्यते क्रिया ॥ २३४ (4-2-234)

### इति यावच्च जीमूतवाहनः प्रतिवक्ति तम् । तावत्स शङ्खचूडोऽत्र प्राप्तो दूरादभाषत ॥ २३५ (4-2-235)

### मा मा गरुत्मन्नैवैष नागो नागो ह्यहं तव । तदेनं मुञ्च कोऽयं ते जातोऽकाण्डे बत भ्रमः ॥ २३६ (4-2-236)

### तच्छ्रुत्वातीव विभ्रान्तो बभूव स खगेश्वरः । वाञ्छितासिद्धिखेदं च भेजे जीमूतवाहनः ॥ २३७ (4-2-237)

### ततोऽन्योन्यसमालापक्रन्दद्विद्याधराधिपम् । बुद्ध्वा तं भक्षितं मोहाद्गरुत्मानभ्यतप्यत ॥ २३८ (4-2-238)

### अहो बत नृशंसस्य पापमापतितं मम । किं वा सुलभपापा हि भवन्त्युन्मार्गवृत्तयः ॥ २३९ (4-2-239)

### श्लाघ्यस्त्वेष महात्मैकः परार्थप्राणदायिना । ममेति मोहैकवशं येन विश्वमधः कृतम् ॥ २४० (4-2-240)

### इति तं चिन्तयन्तं च गरुडं पापशुद्धये । वह्निं विविक्षुं जीमूतवाहनोऽथ जगाद सः ॥ २४१ (4-2-241)

### पक्षीन्द्र किं विषण्णोऽसि सत्यं पापाद्बिभेषि चेत् । तदिदानीं न भूयस्ते भक्ष्या हीमे भुजंगमाः ॥ २४२ (4-2-242)

### कार्यश्चानुशयस्तेषु पूर्वभुक्तेषु भोगिषु । एषोऽत्र हि प्रतीकारो वृथान्यच्चिन्तितं तव ॥ २४३ (4-2-243)

### इत्युक्तस्तेन स प्रीतस्तार्क्ष्यो भूतानुकम्पिना । तथेति प्रतिपेदे तद्वाक्यं तस्य गुरोरिव ॥ २४४ (4-2-244)

### ययौ चामृतमानेतुं नाकाज्जीवयितुं जवात् । क्षताङ्गं तत्र तं चान्यानस्थिशेषानहीनपि ॥ २४५ (4-2-245)

### ततश्च साक्षादागत्य देव्या सिक्तोऽमृतेन सः । जीमूतवाहनो गौर्या तद्भार्याभक्तितुष्टया ॥ २४६ (4-2-246)

### तेनाधिकतरोद्भूतकान्तीन्यङ्गानि जज्ञिरे । तस्य सानन्दगीर्वाणदुन्दुभिध्वनिभिः सह ॥ २४७ (4-2-247)

### स्वस्थोत्थिते ततस्तस्मिन्नानीय गरुडोऽपि तत् । कृत्स्ने वेलातटेऽप्यत्र ववर्षामृतमम्बरात् ॥ २४८ (4-2-248)

### तेन सर्वे समुत्तस्थुर्जीवन्तस्तत्र पन्नगाः । बभौ तच्च तदा भूरिभुजंगकुलसंकुलम् ॥ २४९ (4-2-249)

### वेलावनं विनिर्मुक्तवैनतेयभयं ततः । पातालमिव जीमूतवाहनालोकनागतम् ॥ २५० (4-2-250)

### ततोऽक्षयेण देहेन यशसा च विराजितम् । बुद्ध्वाभ्यनन्दत्तं बन्धुजनो जीमूतवाहनम् ॥ २५१ (4-2-251)

### ननन्द तस्य भार्या च सज्ञातिः पितरौ तथा । को न प्रहृष्येद्दुःखेन सुखत्वपरिवर्तिना ॥ २५३ (4-2-252)

### विसृष्टस्तेन च ययौ शङ्खचूडो रसातलम् । स्वच्छन्दमविसृष्टं च लोकांस्त्रीनपि तद्यशः ॥ २५३ (4-2-253)

### ततः प्रीतिप्रह्वामरनिकरमागत्य गरुडं प्रणेमुस्तं विद्याधरतिलकमभ्येत्य सभयाः ॥  (4-2-254)

### स्वदायादाः सर्वे हिमगिरिसुतानुग्रहवशान्मतङ्गाख्याद्या ये सुचिरमभजन्नस्य विकृतिम् ॥ २५४ (4-2-254)

### तैरेव चार्थ्यमानः सुकृती जीमूतवाहनः स ततः । मलयाचलादगच्छन्निजनिलयं तुहिनशैलतटम् ॥ २५५ (4-2-255)

### तत्र पितृभ्यां सहितो मित्रावसुना च मलयवत्या च । धीरश्चिराय बुभुजे विद्याधरचक्रवर्तिपदम् ॥ २५६ (4-2-256)

### एवं सकलजगत्त्रयहृदयचमत्कारकारिचरितानाम् । स्वयमनुधावन्ति सदा कल्याणपरम्पराः पदवीम् ॥ २५७ (4-2-257)

### इत्याकर्ण्य कथां किल देवी यौगन्धरायणस्य मुखात् । मुमुदे वासवदत्ता गर्भभरोदारदोहदिनी ॥ २५८ (4-2-258)

### तदनु तदनुषङ्गप्राप्तया प्रीतिभाजामनवरतनिदेशप्रत्ययाद्देवतानाम् । निजपतिनिकटस्था भाविविद्याधरेन्द्रस्वतनयकथया तं वासरं सा निनाय ॥ २५९ (4-2-259)

### इति महाकविश्रीसोमदेवभट्टविरचिते कथासरित्सागरे नरवाहनदत्तजननलम्बके द्वितीयस्तरङ्गः । 