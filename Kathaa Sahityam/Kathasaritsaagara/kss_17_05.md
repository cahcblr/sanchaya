## [कथासरितसागरः 17 05](https://sa.wikisource.org/wiki/कथासरित्सागरः/लम्बकः_१७/तरङ्गः_५)

### एवं पद्मावती यावत्तत्प्राप्त्यै संश्रिता तपः । तावत्स्वनगरं मुक्ताफलकेतुरवाप्य सः ॥ १ (17-5-1)

### ब्रह्मशापवशासन्नमानुष्यावतरो भयात् । विद्याधरेन्द्रतनयः शरणं शिश्रिये शिवम् ॥ २ (17-5-2)

### तमर्चयंश्च तद्गर्भगृहाच्छुश्राव भारतीम् । मा भैषीर्न हि ते गर्भवासक्लेशो भविष्यति ॥ ३ (17-5-3)

### मानुष्ये नापि ते दुःखं भावि नापि चिरं स्थितिः । जनिष्यसे राजसुतो महाबलपराक्रमः ॥ ४ (17-5-4)

### तपोधनान्मुनेः कृत्स्नमस्त्रग्राममवाप्स्यसि । मदीयः किंकराख्यश्च गणस्ते भवितानुजः ॥ ५ (17-5-5)

### तत्सहायो रिपूञ्जित्वा कृत्वा कार्यं दिवौकसाम् । कर्तासि खेचरैश्वर्यं पद्मावत्या युतः पुनः ॥ ६ (17-5-6)

### एवं श्रुत्वा गिरं बद्धधृतिः शापफलागमम् । प्रतीक्षमाण इव तं तस्थौ राजसुतोऽथ सः ॥ ७ (17-5-7)

### अत्रान्तरे कथासंधौ पूर्वस्यां नगरं दिशि । आसीद्देवसभं नाम जितदेवसभं श्रिया ॥ ८ (17-5-8)

### तत्र मेरुध्वजो नाम सार्वभौमोऽभवन्नृपः । सहायो देवराजस्य देवासुररणागमे ॥ ९ (17-5-9)

### यस्य लोभो यशस्यासीन्न परस्वे महात्मनः । तैक्ष्ण्यं खड्गे न दण्डे तु भयं पापान्न शत्रुतः ॥ १० (17-5-10)

### कुटिलत्वं भ्रुवोः कोपे नाशये यस्य चाभवत् । मौर्वीकिणाङ्के पारुष्यं भुजे न वचने पुनः ॥ ११ (17-5-11)

### व्यधाद्युधि न कोषे तु यो दीनारातिरक्षणम् । रतिं च धर्मचर्यासु श्रद्दधे नाङ्गनासु यः ॥ १२ (17-5-12)

### तस्याभूतामुभे चिन्ते भूपतेः सततं हृदि । एका पुत्रो न यत्तस्य तावदेकोऽप्यजायत ॥ १३ (17-5-13)

### द्वितीया चापि यत्पूर्वं देवासुरमहाहवात् । जग्मुः पातालमसुरा हतशेषाः पलाय्य ये ॥ १४ (17-5-14)

### ते निर्गत्य ततो दूरात्सतीर्थायतनाश्रमान् । विनाश्यैव च्छलात्तस्य पातालमसकृद्ययुः ॥ १५ (17-5-15)

### न च तान्प्राप स नृपः पातालव्योमचारिणः । तेजस्वी तेन संतेपे निःसपत्नेऽपि भूतले ॥ १६ (17-5-16)

### एतच्चिन्ताकुलो जातु शक्रप्रहितसद्रथः । देवास्थानं ययौ सोऽत्र चैत्रशुक्लदिनागमे ॥ १७ (17-5-17)

### शक्रस्य वत्सरारम्भे सर्वास्थानं तथाहि तत् । तद्रथेन स याति स्म राजा मेरुध्वजः सदा ॥ १८ (17-5-18)

### तदा तु तत्र दिव्यस्त्रीनृत्तगीताकुलेऽपि सः । संमानितोऽपि शक्रेण निःश्वसन्नास्त भूपतिः ॥ १९ (17-5-19)

### तद्दृष्ट्वा ज्ञातहृदयो देवराजो जगाद तम् । राजञ्जानाम्यहं यत्ते दुःखं तन्मा च भूत्तव ॥ २० (17-5-20)

### मुक्ताफलध्वजाख्यस्ते शिवांशो जनिता सुतः । एको गणावतारश्च द्वितीयो मलयध्वजः ॥ २१ (17-5-21)

### तपोधनान्मुनेर्विद्याः कामरूपं च वाहनम् । मुक्ताफलध्वजः प्राप्स्यत्यस्त्राणि च सहानुजः ॥ २२ (17-5-22)

### महापाशुपतास्त्रं च पुनः प्राप्य स दुर्जयः । करिष्यति वशे पृथ्वीं पातालं च हतासुरः ॥ २३ (17-5-23)

### त्वं च व्योमचरावेतौ समहास्त्रौ गृहाण मे । वारणं काञ्चनगिरिं तथा काञ्चनशेखरम् ॥ २४ (17-5-24)

### इत्युक्त्वास्त्रगजान्दत्त्वा प्रेषितः सोऽथ वज्रिणा । आगान्मेरुध्वजो हृष्टो भूतले नगरं निजम् ॥ २५ (17-5-25)

### ते तु च्छलकृतावद्यास्तस्य पातालसंश्रयात् । खेचरत्वं गतस्यापि प्राप्या नासन्किलासुराः ॥ २६ (17-5-26)

### ततः शक्राच्छ्रुतस्यासौ राजा पुत्रेच्छुराश्रमम् । तपोधनस्य तस्यर्षेर्ययौ दिव्येभवाहनः ॥ २७ (17-5-27)

### तत्राभिगम्य तमृषिं शक्रादेशं निवेद्य तम् । भगवन्नादिशोपायं शीघ्रं मेऽत्रेति सोऽब्रवीत् ॥ २८ (17-5-28)

### स च तस्याचिरेणेष्टसिद्धये मुनिरादिशत् । व्रतमाराधनं शंभोः सभार्यस्य महीभुजः ॥ २९ (17-5-29)

### स तेनाराधयामास व्रतेनोर्वीपतिः शिवम् । तुष्टः स च विभुः स्वप्ने तमेवमवदन्नृपम् ॥ ३० (17-5-30)

### उत्तिष्ठ राजन्प्राप्तासि क्रमेणैवाविलम्बितम् । शेषासुरविनाशाय द्वौ पुत्रावपराजितौ ॥ ३१ (17-5-31)

### एतच्छ्रुत्वा प्रबुध्यैव प्रातरुक्त्वा मुनेश्च सः । सभार्यः पारणं कृत्वा राजा स्वपुरमाययौ ॥ ३२ (17-5-32)

### तत्र तस्य महादेवी राज्ञी मेरुध्वजस्य सा । ऋतुं दिनैः कतिपयैः प्रतिपेदे सुलक्षणा ॥ ३३ (17-5-33)

### तस्याः स गर्भे समभून्मुक्त्वा शापवशेन ताम् । वैद्याधरीं तनुं मुक्ताफलकेतुरतर्कितम् ॥ ३४ (17-5-34)

### सा च तस्य तनुस्तत्र निजे चन्द्रपुरे पुरे । विद्याप्रभावादम्लाना तस्थौ बान्धवरक्षिता ॥ ३५ (17-5-35)

### सापि मेरुध्वजस्यात्र राज्ञो देवसभे पुरे । राज्ञी सगर्भा संपद्य नन्दयामास तं पतिम् ॥ ३६ (17-5-36)

### यथा यथा च सा राज्ञी जज्ञे गर्भभरालसा । तथा तथा स सोत्साहस्तस्याः पतिरभून्नृपः ॥ ३७ (17-5-37)

### प्राप्ते च समये पुत्रं सासूत स्मार्कसंनिभम् । बालमेवोग्रमहसं कुमारमिव पार्वती ॥ ३८ (17-5-38)

### बभूव चोत्सवः कृत्स्ने न परं वसुधातले । यावन्नभस्तलेऽप्यासीद्देवप्रहतदुन्दुभौ ॥ ३९ (17-5-39)

### स्वयमागान्मुनिश्चात्र दिव्यदृक्स तपोधनः । दिष्ट्या वर्धयितुं मेरुध्वजं तं पृथिवीपतिम् ॥ ४० (17-5-40)

### तेन साकं स मुनिना नाम्ना शक्रोदितेन तम् । मुक्ताफलध्वजं चक्रे पुत्रं राजा कृतोत्सवः ॥ ४१ (17-5-41)

### ततो गते मुनौ तस्मिंस्तस्य संवत्सरान्तरे । राज्ञो द्वितीयस्तनयो राज्ञ्यां तस्यामजायत ॥ ४२ (17-5-42)

### तं च नाम्ना स नृपतिश्चकार मलयध्वजम् । तथैव हर्षायातेन तेनैव मुनिना सह ॥ ४३ (17-5-43)

### ततः संयतकः सोऽपि शापात्तन्मन्त्रिणः सुतः । जज्ञे नाम पिता चास्य महाबुद्धिरिति व्यधात् ॥ ४४ (17-5-44)

### ततस्तौ सिंहशावाभाववर्धेतां नृपात्मजौ । क्रमेण तेजसा सार्धं मन्त्रिपुत्रेण तेन च ॥ ४४ (17-5-45)

### गतेष्वथाष्टमात्रेषु वर्षेषु स तपोधनः । एत्योपनयनं चक्रे राजसून्वोस्तयोर्मुनिः ॥ ४६ (17-5-46)

### अष्टौ चान्यानि वर्षाणि विद्यासु च कलासु च । महास्त्रेषु च सर्वेषु विनीयेते स्म तेन तौ ॥ ४७ (17-5-47)

### ततो युवानौ दृष्ट्वा तौ सर्वशस्त्रास्त्रयोधिनौ । पुत्रौ कृतिनमात्मानं मेने मेरुध्वजो नृपः ॥ ४८ (17-5-48)

### अथ तं स्वाश्रमं गन्तुमिच्छन्तं सोऽब्रवीन्मुनिम् । अभीष्टा दक्षिणेदानीं भगवन्गृह्यतामिति ॥ ४९ (17-5-49)

### एषैव दक्षिणाभीष्टा मम त्वत्तो महीपते । असुरान्यज्ञहन्तॄन्यत्सपुत्रो मे हनिष्यसि ॥ ५० (17-5-50)

### इत्यूचिवांसमवदत्तं महर्षिं स भूपतिः । अत एवाधुना ग्राह्या भगवन्दक्षिणा त्वया ॥ ५१ (17-5-51)

### तदारभस्व यज्ञं त्वं तद्विघ्नायासुराश्च ते । एष्यन्त्यहं च तत्कालं तत्रैष्यामि सपुत्रकः ॥ ५२ (17-5-52)

### पूर्वकालं हि दैत्यास्ते कृत्वा दोषं छलेन वः । खमुत्पत्य निपत्याब्धौ पातालमगमन्मुने ॥ ५३ (17-5-53)

### इदानीं त्विन्द्रदत्तौ मे विद्येते खचरौ गजौ । ताभ्यां सह सपुत्रस्तान्प्राप्स्यामि व्योमगानपि ॥ ५४ (17-5-54)

### तच्छ्रुत्वा स मुनिस्तुष्टस्तमुवाच नराधिपम् । तर्हि त्वं यज्ञसंभारं यथायोग्यं कुरुष्व मे ॥ ५५ (17-5-55)

### यावद्दिग्विश्रुतं गत्वा तत्र यागं समारभे । प्रेषयामि च वो दूतं शिष्यमेतं दृढव्रतम् ॥ ५६ (17-5-56)

### संजातकामगोद्दाममहाबलखगाकृतिम् । मुक्ताफलध्वजस्यास्य भविता सैष वाहनम् ॥ ५७ (17-5-57)

### इत्युक्त्वा स मुनिः प्रायात्स्वाश्रमं स च भूपतिः । प्राहिणोत्सर्वसंभारांस्तस्यानुपदमेव तान् ॥ ५८ (17-5-58)

### प्रारब्धे तेन यज्ञे च मिलद्देवर्षिसंसदि । बुद्ध्वा पातालनिलया दानवाः क्षोभमाययुः ॥ ५९ (17-5-59)

### तज्ज्ञात्वा स मुनिः शिष्यं प्राहिणोत्तं दृढव्रतम् । शापकल्पितपक्षीन्द्ररूपं देवसभं पुरम् ॥ ६० (17-5-60)

### तत्र प्राप्तं च तं दृष्ट्वा स्मृत्वा मुनिवचश्च सः । सज्जीचकार तौ दिव्यौ राजा मेरुध्वजो गजौ ॥ ६१ (17-5-61)

### आरुरोह तयोर्मुख्यं स काञ्चनगिरिं स्वयम् । कनीयसे च पुत्राय ददौ काञ्चनशेखरम् ॥ ६२ (17-5-62)

### दृढव्रतखगेन्द्रं च तं स मुक्ताफलध्वजः । आरुरोहात्तदिव्यास्त्रो बन्दिवृन्दाभिवन्दितः ॥ ६३ (17-5-63)

### ततस्ते प्रययुर्वीरास्त्रयः खेचरवाहनाः । दत्ताशिषो द्विजवरैः पुरः प्रहितसैनिकाः ॥ ६४ (17-5-64)

### प्राप्तानां चाश्रमं तेषां स मुनिः प्रीतमानसः । अभेद्याः सर्वशस्त्राणां भूयास्तेति वरं ददौ ॥ ६५ (17-5-65)

### तावच्च दानवबलं निहन्तुं यज्ञमाययौ । अभ्यधावच्च तद्दृष्ट्वा मेरुध्वजबलं नदत् ॥ ६६ (17-5-66)

### प्रावर्तत ततो युद्धं दैत्यानां मानुषैः सह । दैत्यास्तु मानुषान्स्वस्था भूतलस्थान्वबाधिरे ॥ ६७ (17-5-67)

### ततः स पक्षिवहनो दैत्यान्मुक्ताफलध्वजः । प्रधाव्य शरवर्षेण चकर्त च ममाथ च ॥ ६८ (17-5-68)

### तं च दृष्ट्वा विहंगस्थं ज्वलन्तमिव तेजसा । तच्छेषाः प्राद्रवन्दैत्यास्ते नारायणशङ्किताः ॥ ६९ (17-5-69)

### गत्वा भयाच्च पातालं सर्वं त्रैलोक्यमालिने । तत्कालं दैत्यराजाय शशंसुस्ते तथैव तत् ॥ ७० (17-5-70)

### स तद्बुद्ध्वा द्रुतं चारैरन्विष्य तमवेत्य च । मुक्ताफलध्वजं मर्त्यं मानुषाभिभवाक्षमी ॥ ७१ (17-5-71)

### संघट्य सर्वपातालदानवानसुरेश्वरः । वार्यमाणोऽपि शकुनैर्योद्धुमागात्तमाश्रमम् ॥ ७२ (17-5-72)

### मुक्ताफलध्वजाद्याश्च तत्रैवावहिताः स्थिताः । तमभ्यधावन्दृष्ट्वैव सबलं दानवाधिपम् ॥ ७३ (17-5-73)

### ततः प्रवृत्ते भूयोऽत्र मर्त्यासुरमहाहवे । विमानैराययुर्द्रष्टुं रुद्रेन्द्रप्रमुखाः सुराः ॥ ७४ (17-5-74)

### मुक्ताफलध्वजश्चात्र तत्क्षणोपस्थितं पुरः । ददर्शालङ्घ्यतेजस्कमस्त्रं पाशुपतं महत् ॥ ७५५ (17-5-75)

### अतिप्रमाणमुद्वह्निज्वालं त्र्यक्षं चतुर्मुखम् । एकाङ्घ्रिमष्टबाहुं च कल्पान्तानलसंनिभम् ॥ ६ (17-5-76)

### विद्धि मां शंकरादेशादायातं विजयाय ते । इति ब्रुवाणं सोऽभ्यर्च्य राजपुत्रस्तदग्रहीत् ॥ ७७ (17-5-77)

### तावच्च गगने तैस्तैरसुरैरस्त्रवृष्टिभिः । मेरुध्वजबलं ताम्यदधःस्थितमबाध्यत ॥ ७८ (17-5-78)

### ततस्तद्रक्षितुं चित्रयोधी मुक्ताफलध्वजः । शरजालं ददौ मध्ये युयुधे चासुरैः सह ॥ ७९ (17-5-79)

### पितृभ्रातृयुतं दृष्ट्वा तं नभश्चरवाहनम् । त्रैलोक्यमाली दैत्येन्द्रः पन्नगास्त्रं मुमोच सः ॥ ८० (17-5-80)

### तस्मान्निर्गच्छतोऽसंख्यान्घोरानाशीविषानहीन् । गरुडैर्गारुडास्त्रोत्थैरर्दयन्मलयध्वजः ॥ ८१ (17-5-81)

### ततो यद्यत्स दैत्येन्द्रः सपुत्रोऽस्त्रमवासृजत् । मुक्ताफलध्वजस्तत्तन्निरास्यत्तस्य हेलया ॥ ८२ (17-5-82)

### अथ क्रुद्धः स देवारिस्तत्पुत्रोऽन्ये च दानवाः । आग्नेयादीनि युगपत्तस्मिन्नस्त्राणि चिक्षिपुः ॥ ८३ (17-5-83)

### तानि तस्याग्रतो दृष्ट्वा स्थितं पाशुपतं ज्वलत् । भीतान्यस्त्राणि सर्वाणि विमुखानि क्षणाद्ययुः ॥ ८४ (17-5-84)

### ततस्ते यावदिच्छन्ति भीता दैत्याः पलायितुम् । तावत्तदाशयं बुद्ध्वा वीरो मुक्ताफलध्वजः ॥ ८५ (17-5-85)

### बबन्ध तेषामूर्ध्वं च चतुर्दिक्कं च तत्क्षणम् । शरजालं स दुर्भेदं वज्रपञ्जरसंनिभम् ॥ ८६ (17-5-86)

### तत्रान्तर्भ्रमतस्तांश्च शकुन्तानिव दानवान् । पित्रा भ्रात्रा च सहितः स जघान शितैः शरैः ॥ ८७ (17-5-87)

### निपेतुश्च कराः पादाः शरीराणि शिरांसि च । छिन्नानि तेषां दैत्यानामवहंश्चास्रनिम्नगाः ॥ ८८ (17-5-88)

### साधुवादे ततो दत्ते पुष्पवर्षानुगे सुरैः । मोहनास्त्रं ददौ तेषां द्विषां मुक्ताफलध्वजः ॥ ८९ (17-5-89)

### तेन संमोहितान्भूमौ पतितांस्तान्सराजकान् । असुरान्वारुणास्त्रेण पाशबद्धांश्चकार सः ॥ ९० (17-5-90)

### तपोधनोऽथ सोऽवादीन्मेरुध्वजनृपं मुनिः । न वध्यमासुरं सैन्यं हतशेषमिदं खलु ॥ ९१ (17-5-91)

### स्वीकृतेन ह्यनेनैव प्रवेक्ष्यध्वं रसातलम् । दैत्येन्द्रस्तु सपुत्रोऽयं बद्ध्वा नीत्वा समन्त्रिकः ॥ ९२ (17-5-92)

### महासुरैर्दुष्टनागैर्युक्तो मुख्यैश्च राक्षसैः । स्थाप्यो देवसभासन्ने श्वेतशैलगुहान्तरे ॥ ९३ (17-5-93)

### इत्युक्तो मुनिना दैत्ययोधान्मेरुध्वजोऽब्रवीत् । मा भैष्ट यूयं नास्माभिर्वध्या सभ्रातृकस्य तु ॥ ९४ (17-5-94)

### मुक्ताफलध्वजस्यास्य वर्तध्वं शासनेऽधुना । इत्युक्ता दानवा राज्ञा हृष्टास्तत्प्रतिपेदिरे ॥ ९५ (17-5-95)

### ततः स राजा तं दैत्यराजं त्रैलोक्यमालिनम् । पुत्रादिभिस्तैः सहितं श्वेतशैलमनाययत् ॥ ९६ (17-5-96)

### तद्गुहाभ्यन्तरे तं च स्थापयामास संयतम् । भूरिशूरबलोपेतप्रधानामात्यरक्षितम् ॥ ९७ (17-5-97)

### ततो निवृत्ते सङ्ग्रामे मुक्तमन्दरवृष्टिषु । वैमानिकेषु यातेषु प्रवृत्ते जगदुत्सवे ॥ ९८ (17-5-98)

### स तत्र पुत्रौ वक्ति स्म राजा मेरुध्वजो जयी । इहैव यज्ञरक्षार्थमहं तिष्ठामि संप्रति ॥ ९९ (17-5-99)

### युवां प्रयातं पातालमेतैः स्वैः सैनिकैः सह । प्राप्तदैत्यविमानौघै शेषासुरबलेन च ॥ १०० (17-5-100)

### आश्वास्य स्थापयित्वा च वशे पातालवासिनः । प्रधानाधिष्ठितान्कृत्वा स्वीकृत्येहागमिष्यथः ॥ १०१ (17-5-101)

### एतच्छ्रुत्वा तथेत्याशु दिव्यकामगवाहनः । मुक्ताफलध्वजो वीरः स चापि मलयध्वजः ॥ १०२ (17-5-102)

### रसातलं विविशतुः ससैन्यौ भ्रातरावुभौ । सह दानवसैन्येन प्रणतेनाग्रयायिना ॥ १०३ (17-5-103)

### हत्वा च रक्षिणः स्थानस्थानेषु परिपन्थिनः । अदातामत्र तौ शेषजनस्याभयडिण्डिमम् ॥ १०४ (17-5-104)

### विश्वस्तप्रणते चैतौ जने सप्त रसातलान् । स्वीचक्रतुः पुरशतैर्नानारत्नमयैर्युतान् ॥ १७ (17-5-105)

### बुभुजाते च तान्रम्यानुद्यानैः सर्वकामदैः । दिव्यासवभृतानेकरत्नसोपानवापिकैः ॥ १०६ (17-5-106)

### तत्राद्भुताकृती तौ च ददृशुर्दानवाङ्गनाः । तत्कन्याश्च तरुष्वन्तर्मायाच्छादितविग्रहाः ॥ १०७ (17-5-107)

### आरेभे च तदा तत्र भर्तुर्बद्धस्य शर्मणे । तपः स्वयंप्रभा नाम भार्या त्रैलोक्यमालिनः ॥ १०८ (17-5-108)

### तस्याः सुते च त्रैलोक्यप्रभात्रिभुवनप्रभे । आरेभाते तपस्तद्वत्कुमार्यौ श्रेयसे पितुः ॥ १०९ (17-5-109)

### तौ च राजसुतौ तत्र पाताले सकलं जनम् । लब्धप्रशमनस्वस्थं संमान्य विविधैः प्रियैः ॥ ११० (17-5-110)

### स्थापयित्वा च सङ्ग्रामसिंहादीनधिकारिणः । तपोवनाश्रमपदं पितुः पार्श्वमुपेयतुः ॥ १११ (17-5-111)

### तावत्तत्र मुनेर्यज्ञः स समाप्तिमुपाययौ । गन्तुं प्रारेभिरे देवाः स्वधिष्ण्यान्यृषयस्तथा ॥ ११२ (17-5-112)

### ततो मेरुध्वजः शक्रं परितुष्टं व्यजिज्ञपत् । आगम्यतां मन्नगरं देव तुष्टोऽसि चेन्मयि ॥ ११३ (17-5-113)

### तच्छ्रुत्वा तत्प्रियायागान्मुनिमामन्त्र्य वासवः । राज्ञा तेन सपुत्रेण सह देवसभं पुरम् ॥ ११४ (17-5-114)

### तत्र चोपाचरत्तं स राजा लोकद्वयेश्वरः । तथा शक्रं यथा दिव्यं सुखं विस्मरति स्म सः ॥ ११५ (17-5-115)

### ततः प्रीतः स शक्रोऽपि तं सपुत्रं महीपतिम् । दिव्यात्मवाहेनारूढं निनाय स्वं त्रिविष्टपम् ॥ ११६ (17-5-116)

### तत्र नारदरम्भादिसंगीतसुखसुन्दरे । स विश्रमय्य तं मेरुध्वजं समलयध्वजम् ॥ ११७ (17-5-117)

### मुक्ताफलध्वजं चेन्द्रः पारिजातमयीः स्रजः । दत्त्वा सदिव्यमुकुटाः संमान्य प्राहिणोद्गृहम् ॥ ११८ (17-5-118)

### ते चागत्यात्र भूलोके पाताले च गतागतम् । कुर्वाणाश्चक्रिरे राज्यं नृदेवा लोकयोर्द्वयोः ॥ ११९ (17-5-119)

### ततो मेरुध्वजो मुक्ताफलध्वजमुवाच सः । विजिताः शत्रवः पुत्र युवानौ भ्रातरौ युवाम् ॥ १२० (17-5-120)

### स्वाधीना राजकन्याश्च मया ताश्च गवेषिताः । वर्तन्ते प्राप्तकालस्तत्क्रियतां दारसंग्रहः ॥ १२१ (17-5-121)

### इति पित्रोदितेऽवादीत्सोऽथ मुक्ताफलध्वजः । न मे परिणये तात मनस्तावत्प्रवर्तते ॥ १,२२ (17-5-122)

### अहं तपश्चरिष्यामि संप्रत्याराधितुं हरम् । एष वत्सस्तु कुरुतां विवाहं मलयध्वजः ॥ १२३ (17-5-123)

### एतच्छ्रुत्वैव मलयध्वजस्तं सोऽनुजोऽब्रवीत् । विवाहो मम युक्तः किमार्य त्वय्यपरिग्रहे ॥ १२४ (17-5-124)

### राज्यं वा त्वय्यराज्यस्थे तव मार्गानुगो ह्यहम् । इत्युक्ते तेन मलयध्वजेनोवाच भूपतिः ॥ १२५ (17-5-125)

### मेरुध्वजस्तं तनयं ज्येष्ठं मुक्ताफलध्वजम् । युक्तमेवामुना तावदनुजेन तवोदितम् ॥ १२६ (17-5-126)

### त्वं त्वयुक्तं वदस्येतन्नव एवात्र यौवने । को नाम कालस्तपसो भोगकालो ह्ययं तव ॥ १२७ (17-5-127)

### तदकालोचितः पुत्र मुच्यतामेष दुर्ग्रहः । इति तेनोच्यमानोऽपि राज्ञा ज्येष्ठः सुतोऽत्र च ॥ १२८ (17-5-128)

### नाङ्गीचक्रे यदा संप्रत्युद्वाहं निश्चयेन सः । तदा स नृपतिस्तूष्णीं तस्थौ कालं प्रतीक्षितुम् ॥ १२९ (17-5-129)

### अत्रान्तरे च पाताले भार्यां त्रैलोक्यमालिनः । स्वयंप्रभामूचतुस्तां तपःस्थे ते स्वकन्यके ॥ १३० (17-5-130)

### आवयोरम्ब सप्ताष्टवर्षयोः संयतः पिता । राज्यभ्रंशश्च संवृत्तः कस्मादकृतपुण्ययोः ॥ १३१ (17-5-131)

### अष्टमं वर्षमेतच्च तपस्यन्त्योर्न नौ हरः । प्रसीदति न तातोऽयं मुच्यतेऽद्यापि बन्धनात् ॥ १३२ (17-5-132)

### तद्यावदावयोर्न स्याद्रिपोः परिभवोऽथवा । निर्लक्षणामिमां तावदनले जुहुवुस्तनुम् ॥ १३३ (17-5-133)

### इत्युक्ता दुहितृभ्यां सा जगादैवं स्वयंप्रभा । पुत्र्यौ प्रतीक्ष्यतां तावदुदयी ह्यस्ति नः पुनः ॥ १३४ (17-5-134)

### तपःस्थितां हि मां स्वप्ने जाने देवोऽब्रवीच्छिवः । वत्से कुर्या धृतिं राज्यं पुनः प्राप्स्यति ते पतिः ॥ १३५ (17-5-135)

### मुक्ताफलध्वजश्चैष तथैव मलयध्वजः । दुहित्रोस्तव भर्तारौ राजपुत्रौ भविष्यतः ॥ १३६ (17-5-136)

### मानुषाविति मा चैतौ विज्ञासीरेतयोर्यतः । एको विद्याधरवरो द्वितीयो मामको गणः ॥ १३७ (17-5-137)

### इत्यादिष्टेश्वरेणाहं प्रबुद्धा रजनीक्षये । इत्याशयैतया चैष सोढः क्लेशो महान्मया ॥ १३८ (17-5-138)

### तस्मादावेदयाम्येतदर्थं युष्मत्पितुः प्रभोः । तदिच्छया यतिष्ये च युष्मदुद्वाहसिद्धये ॥ १३९ (17-5-139)

### एवमाश्वास्य सा राज्ञी कन्यके स्वे स्वयंप्रभा । उवाचेन्दुमतीं नाम वृद्धामन्तःपुरस्त्रियम् ॥ १४० (17-5-140)

### आर्यपुत्रस्य निकटं श्वेतशैलगुहां व्रज । निपत्य पादयोस्तं च विज्ञापय गिरा मम ॥ १४१ (17-5-141)

### निर्मितास्मि महाराज धात्रान्येनैव दारुणा । त्वद्वियोगाग्निनाद्यापि न दह्ये ज्वलतापि या ॥ १४२ (17-5-142)

### आत्मा तु न मया त्यक्तः पुनस्त्वद्दर्शनाशया । इत्युक्त्वा मामकं शार्वं स्वप्नादेशं निवेदयेः ॥ १४३ (17-5-143)

### ततः कन्याविवाहार्थं पृच्छेस्तं यच्च वक्ष्यति । तत्त्वयागत्य मे वाच्यं विधास्येऽहं तथाविधम् ॥ १४४ (17-5-144)

### इत्युक्त्वेन्दुमतीं तां सा प्रैषयत्सापि निर्गता । पातालात्प्राप तच्छैलगुहाद्वारं सुरक्षितम् ॥ १४५ (17-5-145)

### रक्षिणोऽभ्यर्थ्य तत्रान्तः प्रविश्यालोक्य संयतम् । त्रैलोक्यमालिनं तं सा साश्रुर्जग्राह पादयोः ॥ १४६ (17-5-146)

### तत्पृष्टकुशला तच्च शनैस्तस्मै शशंस सा । कृत्स्नं स्वभार्यासंदेशं ततो राजा जगाद सः ॥ १४७ (17-5-147)

### यः प्रोक्तो राज्यलाभो नः शर्वेणास्तु तथैव सः । मेरुध्वजस्यात्मजयोः कन्यादाने तु का कथा ॥ १४८ (17-5-148)

### इहैवाहं विपद्येय न तु दद्यां निजात्मजे । शत्रुभ्यां मानुषाभ्यां च संयतः सन्नुपायनम् ॥ १४९ (17-5-149)

### इत्युक्त्वेन्दुमती राज्ञा प्रेषिता तेन सा ततः । एत्य स्वयंप्रभायै तत्तत्पत्न्यै तद्वचोऽभ्यधात् ॥ १५० (17-5-150)

### श्रुत्वा ततस्ते त्रैलोक्यप्रभात्रिभुवनप्रभे । दैत्येन्द्रकन्ये जननीमूचतुस्तां स्वयंप्रभाम् ॥ १५१ (17-5-151)

### आवयोर्यौवनभयादग्निरेवाधुना गतिः । तदम्बास्यां चतुर्दश्यां तत्प्रवेशं विदध्वहे ॥ १५२ (17-5-152)

### कृतनिश्चययोरेवं तयोः साप्यकरोत्तदा । निश्चयं मरणायैव तन्माता सपरिच्छदा ॥ १५३ (17-5-153)

### प्राप्तायां च चतुर्दश्यां ताः पापरिपुनामनि । तीर्थे सर्वाश्चिताश्चक्रुरर्चित्वा हाटकेश्वरम् ॥ १५४ (17-5-154)

### तावन्मेरुध्वजो राजा तिथौ तस्यां सपुत्रकः । सभार्यश्चाययौ तावद्धाटकेश्वरमर्चितुम् ॥ १५५ (17-5-155)

### स पापरिपुतीर्थं तत्स्नानार्थं सानुगो व्रजन् । दूराद्ददर्श तत्तीरे वनान्तर्धूममुद्गतम् ॥ १५६ (17-5-156)

### धूमोद्गमः कुतोऽत्रेति पृच्छन्तं तं च भूपतिम् । ऊचुः सङ्ग्रामसिंहाद्याः पातालाधिकृता निजाः ॥ १५७ (17-5-157)

### त्रैलोक्यमालिनो भार्या महाराज स्वयंप्रभा । दुहितृभ्यां कुमारीभ्यां सहात्र तपसि स्थिता ॥ १५८ (17-5-158)

### नूनं ता अग्निकार्यादि किंचिदत्राद्य कुर्वते । यदि वातितपःखिन्नाः कुर्वन्त्यग्निप्रवेशनम् ॥ १५९ (17-5-159)

### तच्छ्रुत्वा सह पुत्राभ्यां पत्न्या तैश्चाधिकारिभिः । द्रष्टुं स राजा तत्रागान्निषिद्धान्यपरिच्छदः ॥ १६० (17-5-160)

### ददर्श चात्र प्रच्छन्नः स्थितस्ते दैत्यकन्यके । समातृके पूजयन्त्यौ सुसमिद्धं चितानलम् ॥ १६१ (17-5-161)

### मुखलावण्यसंदोहनिःस्यन्दैर्दिक्षु सर्वतः । चन्द्रबिम्बशतानीव रचयन्त्यौ रसातले ॥ १६२ (17-5-162)

### लोलहाराम्बुपूराभ्यां कामस्येवाभिषेचनम् । कुचकाञ्चनकुम्भाभ्यां कुर्वत्यौ त्रिजगज्जये ॥ १६३ (17-5-163)

### बिभ्राणे जघनाभोगं विपुलं बद्धमेखलम् । नक्षत्रमालाङ्कमिव स्मरद्विपशिरःस्थलम् ॥ १६४ (17-5-164)

### वहन्त्यौ केशपाशौ च पन्नगाविव निर्मितौ । धात्रा लावण्यसर्वस्वनिधानं रक्षितुं तयोः ॥ १६५ (17-5-165)

### दृष्ट्वा ते चिन्तयामास स राजा जातविस्मयः । अहो विश्वसृजः सृष्टिर्लसन्नवनवाद्भुता ॥ १६६ (17-5-166)

### तदेतयोर्न रम्भापि नोर्वशी न तिलोत्तमा । रूपे भजति तुल्यत्वमसुराधिपकन्ययोः ॥ १६७ (17-5-167)

### इति चिन्तयतस्तस्य राज्ञः सा दैत्यकन्यका । ज्येष्ठार्चयित्वा त्रैलोक्यप्रभा वह्निं व्यजिज्ञपत् ॥ १६८ (17-5-168)

### उक्तः स्वप्नहरादेशो यतः प्रभृति मेऽम्बया । ततः प्रभृति बद्धैव भर्तृबुद्धिर्यतो मया ॥ १६९ (17-5-169)

### तस्मिन्गुणनिधौ राजपुत्रे मुक्ताफलध्वजे । तत्स एव पतिर्भूयाद्भगवन्मेऽन्यजन्मनि ॥ १७० (17-5-170)

### इह जन्मनि तातेन संयतस्थेन मानिना । दित्सिताप्यम्बया तस्मै दातुं नाङ्गीकृतास्मि यत् ॥ १७१ (17-5-171)

### तच्छ्रुत्वा तद्वदेवात्र सापि त्रिभुवनप्रभा । वव्रे हुताशान्मलयध्वजं जन्मान्तरे पतिम् ॥ १७२ (17-5-172)

### ततो मेरुध्वजो राजा स तच्छ्रवणहर्षुलः । तद्भार्या च महादेवी परस्परमवोचताम् ॥ १७३ (17-5-173)

### प्राप्नुयातामिमे भार्ये यद्यस्मत्तनयाविभौ । तदेताभ्यामवाप्तं स्याल्लोकद्वयजयात्फलम् ॥ १७४ (17-5-174)

### तद्यावदस्मिन्ननले नात्मानं क्षिपतः क्षणम् । तावत्किं नोपसृत्यैते वारयामः समातृके ॥ १७५ (17-5-175)

### एवं देव्या सहालोच्य राजावोचदुपेत्य ताः । मा कार्ष्ट साहसं दुःखं शमयिष्याम्यहं हि वः ॥ १७६ (17-5-176)

### श्रुत्वैतच्छ्रोत्रपीयूषवर्षाभं भूपतेर्वचः । दृष्ट्वा च तं ताः सकलाः प्रणेमुरसुराङ्गनाः ॥ १७७ (17-5-177)

### पश्यन्त्योऽपि वयं पूर्वं मायाच्छन्ना न लक्षिताः । लोकद्वयेश्वरेणेह दृष्टाः स्मोऽद्य पुनस्त्वया ॥ १७८ (17-5-178)

### त्वद्दृष्टानां च दुःखान्तो भवत्येवाचिरेण नः । किं पुनः स्वगिरा दत्ते देवेनाभ्यर्थिते वरे ॥ १७९ (17-5-179)

### तद्गृहीतार्घ्यपाद्यादि कृतासनपरिग्रहाः । भवन्तो हि जगत्पूज्या अयं चास्माकमाश्रमः ॥ १८० (17-5-180)

### इति स्वयंप्रभामुक्तवतीमाह हसन्नृपः । जामातृभ्यां त्वयैताभ्यां पाद्यार्घ्यं दीयतामिति ॥ १८१ (17-5-181)

### ततः स्वयंप्रभावादीत्तदेताभ्यां वृषध्वजः । देवो दापयितार्घादि युष्माभिस्त्वद्य गृह्यताम् ॥ १८२ (17-5-182)

### मेरुध्वजो जगादाथ सर्वमात्तमिदं मया । यूयं च मरणोद्योगान्निवर्तध्वमितोऽधुना ॥ १८३ (17-5-183)

### प्रविश्य तिष्ठतैकस्मिन्स्वपुरे सर्वकामदे । ततोऽहमेव ज्ञास्यामि यथा वः कुशलं भवेत् ॥ १८४ (17-5-184)

### इत्युक्तवन्तं राजानः सा जगाद स्वयंप्रभा । देवादेशान्निवृत्ताः स्मः शरीरत्यागनिश्चयात् ॥ १८५ (17-5-185)

### कारास्थे तु प्रभौ युक्ता कथं नः स्वगृहस्थितिः । तदिहैव वयं तावत्तिष्ठामो देव संप्रति ॥ १८६ (17-5-186)

### यावद्देवः स्वयं दत्तं वरं नः पालयिष्यति । ससुतामात्यमस्माकं मोचयिष्यति च प्रभुम् ॥ १८७ (17-5-187)

### मुक्तस्त्वदधिकारी सन्स च राज्यं करिष्यति । अर्पयिष्यति राज्यं च तुभ्यमेव त्वदिच्छया ॥ १८८ (17-5-188)

### समयप्रतिबन्धं च स करिष्यति तादृशम् । अन्तरस्था वयं चात्र सह पातालवासिभिः ॥ १८९ (17-5-189)

### पातालेभ्योऽस्मदीयानि रत्नानि स्वीकुरुष्व च । एवमुक्तवतीं तां स राजा मेरुध्वजोऽब्रवीत् ॥ १९० (17-5-190)

### विज्ञास्याम्यहमेवैतत्स्मर्तव्यं स्ववचस्तु वः । इत्युक्त्वा स नृपः स्नात्वा हाटकेशमपूजयत् ॥ १९१ (17-5-191)

### दैत्यराजसुते ते च तयोरेवं स्वदृष्टयोः । तत्पुत्रयोस्तदेकाग्रगतचित्ते बभूवतुः ॥ १९२ (17-5-192)

### अथ स रसातलनिलयैर्निखिलैस्त्रैलोक्यमालिनो मुक्तिम् । प्रणिपत्य याच्यमानो राजा मेरुध्वजः सुकृती ॥ १९३ (17-5-193)

### छत्रैः स्वयशःशुभ्रैः स्थगयन्नाशाः सदारसुतभृत्यः । निर्गत्यासुरलोकात्तस्मादागान्निजं नगरम् ॥ १९४ (17-5-194)

### तत्रास्य पुत्रो मलयध्वजस्तां कनीयसीं दानवराजपुत्रीम् । ध्यायन्ननिद्रोऽपि निमीलिताक्षः स्मरज्वरार्तो रजनीं निनाय ॥ १९५ (17-5-195)

### स धैर्यजलधिस्तु तामपि विचिन्त्य मुक्ताफल-ध्वजोऽसुरपतेः सुतां दृढनिबद्धभावां युवा । मुनीन्द्रमनसामपि स्मरविकारदां ज्यायसींपुरार्थितवरो मुनेर्न खलु चुक्षुभे चेतसा ॥ १९६ (17-5-197)

### मेरुध्वजस्तु तमवेत्य सुतं निषिद्धदारक्रियं स्मरवशं मलयध्वजं च । कन्याप्रदानविमुखं च महासुरं तमासीदुपायघटनाकुलचित्तवृत्तिः ॥ १९७ (17-5-198)

### इति महाकविश्रीसोमदेवभट्टविरचिते कथासरित्सागरे पद्मावतीलम्बके पञ्चमस्तरङ्गः । 