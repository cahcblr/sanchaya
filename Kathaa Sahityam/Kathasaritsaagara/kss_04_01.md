## [कथासरित्सागरः 04 01](https://sa.wikisource.org/wiki/कथासरित्सागरः/लम्बकः_४/तरङ्गः_१)

### इदं गुरुगिरीन्द्रजाप्रणयमन्दरान्दोलना-त्पुरा किल कथामृतं हरमुखाम्बुधेरुद्गतम् । प्रसह्य रसयन्ति ये विगतविघ्नलब्धर्द्धयोधुरं दधति वैबुधीं भुवि भवप्रसादेन ते ॥ 

### कर्णतालबलाघातसीमन्तितकुलाचलः । पन्थानमिव सिद्धीनां दिशञ्जयति विघ्नजित् ॥ १ (4-1-1)

### ततो वत्सेश्वरो राजा स कौशान्त्यामवस्थितः । एकातपत्रां बुभुजे जितामुदयनो महीम् ॥ २ (4-1-2)

### विधाय सरुमण्वत्के भारं यौगन्धरायणे । विहारैकरसश्चाभूद्वसन्तकसखः सुखी ॥ ३ (4-1-3)

### स्वयं स वादयन्वीणां देव्या वासवदत्तया । पद्मावत्या च सहितः संगीतकमसेवत ॥ ४ (4-1-4)

### देवीकाकलिगीतस्य तद्वीणानिनदस्य च । अभेदे वादनाङ्गुष्ठकम्पोऽभूद्भेदसूचकः ॥ ४ (4-1-5)

### हर्म्याग्रे निजकीर्त्येव ज्योत्स्नया धवले च सः । धाराविगलितं सीधु पपौ मदमिव द्विषाम् ॥ ६ (4-1-6)

### आजह्रुः स्वर्णकलशैस्तस्य वाराङ्गना रहः । स्मरराज्याभिषेकाम्भ इव रागोज्ज्वलं मधु ॥ ७ (4-1-7)

### आरक्तसुरसस्वच्छमन्तःस्फुरिततन्मुखम् । उपनिन्ये द्वयोर्मध्ये स स्वचित्तमिवासवम् ॥ ८ (4-1-8)

### ईर्ष्यारुषामभावेऽपि भङ्गुरभ्रुणि रागिणि । न मुखे तत्तयो राज्ञोस्तद्दृष्टिस्तृप्तिमाययौ ॥ ९ (4-1-9)

### समधुस्फटिकानेकचषका तस्य पानभूः । बभौ बालातपारक्तसितपद्मेव पद्मिनी ॥ १० (4-1-10)

### अन्तरा च मिलद्व्याधः पलाशश्यामकञ्चुकः । स सबाणासनो भेजे स्वोपमं मृगकाननम् ॥ ११ (4-1-11)

### जघान पङ्ककलुषान्वराहनिवहाञ्शरैः । तिमिरौघानविरलैः करैरिव मरीचिमान् ॥ ११ (4-1-12)

### वित्रस्तप्रसृतास्तस्मिन्कृष्णसाराः प्रधाविते । बभुः पूर्वाभिभूतानां कटाक्षाः ककुभामिव ॥ ९३ (4-1-13)

### रेजे रक्तारुणा चास्य मही महिषघातिनः । सेवागतेव तच्छृङ्गपातमुक्ता वनाब्जिनी ॥ १४ (4-1-14)

### व्यात्तवक्त्रपतत्प्रासप्रोतेष्वपि मृगारिषु । सान्तर्गर्जितनिष्क्रान्तजीवितेषु तुतोष सः ॥ १५ (4-1-15)

### श्वानः श्वभ्रे वने तस्मिंस्तस्य वर्त्मसु वागुराः । सा स्वायुधैकसिद्धेऽभूत्प्रक्रिया मृगयारसे ॥ १६ (4-1-16)

### एवं सुखोपभोगेषु वर्तमानं तमेकदा । राजानमास्थानगतं नारदो मुनिरभ्यगात् ॥ १७ (4-1-17)

### निजदेहप्रभाबद्धमण्डलो मण्डनं दिवः । कृतावतारस्तेजस्विजातिप्रीत्यांशुमानिव ॥ १८ (4-1-18)

### स तेन रचितातिध्यो मुहुः प्रह्वेण भूभृता । प्रीतः क्षणमिव स्थित्वा राजानं तमभाषत ॥ १९ (4-1-19)

### शृणु संक्षिप्तमेतत्ते वत्सेश्वर वदाम्यहम् । बभूव पाण्डुरिति ते राजा पूर्वपितामहः ॥ २ (4-1-20)

### तवेव तस्य द्वे एव भव्ये भार्ये बभूवतुः । एका कुन्ती द्वितीया च माद्री नाम महौजसः ॥ २१ (4-1-21)

### स पाण्डुः पृथिवीमेतां जित्वा जलधिमेखलाम् । सुखी कदाचित्प्रययौ मृगयाव्यसनी वनम् ॥ २२ (4-1-22)

### तत्र किन्दमनामानं स मुनिं मुक्तसायकः । जघान मृगरूपेण सभार्यं सुरतस्थितम् ॥ २३ (4-1-23)

### स मुनिर्मृगरूपं तत्त्यक्त्वा कण्ठविवर्तिभिः । प्राणैः शशाप तं पाण्डुं विषण्णं मुक्तकार्मुकम् ॥ २४ (4-1-24)

### स्वैरस्थो निर्विमर्शेन हतोऽहं यत्त्वया ततः । भार्यासंभोगकाले ते मद्वन्मृत्युर्भविष्यति ॥ २५ (4-1-25)

### इत्याप्तशापस्तद्भीत्या त्यक्तभोगस्पृहोऽथ सः । पत्नीभ्यामन्वितः पाण्डुस्तस्थौ शान्ते तपोवने ॥ २६ (4-1-26)

### तत्रस्थोऽपि स शापेन प्रेरितस्तेन चैकदा । अकस्माच्चकमे माद्रीं प्रियां प्राप च पञ्चताम् ॥ २७ (4-1-27)

### तदेवं मृगया नाम प्रमादो नृप भूभृताम् । क्षपिता ह्यनयान्येऽपि नृपास्ते ते मृगा इव ॥ २८ (4-1-28)

### घोरनादामिषैकाग्रा रूक्षा धूम्रोर्ध्वमूर्धजा । कुन्तदन्ता कथं कुर्याद्राक्षसीव हि सा शिवम् ॥ २९ (4-1-29)

### तस्माद्विफलमायासं जहीहि मृगयारसम् । वन्यवाहनहन्तॄणां समानः प्राणसंशयः ॥ ३० (4-1-30)

### त्वं च त्वत्पूर्वजप्रीत्या प्रियः कल्याणपात्र मे । पुत्रश्च तव कामांशो यथा भावी तथा शृणु ॥ ३१ (4-1-31)

### पुरानङ्गाङ्गसंभूत्यै रत्या स्तुतिभिरर्चितः । तुष्टो रहसि संक्षेपमिदं तस्याः शिवोऽभ्यधात् ॥ ३२ (4-1-32)

### अवतीर्य निजांशेन भूमावाराध्य मां स्वयम् । गौरी पुत्रार्थिनी कामं जनयिष्यत्यसाविति ॥ ३३ (4-1-33)

### अतश्चण्डमहासेनसुता देवी नरेन्द्र सा । जाता वासवदत्तेयं संपन्ना महिषी च ते ॥ ३४ (4-1-34)

### तदेषा शंभुमाराध्य कामांशं सोष्यते सुतम् । सर्वविद्याधराणां यश्चक्रवर्ती भविष्यति ॥ ३५ (4-1-35)

### इत्युक्तेनादृतवचा राज्ञा पृथ्वीं तदर्पिताम् । प्रत्यर्प्य तस्मै स ययौ नारदर्षिरदर्शनम् ॥ ३६ (4-1-36)

### तस्मिन्गते वत्सराजः स तद्वासवदत्तया । जातपुत्रेच्छया साकं निन्ये तच्चिन्तया दिनम् ॥ ३७ (4-1-37)

### अन्येद्युस्तं स वत्सेशमुपेत्यास्थानवर्तिनम् । नित्योदिताख्यः प्रवरः प्रतीहारो व्यजिज्ञपत् ॥ ३८ (4-1-38)

### शिशुकद्वयसंयुक्ता ब्राह्मणी कापि दुर्गता । द्वारि स्थिता महाराज देवदर्शनकाङ्क्षिणी ॥ ३९ (4-1-39)

### तच्छ्रुत्वैवाभ्यनुज्ञाते तत्प्रवेशे महीभृता । ब्राह्मणी सा विवेशात्र कृशपाण्डुरधूसरा ॥ ४० (4-1-40)

### मानेनेव विशीर्णेन वाससा विधुरीकृता । दुःखदैन्यनिभावङ्के बिभ्रती बालकावुभौ ॥ ४१ (4-1-41)

### कृतोचितप्रणामा च सा राजानं व्यजिज्ञपत् । ब्राह्मणी कुलजा चाहमीदृशीं दुर्गतिं गता ॥ ४२ (4-1-42)

### दैवाद्युगपदेतौ च जातौ द्वौ तनयौ मम । तद्देव नास्ति मे स्तन्यमेतयोर्भोजनं विना ॥ ४३ (4-1-43)

### तेनेह कृपणा नाथ शरणागतवत्सलम् । प्राप्तास्मि देवं शरणं प्रमाणमधुना प्रभुः ॥ ४४ (4-1-44)

### तच्छ्रुत्वा सदयो राजा स प्रतीहारमादिशत् । इयं वासवदत्तायै देव्यै नीत्वार्प्यतामिति ॥ ४५ (4-1-45)

### ततश्च कर्मणा स्वेन शुभेनेवाग्रयायिना । नीताभून्निकटं देव्याः प्रतीहारेण तेन सा ॥ ४६ (4-1-46)

### राज्ञा विसृष्टां बुद्ध्वा तां प्रतीहारादुपागताम् । देवी वासवदत्ता सा ब्राह्मणीं श्रद्दधेतराम् ॥ ४७ (4-1-47)

### युग्मापत्यां च पश्यन्ती दीनामेतां व्यचिन्तयत् । अहो वामैकवृत्तित्वं किमप्येतत्प्रजापतेः ॥ ४८ (4-1-48)

### अहो वस्तुनि मात्सर्यमहो भक्तिरवस्तुनि । नाद्याप्येकोऽपि मे जातो जातौ त्वस्यां यमाविमौ ॥ ४९ (4-1-49)

### एवं संचिन्तयन्ती च सा देवी स्नानकाङ्क्षिणी । ब्राह्मण्याश्चेटिकास्तस्याः स्नपनादौ समादिशत् ॥ ५० (4-1-50)

### स्नपिता दत्तवस्त्रा च ताभिः स्वादु च भोजिता । ब्राह्मणी साम्बुसिक्तेव तप्ता भूः समुदश्वसत् ॥ ५१ (4-1-51)

### समाश्वस्ता च सा युक्त्या कथालापैः परीक्षितुम् । क्षणान्तरे निजगदे देव्या वासवदत्तया ॥ ५२ (4-1-52)

### भो ब्राह्मणि कथा काचित्त्वया नः कथ्यतामिति । तच्छ्रुत्वा सा तथेत्युक्त्वा कथां वक्तुं प्रचक्रमे ॥ ५३ (4-1-53)

### पुराभूज्जयदत्ताख्यः सामान्यः कोऽपि भूपतिः । देवदत्ताभिधानश्च पुत्रस्तस्योदपद्यत ॥ ५४ (4-1-54)

### यौवनस्थस्य तस्याथ विवाहं तनयस्य सः । विधातुमिच्छन्नपतिर्मतिमानित्यचिन्तयत् ॥ ५५ (4-1-55)

### वेश्येव बलवद्भोग्या राजश्रीरतिचञ्चला । वणिजां तु कुलस्त्रीव स्थिरा लक्ष्मीरनन्यगा ॥ ५६ (4-1-56)

### तस्माद्विवाहं पुत्रस्य करोमि वणिजां गृहात् । राज्येऽस्य बहुदायादे येन नापद्भविष्यति ॥ ५७ (4-1-57)

### इति निश्चित्य पुत्रस्य कृते वव्रे स भूपतिः । वणिजो वसुदत्तस्य कन्यां पाटलिपुत्रकात् ॥ ५८ (4-1-58)

### वसुदत्तोऽपि स ददौ श्लाघ्यसबन्धवाञ्छया । दूरदेशांन्तरेऽप्यस्मै राजपुत्राय तां सुताम् ॥ ५९ (4-1-59)

### पूरयामास च तथा रत्नैर्जामातरं स तम् । अगलद्बहुमानोऽस्य यथा स्वपितृवैभवे ॥ ६० (4-1-60)

### अवाप्ताढ्यवणिक्पुत्रीसहितेनाथ तेन सः । तनयेन समं तस्थौ जयदत्तनृपः सुखम् ॥ ६१ (4-1-61)

### एकदा तत्र चागत्य सोत्कः संबन्धिसद्मनि । स वणिग्वसुदत्तस्तां निनाय स्वगृहं सुताम् ॥ ६२ (4-1-62)

### ततोऽकस्मात्स नृपतिर्जयदत्तो दिवं ययौ । उद्भूय गोत्रजैस्तस्य तच्च राज्यमधिष्ठितम् ॥ ६३ (4-1-63)

### तद्भीत्या तस्य तनयो जनन्या निजया निशि । देवदत्तस्तु नीतोऽभूदन्यदेशमलक्षितः ॥ ६४ (4-1-64)

### तत्राह राजपुत्रं तं माता दुःखितमानसा । देवोऽस्ति चक्रवर्ती नः प्रभुः पूर्वदिगीश्वरः ॥ ६५ (4-1-65)

### तत्पार्श्वं व्रज राज्यं ते साधयिष्यति वत्स सः । इत्युक्तः स तदा मात्रा राजपुत्रो जगाद ताम् ॥ ६६ (4-1-66)

### तत्र मां निष्परिकरं गतं को बहु मंस्यते । तच्छ्रुत्वा पुनरप्येवं सा माता तमभाषत ॥ ६७ (4-1-67)

### श्वशुरस्य गृहं गत्वा त्वं हि प्राप्य ततो धनम् । कृत्वा परिकरं गच्छ निकटं चक्रवर्तिनः ॥ ६८ (4-1-68)

### इति स प्रेरितो मात्रा सलज्जोऽपि नृपात्मजः । क्रमात्प्रतस्थे सायं च प्राप तच्छ्वाशुरं गृहम् ॥ ६९ (4-1-69)

### पितृहीनो विनष्टश्रीर्बाष्पपाताभिशङ्कया । अकाले नाशकच्चात्र प्रवेष्टुं लज्जया निशि ॥ ७० (4-1-70)

### निकटे सत्त्रबाह्येऽथ स्थितः श्वशुरमन्दिरात् । नक्तं रज्ज्वावरोहन्तीमकस्मात्स्त्रियमैक्षत ॥ ७१ (4-1-71)

### क्षणाच्च भार्यां स्वामेव तां रत्नद्युतिभास्वराम् । उल्कामिवाभ्रपतितां परिज्ञायाभ्यतप्यत ॥ ७२ (4-1-72)

### सा तु तं धूसरक्षामं दृष्ट्वाप्यपरिजानती । कोऽसीत्यपृच्छत्तच्छ्रुत्वा पान्थोऽहमिति सोऽब्रवीत् ॥ ७३ (4-1-73)

### ततः सा सत्त्रशालान्तः प्रविवेश वणिक्सुता । अन्वगाद्राजपुत्रोऽपि स तां गुप्तमवेक्षितुम् ॥ ७४ (4-1-74)

### सा चात्र पुरुषं कंचिदुपागात्पुरुषोऽपि ताम् । त्वं चिरेणागतासीति पादघातैरताडयत् ॥ ७५ (4-1-75)

### ततः सा द्विगुणीभूतरागा पापा प्रसाद्य तम् । पुरुषं तेन सहिता तत्र तस्थौ यदृच्छया ॥ ७६ (4-1-76)

### तद्दृष्ट्वा तु स सुप्रज्ञो राजपुत्रो व्यचिन्तयत् । कोपस्यायं न कालो मे साध्यमन्यद्धि वर्तते ॥ ७७ (4-1-77)

### कथं च प्रसरत्वेतच्छस्त्रं कृपणयोर्द्वयोः । शत्रुयोग्यं स्त्रियामस्यामस्मिन्वा नृपशौ मम ॥ ७८ (4-1-78)

### किमेतया कुवध्वा वा कृत्यमेतद्धि दुर्विधेः । मद्धैर्यालोकनक्रीडानैपुण्ये दुःखवर्षिणः ॥ ७९ (4-1-79)

### अतुल्यकुलसंबन्धः सैषा किं वापराध्यति । मुक्त्वा बलिभुजं काकी कोकिले रमते कथम् ॥ ८० (4-1-80)

### इत्यालोच्य स तां भार्यामुपैक्षत सकामुकाम् । सतां गुरुजिगीषे हि चेतसि स्त्रीतृणं कियत् ॥ ८१ (4-1-81)

### तत्कालं च रतावेगवशात्तस्याः किलापतत् । वणिक्सुतायाः श्रवणात्सन्मुक्ताढ्यं विभूषणम् ॥ ८२ (4-1-82)

### तच्च सा न ददर्शैव सुरतान्ते च सत्वरा । ययौ यथागतं गेहमापृच्छ्योपपतिं ततः ॥ ८३ (4-1-83)

### तस्मिन्नपि गते क्वापि द्रुतं प्रच्छन्नकामुके । स राजपुत्रो दृष्ट्वा तद्रत्नाभरणमग्रहीत् ॥ ८४ (4-1-84)

### स्फुरद्रत्नशिखाजालं धात्रा मोहतमोपहम् । हस्तदीपमिव प्रत्तं प्रणष्टश्रीगवेषणे ॥ ८५ (4-1-85)

### महार्घं च तदालोक्य राजपुत्रः स तत्क्षणम् । निर्गत्य सिद्धकार्यः सन्कान्यकुब्जं ततो ययौ ॥ ८६ (4-1-86)

### तत्र बन्धाय दत्त्वा तत्स्वर्णलक्षेण भूषणम् । क्रीत्वा हस्त्यश्वमगमत्स पार्श्वं चक्रवर्तिनः ॥ ८७ (4-1-87)

### तद्दत्तैश्च बलैः साकमेत्य दत्वा रिपून्रणे । प्राप तत्पैतृकं राज्यं कृती मात्राभिनन्दितः ॥ ८८ (4-1-88)

### तच्च बन्धाद्विनिर्मोच्य भूषणं श्वशुरान्तिकम् । प्राहिणोत्प्रकटीकर्तुं रहस्यं तदशङ्कितम् ॥ ०९ (4-1-89)

### सोऽपि तच्छ्वशुरो दृष्ट्वा स्वसुताकर्णभूषणम् । तत्तथोपागतं तस्यै संभ्रान्तः समदर्शयत् ॥ ९० (4-1-90)

### सापि पूर्वपरिभ्रष्टं चारित्रमिव वीक्ष्य तत् । बुद्ध्वा च भर्त्रा प्रहितं व्याकुलैव समस्मरत् ॥ ९१ (4-1-91)

### इदं मे पतितं तस्यां रात्रौ सत्त्रगृहान्तरे । यस्यां तत्र स्थितो दृष्टः स कोऽपि पथिको मया ॥ ९२ (4-1-92)

### तन्नूनं सोऽत्र भर्ता मे शीलजिज्ञासया ययौ । मया तु स न विज्ञातस्तेनेदं प्रापि भूषणम् ॥ ९३ (4-1-93)

### इत्येवं चिन्तयन्त्याश्च दुर्नयव्यक्तिविक्लवम् । वणिक्सुताया हृदयं तस्याः कातरमस्फुटत् ॥ ९४ (4-1-94)

### ततस्तस्या रहस्यज्ञां पृष्ट्वा चेटीं स्वयुक्तितः । तत्पिता स वणिग्बुद्ध्वा तत्त्वं तत्याज तच्छुचम् ॥ ९५ (4-1-95)

### राजपुत्रोऽथ संप्राप्तराज्यो लब्ध्वा गुणार्जिताम् । स चक्रवर्तितनयां भार्यां भेजेऽपरां श्रियम् ॥ ९६ (4-1-96)

### तदित्थं साहसे स्त्रीणां हृदयं वज्रकर्कशम् । तदेव साध्वसावेगसंपाते पुष्पपेलवम् ॥ ९७ (4-1-97)

### तास्तु काश्चन सद्वंशजाता मुक्ता इवाङ्गनाः । याः सुवृत्ताच्छहृदया यान्ति भूषणतां भुवि ॥ ९८ (4-1-98)

### हरिणीव च राजश्रीरेवं विप्लविनी सदा । धैर्यपाशेन बन्द्धुं च तामेके जानते बुधाः ॥ ९९ (4-1-99)

### तस्मादापद्यपि त्याज्यं न सत्त्वं संपदेषिभिः । अयमेवात्र वृत्तान्तो ममात्र च निदर्शनम् ॥  (4-1-100)

### यन्मया विधुरेऽप्यस्मिंश्चारित्रं देवि रक्षितम् । युष्मद्दर्शनकल्याणप्राप्त्या तत्फलितं हि मे ॥ १०१ (4-1-101)

### इति तस्या मुखाच्छ्रुत्वा ब्राह्मण्यास्तत्क्षणं कथाम् । देवी वासवदत्ता सा सादरा समचिन्तयत् ॥ १०२ (4-1-102)

### ब्राह्मणी कुलवत्येषा ध्रुवमस्या ह्युदारताम् । भङ्गिः स्वशीलोपक्षेपे वचःप्रौढिश्च शंसति ॥ १०३ (4-1-103)

### राजसंसत्प्रवेशेऽस्याः प्रावीण्यमत एव च । इति संचिन्त्य देवीं तां ब्राह्मणीं पुनरब्रवीत् ॥ १०४ (4-1-104)

### भार्या त्वं कस्य को वा ते वृत्तान्तः कथ्यतां त्वया । तच्छ्रुत्वा ब्राह्मणी भूयः साथ वक्तुं प्रचक्रमे ॥ १०५ (4-1-105)

### मालवे देवि कोऽप्यासीदग्निदत्त इति द्विजः । निलयः श्रीसरस्वत्योः स्वयमात्तधनोऽर्थिभिः ॥ १०६ (4-1-106)

### तस्य च स्वानुरूपौ द्वावुत्पन्नौ तनयौ क्रमात् । ज्येष्ठः शंकरदत्ताख्यो नाम्ना शान्तिकरोऽपरः ॥ १०७ (4-1-107)

### तयोः शान्तिकरोऽकस्माद्विद्यार्थी स्वपितुर्गृहात् । स बाल एव निर्गत्य गतः क्वापि यशस्विनि ॥ १०८ (4-1-108)

### द्वितीयश्च स तद्भ्राता ज्येष्ठो मां परिणीतवान् । तनयां यज्ञदत्तस्य यज्ञार्थभृतसंपदः ॥ १०९ (4-1-109)

### कालेन तस्य मद्भर्तुः सोऽग्निदत्ताभिधः पिता । वृद्धो लोकान्तरं यातो भार्ययानुगतः स्वया ॥ ११० (4-1-110)

### तीर्थोद्देशाच्च मद्भर्ता धृतगर्भां विमुच्य माम् । गत्वा सरस्वतीपूरे शोकेनान्धो जहौ तनुम् ॥ १११ (4-1-111)

### वृत्तान्ते कथिते चास्मिन्नेत्य तत्सहयायिभिः । स्वजनेभ्यो मया लब्धं नानुगन्तुं सगर्भया ॥ ११२ (4-1-112)

### ततो मय्यार्द्रशोकायामकस्मादेत्य दस्युभिः । अस्मन्निवासः सकलोऽप्यग्रहारो विलुण्ठितः ॥ ११३ (4-1-113)

### तत्क्षणं तिसृभिः सार्धं ब्राह्मणीभिरहं ततः । शीलभ्रंशभयादात्तस्वल्पवस्त्रा पलायिता ॥ ११४ (4-1-114)

### देशभङ्गाद्विदूरं च गत्वा देशं तदन्विता । मासमात्रं स्थिताभूवं कृच्छ्रकर्मोपजीविनी ॥ ११५ (4-1-115)

### श्रुत्वा चानाथशरणं लोकाद्वत्सेश्वरं ततः । सब्राह्मणीका शीलैकपाथेयाहमिहागता ॥ ११६ (4-1-116)

### आगत्यैव प्रसूतास्मि युगपत्तनयावुभौ । स्थितासु चासु तिसृषु ब्राह्मणीषु सखीष्वपि ॥ ११७ (4-1-117)

### शोको विदेशो दारिद्र्यं द्विगुणः प्रसवोऽप्ययम् । अहो अपावृतं द्वारमापदां मम वेधसा ॥ ११८ (4-1-118)

### तदेतयोर्गतिर्नास्ति बालयोर्वर्धनाय मे । इत्यालोच्य परित्यज्य लज्जां योषिद्विभूषणम् ॥ ११९ (4-1-119)

### मया प्रविश्य वत्सेशो राजा सदसि याचितः । कः शक्तः सोढुमापन्नबालापत्यार्तिदर्शनम् ॥ १२० (4-1-120)

### तदादेशेन च प्राप्तं मया त्वच्चरणान्तिकम् । विपदश्च निवृत्ता मे द्वारात्प्रतिहता इव ॥ १२१ (4-1-121)

### इत्येष मम वृत्तान्तो नाम्ना पिङ्गलिकाप्यहम् । आबाल्याग्निक्रियाधूमैर्यन्मे पिङ्गलिते दृशौ ॥ १२२ (4-1-122)

### स तु शान्तिकरो देवि देवरो मे विदेशगः । कुत्र तिष्ठति देशेऽसाविति नाद्यापि बुध्यते ॥ १२३ (4-1-123)

### एवमुक्तस्ववृत्तान्तां कुलीनेत्यवधार्य ताम् । प्रीत्यैनां ब्राह्मणीं देवी सा वितर्क्यैवमब्रवीत् ॥ १२४ (4-1-124)

### इह शान्तिकरो नाम स्थितोऽस्माकं पुरोहितः । वैदेशिकः स जानेऽहं देवरस्ते भविष्यति ॥ १२५ (4-1-125)

### इत्युक्त्वा ब्राह्मणीमुत्कां नीत्वा रात्रिं तदैव ताम् । देवी शान्तिकरं प्रातरानाय्यापृच्छदन्वयम् ॥ १२६ (4-1-126)

### उक्तान्वयाय तस्मै च सा संजातसुनिश्चया । इयं ते भ्रातृजायेति ब्राह्मणीं तामदर्शयत् ॥ १२७ (4-1-127)

### जातायां च परिज्ञप्तौ ज्ञातबन्धुक्षयोऽथ सः । ब्राह्मणीं भ्रातृजायां तां निन्ये शान्तिकरो गृहम् ॥ १२८ (4-1-128)

### तत्रानुशोच्य पितरौ भ्रातरं च यथोचितम् । आश्वासयामास स तां बालकद्वितयान्विताम् ॥ १२९ (4-1-129)

### देवी वासवदत्तापि तस्यास्तौ बालकौ सुतौ । पुरोहितौ स्वपुत्रस्य भाविनः पर्यकल्पयत् ॥ १३० (4-1-130)

### ज्येष्ठस्तयोः शान्तिसोमो नाम्ना वैश्वागरोऽपरः । कृतस्तयैव देव्या च वितीर्णबहुसंपदा ॥ १३१ (4-1-131)

### अन्धस्येवास्य लोकस्य फलभूमिं स्वकर्मभिः । पुरोगैर्नीयमानस्य हेतुमात्रं स्वपौरुषम् ॥ १३२ (4-1-132)

### यदेत्य लब्धविभवास्तत्र सर्वेऽपि संगताः । बालकौ तौ तयोः सा च माता शान्तिकरश्च सः ॥ १३३ (4-1-133)

### ततो गच्छत्सु दिवसेष्वेकदा पञ्चभिः सुतैः । सहागतामुपादाय शरावान्कुम्भकारिकाम् ॥ १३४ (4-1-134)

### दृष्ट्वा स्वमन्दिरे कांचिद्देव्या वासवदत्तया । सा ब्राह्मणी पिङ्गलिका जगदे पार्श्ववर्तिनी ॥ १३५ (4-1-135)

### पञ्चैतस्याः सुतोऽद्यापि नैको मे सखि दृश्यताम् । पुण्यानामीदृशं पात्रमीदृश्यपि न मादृशी ॥ १३६ (4-1-136)

### ततः पिङ्गलिकावादीद्देवि दुःखाय जायते । प्रजेयं पापभूयिष्ठा दरिद्रेष्वेव भूयसी ॥ १३७ (4-1-137)

### युष्मादृशेषु जायेत यः स कोऽप्युत्तमो भवेत् । तदलं त्वरया प्राप्स्यस्यचिरात्स्वोचितं सुतम् ॥ १३८ (4-1-138)

### इति पिङ्गलिकोक्तापि सोत्सुका सुतजन्मनि । अभूद्वासवदत्ता सा तच्चिन्ताक्रान्तमानसा ॥ १३९ (4-1-139)

### गिरिशाराधनप्राप्यं पुत्रं ते नारदोऽभ्यधात् । तद्देवि वरदोऽवश्यमाराध्यः स शिवोऽत्र नः ॥ १४० (4-1-140)

### इत्युक्ता वत्सराजेन तत्कालं चागतेन सा । देवी लब्धाशयेनाशु चकार व्रतनिश्चयम् ॥ १४१ (4-1-141)

### तस्यामात्तव्रतायां तु स राजापि समन्त्रिकः । सराष्ट्रश्चापि विदधे शंकराराधनव्रतम् ॥ १४२ (4-1-142)

### त्रिरात्रोपोषितौ तौ च दंपती स विभुस्ततः । प्रसादप्रकटीभूतः स्वयं स्वप्ने समादिशत् ॥ १४३ (4-1-143)

### उत्तिष्ठत स युवयोः कामांशो जनिता सुतः । नाथो विद्याधराणां यो भविता मत्प्रसादतः ॥ १४४ (4-1-144)

### इति वचनमुदीर्य चन्द्रमौलौ सपदि तिरोहिततां गते प्रबुध्य । अधिगतवरमाशु दंपती तौ प्रमदमकृत्रिममापतुः कृतार्थौ ॥ १४५ (4-1-145)

### उत्थाय चोषसि ततः प्रकृतीर्विधाय तत्स्वप्रकीर्तनसुधारसतर्पितास्ताः । देवी च सा नरपतिश्च सबन्धुभृत्यौ बद्धोत्सवौ विदधतुर्व्रतपारणानि ॥ १४६ (4-1-146)

### कतिपयदिवसापगमे तस्याः स्वप्ने जटाधरः पुरुषः । कोऽप्यथ देव्या वासवदत्तायाः फलमुपेत्य ददौ ॥ १४७ (4-1-147)

### ततः स विनिवेदितस्फुटतथाविधस्वप्नया सह प्रमुदितस्तया समभिनन्दितो मन्त्रिभिः । विचिन्त्य शशिमौलिना फलनिभेन दत्तं सुतं मनोरथमदूरगं गणयति स्म वत्सेश्वरः ॥ १४८ (4-1-148)

### इति महाकविश्रीसोमदेवभट्टविरचिते कथासरित्सागरे नरवाहनदत्तजननलम्बके प्रथमस्तरङ्गः । 