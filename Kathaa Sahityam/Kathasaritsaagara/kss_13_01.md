## [कथासरित्सागरः 13 01](https://sa.wikisource.org/wiki/कथासरित्सागरः/लम्बकः_१३/तरङ्गः_१)

### स वो विघ्नेश्वरः पायान्नमितोन्नमितेव यम् । अनुनृत्यति नृत्यन्तं संध्यासु भुवनावली ॥ १ (13-1-1)

### गौरीप्रसाधनालग्नचरणालक्तकश्रियः । सखी सुखाय भूयाद्वः शंभोर्भालेक्षणप्रभा ॥ २ (13-1-2)

### कवीन्द्रमानसाम्भोजनिवासभ्रमरीं नुमः । देवीं सहृदयानन्दशब्दमूर्ति सरस्वतीम् ॥ ३ (13-1-3)

### ततो विरहसंतप्तो विना मदनमञ्जुकाम् । नरवाहनदत्तः स तेषु वत्सेश्वरात्मजः ॥ ४ (13-1-4)

### मलयाचलपादेषु तदुपान्तवनेषु च । भ्रमन्मधुमनोज्ञेषु नैव प्राप रतिं क्वचित् ॥ ५ (13-1-5)

### बिभेद तस्य मृदुरप्यापतद्भिः शिलीमुखैः । स्मरचापलतेवात्र हृदयं चूतमञ्जरी ॥ ६ (13-1-6)

### कर्णौ मधुरमप्यस्य दुनोति स्म च दुःसहम् । मारनिर्भर्त्सनावाक्यकटु कोकिलकूजितम् ॥ ७ (13-1-7)

### पुष्परेणुपिशङ्गश्च मदनाग्निरिवापतन् । विददाह तमङ्गेषु शीतोऽपि मलयानिलः ॥ ८ (13-1-8)

### ततोऽलिकुलझांकारमुखरैस्तैः स काननैः । निष्काल्यमान इव तं प्रदेशं शनकैर्जहौ ॥ ९ (13-1-9)

### गच्छन्क्रमेण च प्राप कथंचिद्देवतासखः । गङ्गागामिपथाभ्यर्णवनान्तसरसस्तटम् ॥ १० (13-1-10)

### तरुमूलोपविष्टौ च तत्र ब्राह्मणपुत्रकौ । उभौ भव्याकृती स्वैरं कथासक्तौ ददर्श सः ॥ ११ (13-1-11)

### तौ च दृष्ट्वा तमुत्थाय प्रह्वौ मदनशङ्कया । अवोचतां नमस्तुभ्यं भगवन्कुसुमायुध ॥ १२ (13-1-12)

### ब्रूहि देव किमेकाकी त्यक्तकौसुमकार्मुकः । इतो भ्रमसि सा कुत्र रतिः सहचरी तव ॥ १३ (13-1-13)

### तच्छ्रुत्वा तौ स वत्सेशसुतो विप्रावभाषत । नाहं कामो मनुष्योऽहं नष्टा सत्यं तु मे रतिः ॥ १४ (13-1-14)

### इत्युक्त्वाख्यातवृत्तान्तस्तौ विप्रौ पृष्टवान्नृपः । कौ युवां कीदृशी चैषा कथात्र युवयोरिति ॥ १५ (13-1-15)

### ततस्तयोर्विप्रयूनोरेकस्तं विनतोऽब्रवीत् । राज्ञां भवादृशामग्रे रहस्यं कथमुच्यते ॥ १६ (13-1-16)

### तथाप्याज्ञानिरोधात्ते कथयामि निशम्यताम् । अस्ति शोभावती नाम कलिङ्गविषये पुरी ॥ १७ (13-1-17)

### कलिना न प्रविष्टा सा न स्पृष्टा पापकर्मभिः । न दृष्टा परराष्ट्रेण धात्रा सृष्टेव तादृशी ॥ १८ (13-1-18)

### तस्यां यशस्करो नाम विद्वानाढ्यो बहुक्रतुः । ब्राह्मणोऽभूदभूत्तस्य सत्पत्नी मेखलेति च ॥ १९ (13-1-19)

### तयोरेकोऽहमुत्पन्नः सुतो वयसि मध्यमे । वर्धितश्चोपनीतश्च ताभ्यामस्मि ततः क्रमात् ॥ २० (13-1-20)

### ततः पठत्यध्ययनं बाले मय्यतिदुस्तरम् । तत्रावृष्टिकृतं देशे दुर्भिक्षमुदपद्यत ॥ २१ (13-1-21)

### तेन तातोऽम्बया साकं मामादाय ततो गतः । विशालां नाम नगरीं सधनः सपरिच्छदः ॥ २२ (13-1-22)

### तस्यां लक्ष्मीसरस्वत्योर्वसतौ मुत्त्घ्र्वैरयोः । ततो मिषेण वणिजा दत्तवासः स्थितिं व्यधात् ॥ २३ (13-1-23)

### अहं च विद्याधिगमं कुर्वाणो गुरुवेश्मनि । तत्रावसं सवयसां मध्ये सब्रह्मचारिणाम् ॥२४ (13-1-24)

### एकश्च तेषु मे मित्रमभूत्क्षत्रकुमारकः । गुणी विजयसेनाख्यो महाढ्यक्षत्रियात्मजः ॥ २५ (13-1-25)

### एकदास्मदुपाध्यायगृहं मित्रस्य तस्य मे । स्वसा कुमारी मदिरावती नाम सहागमत् ॥२६ (13-1-26)

### यस्या वदनलावण्यशेषेण हिमदीधितेः । जननेत्रामृतं जाने बिम्बं धात्रा विनिर्मितम् । २७ (13-1-27)

### जगत्संमोहनं षष्ठमस्त्रमालोक्य तद्वपुः । पञ्चस्वन्येषु बाणेषु मन्ये मन्दादरः स्मरः । २८ (13-1-28)

### तां दृष्ट्वा सुहृदस्तस्माच्छ्रुतनामान्वयामहम् । स्मराज्ञाविवशोऽभूवं सद्यस्तन्मयमानसः ॥२९ (13-1-29)

### पश्यन्ती सापि मां तिर्यक्स्निग्धमुग्धेन चक्षुषा । ब्रुवाणाङ्कुरितं प्रेम पुलकेन कपालयोः ॥ ३० (13-1-30)

### क्रीडानिभाचिरं स्थित्वा कथंचित्स्वगृहानगात् । क्षिपन्ती वलितापाङ्गां प्रीतिदूतीं दृशं मयि । ३१ (13-1-31)

### ततस्तद्विरहार्तोऽहं गृहं गत्वा निपत्य च । स्थले मत्स्य इवाकार्षमुद्वर्तनविवर्तने ॥३२ (13-1-32)

### लावण्यामृतसर्वस्वनिधानं यत्प्रजापतेः । अपि भूयोऽपि तत्तस्याः पश्येयमहमाननम् ॥३३ (13-1-33)

### धन्यः सखीजनो यं सा तेन स्मेरेण पश्यति । चक्षुषा तेन च मुखेनालपत्यपयन्त्रणाम् ॥३४ (13-1-34)

### इत्यादि चिन्तेयन्कृच्छ्रादहोरात्रं व्यतीत्य तम् । तदुपाध्यायसदनं द्वितीयेऽहन्यहं गतः । ३५ (13-1-35)

### तत्रोपेत्य सविस्रम्भकथामध्ये स सादरः । सुहृद्विजयसेनो मां सप्रहर्षोऽब्रवीदिदम् ।  ३६ (13-1-36)

### स्वसुर्मे मदिरावत्या मुखान्मन्मित्रमीदृशम् । श्रुत्वा त्वां मामकी माता सस्नेहा द्रष्टुमिच्छति । ३७ (13-1-37)

### तदेह्यस्मद्गृहं साकं मया स्नेहोऽस्ति चेन्मयि । त्वत्पादपद्मरजसा तद्विभूषितमस्तु नः ॥३८ (13-1-38)

### एतत्तद्वचनं सद्यो निर्वापणमभून्मम । मरुभूम्यध्वगस्येव महद्वर्षमशङ्कितम् ॥३९ (13-1-39)

### तथेति तद्गृहं गत्वा दृष्ट्वा तन्मातरं ततः । तत्सत्कृतोऽहं तत्रासं प्रियादर्शननिर्वृतः ।  ४० (13-1-40)

### गते विजयसेनेऽथ पित्राहूते मदन्तिकात् । मामेत्य मदिरावत्या धात्रेयी प्रणतावदत् ॥ ४१ (13-1-41)

### भर्तृदारिकयास्माकमुद्याने भर्तृदारक । विवृद्धिं मदिरावत्या नीता या मालतीलता ॥४२ (13-1-42)

### नूतनो वर्तते तस्याः खलु पुष्पभरोद्गमः । मधुसंगमसानन्दविलासहसितोज्ज्वलः । ४३ (13-1-43)

### विषह्यापतितस्तस्याः कुसुमेषुशिलीमुखान् । मुकुलान्युच्चितान्यद्य भर्तृदारिकया स्वयम् । ४४ (13-1-44)

### मौक्तिकैरिव तैरेषा विधायैकावली तया । प्रहिता ते नवं वस्तु पूर्वं प्रेष्ठाय दीयते । ४५ (13-1-45)

### इत्युक्त्वा सार्पिता मह्यं माला चतुरया तया । सपञ्चफलकर्पूरैर्नागवल्लीदलैर्युता । ४६ (13-1-46)

### प्रियास्वहस्तरचितां कण्ठे कृत्वा च तामहम् । सुखं किमपि संप्रापं तत्तदालिङ्गनाधिकम् । ४७ (13-1-47)

### मुखे कृत्वा च ताम्बूलं तामवोचं प्रियासखीम् । किं ब्रवीम्यधिकं भद्रे हृदि कामो ममेदृशः । ४८ (13-1-48)

### त्यजेयं जीवितमिदं त्वद्वयस्याकृते यदि । तदेव मे जन्मफलं सा हि प्राणेषु मे प्रभुः । ४९ (13-1-49)

### इत्युक्त्वा तां विसृज्याहमुपाध्यायगृहानगाम् । समं विजयसेनेन समायातेन तत्क्षणम् ।  ५० (13-1-50)

### अन्येद्युर्मदिरावत्या सहितोऽस्मद्गृहं च सः । अगाद्विजयसेनोऽत्र मत्पित्रोर्दत्तसंमदः ॥५१ (13-1-51)

### तदेवं मदिरावत्या मम चैकनिवासतः । गूढ एव गतो वृद्धिमनुरागोऽनुवासरम् ॥५२ (13-1-52)

### एकदा मदिरावत्या दासी मामब्रवीद्रहः । श्रृणु यत्ते महाभाग वच्मि चित्ते तथा कुरु ।  ५३ (13-1-53)

### यतः प्रभृति दृष्टस्त्वं तत्रोपाध्यायवेश्मनि । वत्सया मदिरावत्या ततः प्रभृति सा किल ॥५४ (13-1-54)

### अभिनन्दति नाहारं न तनोति प्रसाधनम् । रमते न च संगीते न क्रीडति शुकादिभिः । ५५ (13-1-55)

### कदलीपत्रपवनै: श्रीखण्डार्द्रविलेपनैः । तप्यते चन्द्रपादैश्च तुषारशिशिरैरपि । ५६ (13-1-56)

### कृष्णपक्षेन्दुलेखेव क्षामीभवति सान्वहम् । निर्वाति युष्मत्कथया केवलं क्रियमाणया ॥५७ (13-1-57)

### एतन्मे स्वदुहित्रोक्तं तस्याः सर्वक्रियाविदा । या छायेव न तत्पार्श्वात्क्षणमप्यपसर्पति । ५८ (13-1-58)

### पुनर्नीत्वा च विस्रम्भं सा स्वयं मदिरावती । पृष्टा मया तया प्रोक्तं स्वं मनस्त्वद्गतं मम । ५९ (13-1-59)

### तदिदानीं यथा तस्याः फलेदेव मनोरथः । तथा सुभग कुर्वीथा जीवन्तीं तां यदीच्छसि ॥६० (13-1-60)

### इति वाक्सुधया तस्या दत्तानन्दोऽहमभ्यधाम् । युष्मदायत्तमेवैतत्स्वाधीनोऽयं जनस्तव ॥ ६१ (13-1-61)

### एतच्छ्रुत्वा प्रहृष्टा सा ततो याता यथागतम् । तत्प्रत्ययाच्च जातास्थो निर्वृतोऽहमगां गृहम् ॥ ६२ (13-1-62)

### अन्येद्युस्तां च मदिरावतीं पितुरयाचत । उज्जयिन्याः समायातो महान्क्षत्त्रियपुत्रकः ॥ ६३ (13-1-63)

### तत्पिता च सुतां तस्मै प्रदातुं प्रत्यपद्यत । तच्चाहं तत्परिजनाच्छ्रुतवाञ्श्रोत्रदारुणम् ॥ ६४ (13-1-64)

### ततः स्वर्गादिव भ्रष्टो वज्रेणेव समाहतः । आक्रान्त इव भूतेन मोहं प्रापमहं चिरम् ॥ ६५ (13-1-65)

### आश्वस्याचिन्तयं चाहं वैक्लव्येनाधुनैव किम् । पश्यामि तावत्पर्यन्तं प्राप्नोतीष्टमविक्लवः ॥ ६६ (13-1-66)

### इत्याशयाहं दिवसान्यावत्कांश्चिन्नयामि तान् । प्रियासखीभिरागत्य धार्यमाणस्तदुक्तिभिः ॥ ६७ (13-1-67)

### लग्नोऽत्र निश्चितस्तावदभ्यक्ता मदिरावती । प्राप्तश्चोद्वाहदिवसस्तस्याः प्रविततोत्सवः ॥ ६८ (13-1-68)

### स्वेच्छासंचाररुद्धायां तस्यां तत्पितृवेश्मनि । जन्ययात्राप्रवेशोऽभूदासन्नस्तूर्यनादितैः ॥ ६९ (13-1-69)

### तद्दृष्ट्वा तन्निराशोऽहं कष्टं जीवितवैशसम् । कलयन्मन्यमानश्च विरहान्मरणं सुखम् ॥ ७० (13-1-70)

### गत्वा च नगरीबाह्यमारुह्य वटपादपम् । पाशं व्यरचयं तेन पाशेनानोकहात्ततः ॥ ७१ (13-1-71)

### प्रियाप्राप्तिमनोराज्यमात्मानं चात्यजं समम् । क्षणाच्चापश्यमात्मानं नष्टां संप्राप्य चेतनाम् ॥ ७२ (13-1-72)

### यूनः पतितमुत्सङ्गे छिन्नपाशस्य कस्यचित् । अनेन नूनं त्रातोऽहमिति मत्वाब्रवं च तम् ॥ ७३ (13-1-73)

### महासत्त्व त्वया तावद्दर्शितैव दयालुता । किं तु मे विरहार्तस्य मृत्युरिष्टो न जीवितम् ॥ ७४ (13-1-74)

### चन्द्रोऽग्निर्विषमाहारो गीतानि श्रुतिसूचयः । उद्यानं बन्धनं पौष्पी माला दिग्धा शरावली ॥ ७५ (13-1-75)

### ज्वलिताङ्गारवर्षं च चन्दनाद्यनुलेपनम् । ............ ॥ ७६ (13-1-76)

### येषां मित्र विपर्यस्तं संसारे विधुरात्मनाम् । जीविते को रसस्तेषां मादृशां विप्रयोगिनाम् ॥ ७७ (13-1-77)

### इत्युक्त्वावर्णयं चास्मै तमहं कृच्छ्रबन्धवे । पृष्टोदन्ताय मदिरावतीवृत्तान्तविस्तरम् ॥ ७८ (13-1-78)

### ततोऽब्रवीत्स साधुर्मां किं प्राज्ञोऽपि विमुह्यसि । सर्वं यस्य कृते तेन किं त्यक्तेनात्मना फलम् ॥ ७९ (13-1-79)

### आत्मीयमत्र वृत्तान्तं शृण्विमं कथयामि ते । अस्तीह निषधो नाम देशो हिमवदाश्रयः ॥ ८० (13-1-80)

### कलिविद्रावितस्यैको यो धर्मस्य समाश्रयः । जन्मक्षेत्रं च सत्यस्य गृहं कृतयुगस्य च ॥ ८१ (13-1-81)

### अतृप्तिर्यत्र लोकस्य श्रुते न त्वर्थसंचये । संतोषश्च स्वदारेषु नोपकारेषु सर्वदा ॥ ८२ (13-1-82)

### तत्र शीलश्रुताढ्यस्य ब्राह्मणस्याहमात्मजः । सोऽहं देशान्तरालोककौतुकान्निर्गतो गृहात् ॥ ८३ (13-1-83)

### भ्रमन्देशानुपाध्यायान्पश्यन्प्राप्तोऽस्मि च क्रमात् । सखे शङ्खपुरं नाम नातिदूरमितः पुरम् ॥ ८४ (13-1-84)

### शङ्खपालस्य यत्रास्ति नागराजस्य पावनम् । शङ्खह्रद इति ख्यातं स्वच्छतोयं महत्सरः ॥ ८५ (13-1-85)

### तत्रोपाध्यायसदने वसंस्तदहमेकदा । स्नानयात्रोत्सवेऽगच्छं द्रष्टुं शङ्खह्रदं सरः ॥ ८६ (13-1-86)

### असंख्यैः पूरिततटं नानादेशागतैर्जनैः । सुरासुरैरिवाम्भोधिं क्षोभ्यमाणं समन्ततः ॥ ८७ (13-1-87)

### वधूनां श्लथधम्मिल्लविस्नस्तकुसुमस्रजाम् । वीचिहस्तैः परामृष्टजघनस्तनमण्डलम् ॥ ८८ (13-1-88)

### आश्लिष्यापहृतेनाङ्गरागेणापिञ्जरीकृतम् । महाह्रदं तमद्राक्षं तन्वानं कामुकायितम् ॥ ८९ (13-1-89)

### तस्य दक्षिणतो गत्वा तरुखण्डं व्यलोकयम् । सधूममिव तापिच्छैः साङ्गारमिव किंशुकैः ॥ ९० (13-1-90)

### सज्वालमिव चोत्फुल्ललोहिताशोकवल्लिभिः । हरनेत्रानलप्लुष्टं देहं रतिपतेरिव ॥ ९१ (13-1-91)

### तत्रातिमुक्तकलतामण्डपद्वारि कुर्वतीम् । कुसुमावचयं कांचिदपश्यं कन्यकामहम् ॥ ९२ (13-1-92)

### लीलाकटाक्षविक्षेपतर्जितश्रवणोत्पलाम् । उत्क्षिप्तबाहुलतिकालक्षितैकपयोधराम् ॥ ९३ (13-1-93)

### वहन्तीं कबरीपाशं पृष्ठतः परिमोचितम् । वदनेन्दुभयेनेव तिमिरं शरणागतम् ॥ ९४ (13-1-94)

### नूनं रम्भादिनिर्माणसिद्धहस्तेन वेधसा । सृष्टा साक्ष्णोर्निमेषेण विज्ञेया मानुषीति या ॥ ९५ (13-1-95)

### सा च दृष्टा प्रविष्टैव हृदयं मे मृगेक्षणा । हस्तभल्लीव मारस्य जगत्त्रितयमोहिनी ॥ ९६ (13-1-96)

### सापि मामवलोक्यैव सद्यः स्मरवशाभवत् । विमुच्य पुष्पावचयक्रीडां प्रेमविहस्तिता ॥ ९७ (13-1-97)

### चलद्धारलतामध्यपद्मरागप्रभोद्गमैः । अनुरागमिवोद्भिन्नं भरेण हृदयाद्बहिः ॥ ९८ (13-1-98)

### दर्शयन्ती परावृत्य तनुं मुहुरिवैक्षत । सा मामपाङ्गविश्रान्ततारकान्तेन चक्षुषा ॥ ९९ (13-1-99)

### एवं यावत्स्थितावावामन्योन्यालोकिनौ क्षणम् । तावत्तत्रोदभून्नश्यज्जनहाहारवो महान् ॥ १०० (13-1-100)

### आगाद्वन्येभगन्धान्धो धावन्दलितशृङ्खलः । मत्तहस्ती धुतारोहकर्णान्तलुलिताङ्कुशः ॥ १०१ (13-1-101)

### तं दृष्ट्वैव प्रधाव्याहं वित्रस्तां विद्रुतानुगाम् । जनमध्यमनैषं तामुत्सङ्गारोपितां प्रियाम् ॥ १०२ (13-1-102)

### समाश्वसिति यावत्सा तत्रागतपरिच्छदा । तावज्जनरवाकृष्टस्तत्रैवागात्स वारणः ॥ १०३ (13-1-103)

### तद्भयाद्विद्रवद्भूरिजनमध्यतिरोहिता । अनुगैः साम्यतः क्वापि नीताहं च गतोऽन्यतः ॥ १०४ (13-1-104)

### ततो गजभये शान्ते चिन्वानस्तां सुमध्यमाम् । यन्नावापमविज्ञातनामान्वयनिकेतनाम् ॥ १०५ (13-1-105)

### तच्छून्यचित्तो विभ्रष्टविद्यो विद्याधरो यथा । भ्रमन्नुपाध्यायगृहं कथमप्यहमाप्तवान् ॥ १०६ (13-1-106)

### तत्र संमूर्छित इव प्रध्वस्त इव चाभवम् । तत्प्रेमभङ्गसोत्कम्पस्तदाश्लेषसुखं स्मरन् ॥ १०७ (13-1-107)

### क्रमाच्च सुस्त्रीसुलभादार्द्रभावाश्रयादिव । निपातितोऽहमुत्सङ्गे चिन्तया दर्शिताशया ॥ १०८ (13-1-108)

### अश्रुत्या च परामृष्टो हृदये व्यथितात्मना । उत्तमाङ्गे गृहीतश्च शिरोर्त्यात्यन्तवृद्धया ॥ १०९ (13-1-109)

### तावच्च धैर्येण समं तन्मे विगलितं दिनम् । संकोचमागतं पद्मवनं सह मुखेन मे ॥ ११० (13-1-110)

### मनोरथैर्मदीयैश्च साकं विघटितान्यथ । रथाङ्गनाम्नां मिथुनान्यस्तं याते विवस्वति ॥ १११ (13-1-111)

### ततः स्मरस्यैकसुहृत्सुखिनां नयनोत्सवः । उदगच्छन्निशानाथः प्राचीमुखविशेषकः ॥ ११२ (13-1-112)

### तेन ज्वलद्भिरिव मे करैरपि सुधामयैः । आशाप्रकाशकेणापि जीविताशां न्यमील्यत ॥ ११३ (13-1-113)

### अथ ज्योत्स्नानलक्षिप्तशरीरं मृत्युकाङ्क्षिणम् । एकोऽब्रवीत्सहाध्यायी विधुरं वीक्ष्य तत्र माम् ॥ ११४ (13-1-114)

### किमेवं दुःखितोऽस्यद्य व्याधिस्तव न दृश्यते । अर्थकामकृतस्त्वाधिर्यदि तद्वच्मि ते शृणु ॥ ११५ (13-1-115)

### अतिगर्धेन ये ह्यर्था वञ्चयित्वा परं च ये । अपहृत्य परेषां वा वाञ्छ्यन्ते नैव ते स्थिराः ॥ ११६ (13-1-116)

### पापमूला यतः पापफलभारं प्रसूय ते । तद्भरेणैव भज्यन्ते शीघ्रं धनविषद्रुमाः ॥ ११७ (13-1-117)

### अर्जनादिपरिक्लेशः केवलं तैर्धनैरिह । अमुत्र दुःखमाचन्द्रतारकं नारकं महत् ॥ ११८ (13-1-118)

### कामोऽप्यप्राप्य नष्टो यः सा प्राणान्तविडम्बना । यश्चाधर्मोऽग्रदूतः स निरयाग्नेर्मुखप्रियः ॥ ११९ (13-1-119)

### न्याय्यौ तु पूर्वसुकृतैर्धीधैर्योत्साहवान्पुमान् । अर्थकामाववाप्नोति न तु क्लीबो भवादृशः ॥ १२० (13-1-120)

### तद्भद्र धैर्यमालम्ब्य यतस्वाभीष्टसिद्धये । इत्युक्तस्तेन सख्याहं नादां यत्किंचिदुत्तरम् ॥ १२१ (13-1-121)

### निगूह्याशयमाश्रित्य धैर्यं नीत्वा निशां क्रमात् । इहागतोऽहं सा नाम मास्यां पुरि वसेदिति ॥ १२२ (13-1-122)

### अत्र प्राप्तेन दृष्टस्त्वं पाशार्पितगलो मया । पाशोत्तीर्णाच्छ्रुतं त्वत्तस्त्वद्दुःखं स्वं च वर्णितम् ॥ १२३ (13-1-123)

### तदविज्ञातनामादेरपि तस्याः कृते सखे । सुतनोराश्रितोद्योगः पौरुषागोचरेऽप्यहम् ॥ १२४ (13-1-124)

### अतस्त्वं मदिरावत्याः स्थिताया अपि गोचरे । प्राप्तौ पुरुषकारादि मुक्त्वा क्लीबायसे कथम् ॥ १२५ (13-1-125)

### न श्रुतः पूर्ववृत्तान्तः किं त्वया रुक्मिणीगतः । दत्तापि चेदिपतये हृता सा हरिणा न किम् ॥ १२६ (13-1-126)

### इति ब्रुवति मित्रे मे तस्मिन्नातोद्यमङ्गलैः । अग्रतस्तत एवागात्सानुगा मदिरावती ॥ १२७ (13-1-127)

### मातृदेवकुलेऽमुष्मिन्कामपूजार्थमागताः । अत्र स्थिताः कामदेवं विवाहेऽर्चन्ति कन्यकाः ॥ १२८ (13-1-128)

### अत एवैतदग्रेऽस्मिन्वटे पाशो मयार्पितः । इहागता सा तदर्थं मृतं पश्यतु मामिति ॥ १२९ (13-1-129)

### एतच्छ्रुत्वैव स सुहृद्वीरो मामब्रवीद्द्विजः । तर्हि देवकुलेऽत्रैव प्रविश्याभ्यन्तरे द्रुतम् ॥ १३० (13-1-130)

### मातॄणां पृष्ठतश्छन्नावेहि सांप्रतमास्वहे । पश्यावः किमुपायोऽत्र कश्चित्स्यादावयोर्न वा ॥ १३१ (13-1-131)

### एवमुक्तवता तेन सख्या साकं तथेत्यहम् । गत्वा देवकुलं तत्र तथैवासमलक्षितः ॥ १३२ (13-1-132)

### ततः परिणयोद्गीतमङ्गलागत्य सा शनैः । प्राविशत्तत्र मदिरावती देवकुलान्तरे ॥ १३३ (13-1-133)

### एकाकिन्येव याचिष्ये वरं कंचिन्मनोगतम् । कामदेवाद्भगवतस्तद्बहिर्भवताखिलाः ॥ १३४ (13-1-134)

### इति सर्वा बहिष्कृत्वा सखीरनुचरैः सह । एकैव कामदेवं तमर्चयित्वा व्यजिज्ञपत् ॥ १३५ (13-1-135)

### मनोभवेनापि सता त्वया देव कथं न मे । मनोगतः प्रियो ज्ञातो विप्रलब्धा हतास्मि किम् ॥ १३६ (13-1-136)

### मास्मिञ्जन्मनि भूतश्चेत्त्वं वराय क्षमो मम । जन्मान्तरेऽपि तत्कुर्याः कृपां रतिपते मयि ॥ १३७ (13-1-137)

### तथा प्रसादं कुर्वीथा यथा देहान्तरेऽपि मे । स एव भर्ता सुभगो भवेद्विप्रकुमारकः ॥ १३८ (13-1-138)

### इत्युक्त्वा सावयोर्बाला पश्यतोः शृण्वतोरपि । शङ्कौ कृत्वोत्तरीयेण पाशं कण्ठे न्यवेशयत् ॥ १३९ (13-1-139)

### उपेत्य दर्शयात्मानमस्याः पाशं गलाद्धर । इत्युक्तस्तेन सख्याहमुपासर्पं तदैव ताम् ॥ १४० (13-1-140)

### मा प्रिये साहसं पश्य सैष प्राणपणार्जितः । आर्तिकालोक्तसहजस्नेहो दासोऽग्रतस्तव ॥ १४१ (13-1-141)

### इत्यहं व्याहरन्हर्षभरगद्गदया गिरा । सुतनोस्त्वरितं तस्याः पाशं कण्ठादपाहरम् ॥ १४२ (13-1-142)

### ततो मां वीक्ष्य सहसा यावत्सानन्दसाध्वसा । क्षणं तिष्ठति सा तावत्सोऽब्रवीन्मा द्रुतं सुहृत् ॥ १४३ (13-1-143)

### दिनक्षयाप्रकाशेऽस्मिन्काले निर्गत्य याम्यहम् । वेषेण मदिरावत्या एतत्परिजनैः सह ॥ १४४ (13-1-144)

### आवयोरुत्तरीयाभ्यां संवीतां त्वमिमां वधूम् । आदायागच्छ निर्गत्य द्वितीयद्वारवर्त्मना ॥ १४५ (13-1-145)

### याहि देशान्तरं रात्रौ यथाकाममलक्षितः । मच्चिन्तां मा कृथा दैवं शिवं मम विधास्यति ॥ १४६ (13-1-146)

### इत्युक्त्वोपात्तमदिरावतीवेषः सुहृत्स मे । निर्गत्यैव ततः प्रायान्नक्तं तदनुगैर्वृतः ॥ १४७ (13-1-147)

### अहं च मदिरावत्यानर्घरत्नस्रजा समम् । द्वारेणान्येन निष्क्रम्य रात्र्या यातोऽस्मि योजनम् ॥ १४८ (13-1-148)

### प्रातर्निर्वर्तिताहारः क्रमाद्गच्छन्दिनैरहम् । प्राप्तोऽचलपुरं नाम नगरं दयितासखः ॥ १०९ (13-1-149)

### मित्त्रीभूय गृहे दत्ते तत्रैकेन द्विजन्मना । परिणीता मया सात्र सत्त्वरं मदिरावती ॥ १५० (13-1-150)

### ततोऽत्र वसतः सिद्धयथेष्टसुखितस्य मे । किं स्यान्मित्त्रस्य मे वृत्तं तस्येत्येषाभवद्व्यथा ॥ १५१ (13-1-151)

### तदनन्तरमेषोऽद्य दृष्टोऽकारणबान्धवः । मयेह गङ्गास्नानार्थमागतेनोत्तरायणे ॥ १५२ (13-1-152)

### चिरं चैतं सवैलक्ष्यमिवाश्लिष्योपविश्य च । यावत्पृच्छामि वृत्तान्तं तावद्देव इहागतः ॥ १५३ (13-1-153)

### तमेतमपरं विद्धि प्राणदारप्रदं मम । कृच्छ्रैकमित्त्रं पार्श्वस्थं विप्रं वत्सेशनन्दन ॥ १५४ (13-1-154)

### इति तेन यथावृत्ते विप्रेणैकेन वर्णिते । नरवाहनदत्तस्तमपृच्छदपरं द्विजम् ॥ १५५ (13-1-155)

### तुष्टिर्मे ब्रूहि मुक्तस्त्वं तादृशात्संकटात्कथम् । मित्त्रार्थागणितप्राणा दुर्लभा हि भवादृशाः ॥ १५६ (13-1-156)

### एतत्तस्य वचः श्रुत्वा वत्सराजसुतस्य सः । द्वितीयोऽपि स्ववृत्तान्तं विप्रो वक्तुं प्रचक्रमे ॥ १५७ (13-1-157)

### तदा ततो मां मदिरावतीवेषं विनिर्गतम् । देवागारात्तदनुगास्तद्बुद्ध्या पर्यवारयन् ॥ १५८ (13-1-158)

### आरोप्य शिबिकां तैश्च नृत्यवाद्यमदाकुलैः । नीतोऽस्मि सोमदत्तस्य भवनं विभवान्वितम् ॥ १५९ (13-1-159)

### क्वचित्सद्वस्त्रभाराढ्यं संभृताभरणं क्वचित् । क्वचिन्निष्पन्नपक्वान्नं क्वचित्सज्जितवेदिकम् ॥ १६० (13-1-160)

### क्वचित्प्रगीतदासीकं क्वचिच्चारणसंकुलम् । लग्नवेलाप्रतीक्षैश्च क्वचिदध्यासितं द्विजैः ॥ १६१ (13-1-161)

### तत्रैकस्मिन्गृहे पानक्षीबैः परिजनैरहम् । कृतावगुण्ठनो नक्तं वधूबुद्ध्या प्रवेशितः ॥ १६२ (13-1-162)

### उपविष्टं च मां तत्र वनिताः पर्यवारयन् । विवाहोत्सवसानन्दनानाचेष्टासमाकुलाः ! ।  १६३ (13-1-163)

### क्षणाद्द्वारोपकण्ठे च मेखलानूपुरारवः । अश्रावि प्राविशच्चात्र कन्यैका ससखीजना ॥ १६४ (13-1-164)

### नागीव विस्फुरद्रत्नमूर्धा धवलकञ्चुका । अब्धिवीचीव लावण्यपूर्णा मुक्तावलीचिता ॥ १६५ (13-1-165)

### उद्यानदेवता साक्षादिव सत्पुष्पमालिनी । सुपर्वबाहुलतिकाविराजत्करपल्लवा ॥ १६६ (13-1-166)

### सा चागत्योपविष्टा मे पार्श्वे प्रियसखीधिया । पश्यामि यावत्सैवात्र चित्तचौरी समागता ॥ १६७ (13-1-167)

### या सा शङ्खह्रदे दृष्टा कन्या स्नानागता मया । त्राता गजाद्दृष्टनष्टा मध्येलोकमगान्मम ॥ १६८ (13-1-168)

### किमेतत्काकतालीयं किं स्वप्नः सत्यमेव वा । इति हर्षभरोद्भ्रान्तस्तदा चाहमचिन्तयम् ॥ १६९ (13-1-169)

### क्षणान्तरे च मदिरावतीसख्योऽब्रुवंश्च ताम् । किमेवमार्यदुहितरुन्मना इव लक्ष्यसे ॥ १७० (13-1-170)

### एतच्छ्रुत्वाब्रवीत्कन्या सा निगूह्याशयं तदा । जानीथ किं न मदिरावती मे यादृशी सखि ॥ १७१ (13-1-171)

### एषा कृतविवाहा च यास्यति श्वाशुरं गृहम् । एतद्वियुक्ता न स्थातुं शक्ष्यामीत्यस्मि दुःखिता ॥ १७२ (13-1-172)

### तन्निर्यात बहिः क्षिप्रं यावद्विस्रम्भसंकथाः । कुर्वती मदिरावत्या सह तिष्ठाम्यहं सुखम् ॥ १७३ (13-1-173)

### इति निष्कास्य ताः सर्वा द्वारे दत्त्वार्गलं स्वयम् । उपविश्य सखीबुद्ध्या सा मामेवमभाषत ॥ १७४ (13-1-174)

### मदिरावति नास्त्यस्मादुःखं त्वदुःखतोऽधिकम् । प्राणप्रिये यदन्यस्मिन्पित्रान्यस्मै प्रदीयसे ॥ १७५ (13-1-175)

### तथापि ते भवेज्जातु दर्शनं संगमोऽपि वा । संस्तवाज्ज्ञायमानेन तेन स्वप्रेयसा सह ॥ १७६ (13-1-176)

### मम त्वनास्थमुत्पन्नं यद्दुःखं तद्वदामि ते । यथाहं ते तथा त्वं हि विस्रम्भैकास्पदं मम ॥ १७७ (13-1-177)

### गतवत्यस्मि यात्रायां स्नातुं शङ्खह्रदं सरः । विनोदयितुमात्मानं भावित्वाद्विरहातुरम् ॥ १७८ (13-1-178)

### तत्रोद्यानं दिवा मुक्त्वा नभश्चन्द्र इवागतः । आलानकाञ्चनस्तम्भ इव सौन्दर्यदन्तिनः ॥ १७९ (13-1-179)

### नवीनश्मश्रुमधुपश्रेणीश्रितमुखाम्बुजः । कोऽपि कान्तो द्विजयुवा दृष्टो नववया मया ॥ १८० (13-1-180)

### वनेषु केवलं क्लिष्टास्तपोभिर्मुनिकन्यकाः । न दृष्टोऽयं युवा याभिः किं तासां तपसः फलम् ॥ १८१ (13-1-181)

### इति संचिन्तयन्त्या मे कामेन हृदयं शरैः । तथा विद्धं यथा लज्जा भयं च गलितं ततः ॥ १८२ (13-1-182)

### ततः पश्यामि पश्यन्तं यावत्तं तिर्यगीक्षणा । आलानमुक्तो मत्तेभस्तावदागादशङ्कितम् ॥ १८३ (13-1-183)

### तेन नश्यत्परिजनां भीतां दृष्ट्वा स मां युवा । धावित्वाङ्के कृतां दूरे मध्ये लोकस्य नीतवान् ॥ १८४ (13-1-184)

### तत्संस्पर्शामृतानन्दमीलिताहं तदा सखि । को हस्ती किं भयं काहं क्व स्थितास्मीति नाविदम् ॥ १८५ (13-1-185)

### ततः परिजनो यावत्प्राप्तो मे तावदागतः । मत्तहस्ती स तत्रैव विरहो मूर्तिमानिव ॥ १८६ (13-1-186)

### उत्क्षिप्याहमथानीता तद्भयादनुगैर्गृहम् । स च मे जनसंक्षोभे न जाने क्व गतः प्रियः ॥ १८७ (13-1-187)

### तदाप्रभृत्यविज्ञातनामादिकमसुप्रदम् । स्मरन्ती तं करप्राप्तं केनापीह हृतं निधिम् ॥ १८८ (13-1-188)

### सर्वदुःखहरां निद्रां स्वप्ने तद्दर्शनेच्छया । वाञ्छन्ती चक्रवाकीभिः समं क्रन्दामि रात्रिषु ॥ १८९ (13-1-189)

### तदेवं निरुपायेऽस्मिन्दुःखे मम विनोदनम् । त्वद्दर्शनं यत्सखि तद्दूरीभवति चाधुना ॥ १९० (13-1-190)

### उपस्थितं तदित्थं मे मरणं मदिरावति । त्वन्मुखालोकनसुखं संप्रत्यनुभवामि तत् ॥ १९१ (13-1-191)

### इत्युक्त्वा श्रोत्रपीयूषवर्षाभं वचनं मम । कलङ्कयन्ती वक्त्रेन्दुं साञ्जनैरश्रुबिन्दुभिः ॥ १९२ (13-1-192)

### अवगुण्ठनमुत्क्षिप्य मुखान्मम निरीक्ष्य माम् । परिज्ञाय तदा साभूत्सहर्षाश्चर्यसाध्वसा ॥ १९३ (13-1-193)

### ततो मयोक्तं मुग्धे किं संभ्रमः सोऽहमेव ते । विधिर्हि घटयत्यर्थानचिन्त्यानपि संमुखः ॥ १९४ (13-1-194)

### मयापि त्वत्कृते दुःखमनुभूतं सुदुःसहम् । यादृशं यादृशी चैषा प्रपञ्चरचना विधेः ॥ १९५ (13-1-195)

### वक्ष्यामि विस्तरात्तत्ते नायं कालः कथाक्रमे । निर्गमोपाय एवैकश्चिन्त्यतां संप्रति प्रिये ॥ १९६ (13-1-196)

### इत्युक्ता सा मया बाला प्राप्तकालमभाषत । अनेन पश्चाद्द्वारेण निर्गच्छावः शनैरितः ॥ १९७ (13-1-197)

### बहिश्चात्र गृहोद्यानं पितुः सुक्षत्रियस्य मे । तन्मार्गेणैव निर्गत्य व्रजावो यत्रकुत्रचित् ॥ १९८ (13-1-198)

### इत्युक्तवत्यैव तया गुप्ताभरणया सह । तदुक्तेनैव मार्गेण निरगच्छमहं ततः ॥ १९९ (13-1-199)

### रात्र्या च दूरमध्वानं तया गत्वा द्रुतं भयात् । प्रभाते प्राप्तवानस्मि प्रियायुक्तो महाटवीम् ॥ २०० (13-1-200)

### गच्छतोश्चावयोस्तस्यां स्वकथैकविनोदयोः । निर्मानुषायां शनकैर्मध्याह्नः समवर्तत ॥ २०१ (13-1-201)

### निराश्रयाध्वगमनां निराक्रन्दामतापयत् । भूमिं तां दुष्टभूपाल इव तीक्ष्णकरः करैः ॥ २०२ (13-1-202)

### तस्मिन्काले परिश्रान्तां प्रेयसीं तां तृषार्दिताम् । कृच्छ्रप्राप्तां तरुच्छायां शनैः प्रापितवानहम् ॥ २०३ (13-1-203)

### आश्वासयामि यावच्च तत्र तां पटमारुतैः । अकस्मान्महिषस्तावदागाद्व्रणितविद्रुतः ॥ २०४ (13-1-204)

### तस्य पश्चात्प्रधावंश्च हयारूढो धनुर्धरः । आगात्कोऽपि महासत्त्व इत्याकृत्यैव सूचितः ॥ २०५ (13-1-205)

### स महामहिषं भल्लीप्रहारेणापरेण तम् । वज्रघातेन वज्रीव गिरिं वीरो न्यपातयत् ॥ २०६ (13-1-206)

### दृष्ट्वा चास्मानुपागत्य स मां प्रीत्यैव पृष्टवान् । कस्त्वं कैषा च ते साधो केहायातौ युवामिति ॥ २०७ (13-1-207)

### अथोपवीतमुद्घाट्य प्रोक्तं सत्यानृतं मया । विप्रोऽहमेषा भार्या मे कार्याद्देशान्तरागतौ ॥ २०८ (13-1-208)

### आवां चौरहतात्सार्थाद्विभ्रष्टौ मार्गनाशतः । इह प्रविष्टौ दृष्टश्च भवान्नष्टाश्च भीतयः ॥ २०९ (13-1-209)

### एवं मयोक्ते ब्राह्मण्यात्सानुकम्पश्च सोऽभ्यधात् । अहं वनचराधीशो मृगयार्थमिहागतः ॥ २१० (13-1-210)

### युवां चान्वपरिश्रान्तौ संप्राप्तावतिथी मम । तदेतं विश्रमायैतन्नातिदूरं मदास्पदम् ॥ २११ (13-1-211)

### इत्युक्त्वा मत्प्रियां श्रान्तामारोप्य स्वतुरंगमे । पादचारीभवन्नावां स्वनिवासं स नीतवान् ॥ २१२ (13-1-212)

### तत्र बान्धववत्सोऽस्मान्भोजनाद्यैरुपाचरत् । कुदेशेष्वपि जायन्ते क्वचित्केचिन्महाशयाः ॥ २१३ (13-1-213)

### ततोऽटवीं तामुत्क्रम्य तद्वितीर्णानुयात्रिकाम् । प्राप्याग्रहारमेकं सा परिणीता मया वधूः ॥ २१४ (13-1-214)

### ततः परिभ्रमन्देशान्दृष्ट्वा सार्थं समं तया । अद्य भागीरथीस्नानमहं कर्तुमिहागतः ॥ २१५ (13-1-215)

### इहैव चैष संप्राप्तः स्वयंवरसुहृन्मया । देवश्च दृष्ट इत्येष वृत्तान्तो मामकः प्रभो ॥ २१६ (13-1-216)

### इत्युक्त्वा विरतं स यावदथ तं निर्व्याजसत्त्वोचित-प्राप्ताभीष्टफलं प्रशंसतितरां वत्सेशपुत्रो द्विजम् । यावत्तं युवराजमात्मसचिवा बम्भ्रम्यमाणाश्चिरंचिन्वन्तः किल गोमुखप्रभृतयस्तत्रागता लेभिरे ॥ २१७ (13-1-218)

### स च नरवाहनदत्तश्चरणनतान्हर्षबाष्पधौतमुखान् । तानभिननन्द सर्वान्संमान्य यथोचितं सचिवान् ॥ २१८ (13-1-219)

### अथ तौ विप्रयुवानौ सदर्थनीतिप्रियौ सहादाय । स ययौ सह तैर्मन्त्रिभिरन्वागतललितलोचनः स्वपुरीम् ॥ २१९ (13-1-220)

### इति महाकविश्रीसोमदेवभट्टविरचिते कथासरित्सागरे मदिरावतीलम्बके प्रथमस्तरङ्गः । समाप्तश्चायं मदिरावतीलम्बस्त्रयोदशः । 