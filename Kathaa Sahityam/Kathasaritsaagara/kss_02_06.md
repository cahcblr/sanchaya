## [कथासरित्सागरः 02 06](https://sa.wikisource.org/wiki/कथासरित्सागरः/लम्बकः_२/तरङ्गः_६)

### अथ विन्ध्यान्तरे तत्र वत्सराजस्य तिष्ठतः । पार्श्वं चण्डमहासेनप्रतीहारः समाययौ ॥ १ (2-6-1)

_पदच्छेदः_ अथ विन्ध्यान्तरे तत्र वत्सराजस्य तिष्ठतः । पार्श्वं चण्डमहासेनप्रतीहारः समाययौ ॥ १ (2-6-1)

_अन्वयः_  अथ तिष्ठतः चण्डमहासेनप्रतीहारः तत्र विन्ध्यान्तरे  वत्सराजस्य पार्श्वं   समाययौ ॥ १  (2-6-1)

### स चागत्य प्रणम्यैनं राजानमिदमब्रवीत् । राजा चण्डमहासेनस्तव संदिष्टवानिदम् ॥ २ (2-6-2)

_पदच्छेदः_ सः च आगत्य प्रणम्य एनं राजानम् इदम् अब्रवीत् । राजा चण्डमहासेनः तव संदिष्टवान् इदम् ॥ २ (2-6-2)

_अन्वयः_  सः च आगत्य एनं राजानम्  प्रणम्य इदम् अब्रवीत् - राजा चण्डमहासेनः तव संदिष्टवान् इदम् ॥ २ (2-6-2)

### युक्तं वासवदत्ता यत्स्वयमेव त्वया हृता । तदर्थमेव हि मया त्वमानीत इहाभवः ॥ ३ (2-6-3)

_पदच्छेदः_ युक्तं वासवदत्ता यत् स्वयम् एव त्वया हृता । तदर्थम् एव हि मया त्वम् आनीतः इह अभवः ॥ ३ (2-6-3)

_अन्वयः_  त्वया स्वयम् एव वासवदत्ता यत् हृता  युक्तं - तदर्थम् एव हि मया आनीतः त्वम् इह अभवः ॥ ३ (2-6-3)

### संयतस्य च नैवेह दत्तैषा ते मया स्वयम् । नैवमस्मासु ते प्रीतिर्भवेदिति विशङ्किना ॥ ४ (2-6-4)

_पदच्छेदः_ संयतस्य च न एव इह दत्ता एषा ते मया स्वयम् । न एवम् अस्मासु ते प्रीतिः भवेत् इति विशङ्किना ॥ ४ (2-6-4)

_अन्वयः_ मया स्वयम् विशङ्किना एव इह ते एषा न दत्ता एवम् संयतस्य  अस्मासु ते प्रीतिः न भवेत् इति  ॥ ४ (2-6-4)

### तदिदानीमविधिना ममास्या दुहितुर्यथा । न विवाहो भवेद्राजन्प्रतीक्षेथास्तथा मनाक् ॥ ५ (2-6-5)

_पदच्छेदः_ तत् इदानीम् अविधिना मम अस्याः दुहितुः यथा । न विवाहः भवेत् राजन् प्रतीक्षेथाः तथा मनाक् ॥ ५ (2-6-5)

_अन्वयः_ राजन् ! यथा तत् इदानीम् अविधिना मम अस्याः दुहितुः न विवाहः भवेत् तथा मनाक् प्रतीक्षेथाः  ॥ ५ (2-6-5)

### गोपालको हि नचिरादत्रैवैष्यति मत्सुतः । स चास्याः स्वसुरुद्वाहं यथाविधि विधास्यति ॥ ६ (2-6-6)

_पदच्छेदः_ गोपालकः हि न चिरात् अत्र एव एष्यति मत् सुतः । सः च अस्याः स्वसुः उद्वाहं यथा विधि विधास्यति ॥ ६ (2-6-6)

_अन्वयः_ मत् सुतः गोपालकः अत्र एव हि नचिरात् एष्यति । सः च अस्याः स्वसुः उद्वाहं यथा विधि विधास्यति ॥ ६ (2-6-6)

### इतीमं वत्सराजाय संदेशमवधार्य सः । तत्तद्वासवदत्तायै प्रतीहारो न्यवेदयत् ॥ ७ (2-6-7)

_पदच्छेदः_ इति इमम् वत्सराजाय संदेशम् अवधार्य सः । तत् तत् वासवदत्तायै प्रतीहारः न्यवेदयत् ॥ ७ (2-6-7)

_अन्वयः_ सः प्रतीहारः इति इमं वत्सराजाय संदेशम् अवधार्य तत् तत् वासवदत्तायै  न्यवेदयत् ॥ ७ (2-6-7)

### ततः सानन्दया साकं तया वासवदत्तया । हृष्टो वत्सेश्वरश्चक्रे कौशाम्बीगमने मनः ॥  (2-6-8)

_पदच्छेदः_ ततः सानन्दया साकं तया वासवदत्तया हृष्टः वत्सेश्वरः चक्रे कौशाम्बीगमने मनः ॥ ८ (2-6-8)

_अन्वयः_ ततः हृष्टः वत्सेश्वरः  सानन्दया साकं तया वासवदत्तया कौशाम्बीगमने मनः चक्रे ॥ ८ (2-6-8)

### गोपालकस्यागमनं प्रतीक्षेथां युवामिह । तेनैव सह पश्चाच्च कौशाम्बीमागमिष्यथः ॥ ९ (2-6-9)

_पदच्छेदः_ गोपालकस्य अगमनं प्रतीक्षेथां युवाम् इह । तेन एव सह पश्चात् च कौशाम्बीम् आगमिष्यथः ॥ ९ (2-6-9)

_अन्वयः_ युवाम् इह गोपालकस्य अगमनं प्रतीक्षेथां । तेन एव सह पश्चात् च कौशाम्बीम् आगमिष्यथः ॥ ९ (2-6-9)

### इत्युक्त्वा स्थापयामास स तत्रैव महीपतिः । श्वाशुरं तं प्रतीहारं स्वमित्रं च पुलिन्दकम् ॥ १० (2-6-10)

_पदच्छेदः_ इति उक्त्वा स्थापयामास सः तत्रैव महीपतिः । श्वाशुरं तं प्रतीहारं स्वमित्रं च पुलिन्दकम् ॥ १० (2-6-10)

_अन्वयः_ सः महीपतिः इति उक्त्वा तत्रैव श्वाशुरं तं प्रतीहारं स्वमित्रं  पुलिन्दकम् च स्थापयामास ॥ १० (2-6-10)

### ११ (2-6-11) 
    ततोनुयातो नागेन्द्रैः स्रवद्भिर्मदनिर्झरान् । अनुरागागतैर्विन्ध्यप्राग्भारैरिव जङ्गमैः ॥ ११ (2-6-11)
    तुरंगसैन्यसंघातखुराघातसशब्दया । स्तूयमान इवोत्क्रान्तबन्दिसन्दर्भया भुवा ॥ १२ (2-6-12)
    नभोविलङ्घिभिः सेनारजोराशिभिरुद्धतैः । सपक्षभूभृदुल्लासशङ्कां कुर्वञ्शतक्रतोः ॥ १३ (2-6-13)

_पदच्छेदः_
    ततः अनुयातः नागेन्द्रैः स्रवत्भिः मदनिर्झरान् । अनुरागागतैः विन्ध्यप्राग्भारैः इव जङ्गमैः ॥ ११ (2-6-11)
    तुरंगसैन्यसंघातखुराघातसशब्दया । स्तूयमान इव उत्क्रान्तबन्दिसन्दर्भया भुवा ॥ १२ (2-6-12)
    नभोविलङ्घिभिः सेनारजोराशिभिः उद्धतैः । सपक्षभूभृत् उल्लासशङ्कां कुर्वन् शतक्रतोः ॥ १३ (2-6-13)

_अन्वयः_
    ततः मदनिर्झरान् स्रवत्भिः नागेन्द्रैः विन्ध्यप्राग्भारैः  जङ्गमैः अनुरागागतैः इव अनुयातः ॥ ११ (2-6-11)
    तुरंगसैन्यसंघातखुराघातसशब्दया भुवा उत्क्रान्तबन्दिसन्दर्भया स्तूयमान इव अनुयातः ॥ १२ (2-6-12)
    नभोविलङ्घिभिः सेनारजोराशिभिः उद्धतैः सपक्षभूभृत् उल्लासशङ्कां कुर्वन् शतक्रतोः ( सः प्रतस्थे) ॥ १३ (2-6-13)


### स प्रतस्थे ततो देव्या सह वासवदत्तया । स्वपुरीं प्रति राजेन्द्रः प्रातरेवापरेऽहनि ॥ १४ (2-6-14)

_पदच्छेदः_ सः प्रतस्थे ततः देव्या सह वासवदत्तया । स्वपुरीं प्रति राजेन्द्रः प्रातः एव अपरे अहनि ॥ १४ (2-6-14)

_अन्वयः_ ततः अपरे अहनि प्रातरेव सः राजेन्द्रः  देव्या वासवदत्तया सह  स्वपुरीं प्रति प्रतस्थे॥ १४ (2-6-14)

### ततश्च दिवसैर्द्वित्रैर्विषयं तमवाप्य सः । विशश्राम निशामेकां रुमण्वन्मन्दिरे नृपः ॥ १५ (2-6-15)

_पदच्छेदः_ ततः च दिवसैः द्वित्रैः विषयं तम् अवाप्य सः । विशश्राम निशाम् एकां रुमण्वन्मन्दिरे नृपः ॥ १५ (2-6-15)

_अन्वयः_ ततः सः नृपः च दिवसैः द्वित्रैः तम् विषयं (देशं) अवाप्य  रुमण्वन्मन्दिरे एकां निशाम् विशश्राम ॥ १५ (2-6-15)

### अन्येद्युस्तां च कौशाम्बीं चिरात्प्राप्तमहोत्सवः । मार्गोत्सुकोन्मुखजनां प्रविवेश प्रियासखः ॥ १६ (2-6-16)

_पदच्छेदः_ अन्येद्युः तां च कौशाम्बीं चिरात् प्राप्तः महोत्सवः । मार्गोत्सुकः उन्मुखजनां प्रविवेश प्रियासखः  ॥ १६ (2-6-16)

_अन्वयः_ अन्येद्युः तां मार्गोत्सुकोन्मुखजनां कौशाम्बीं  चिरात् प्राप्तमहोत्सवः प्रियासखः प्रविवेश  ॥ १६ (2-6-16)

### तदा च स्त्रीभिरारब्धमङ्गलस्नानमण्डना । चिरादुपागते पत्यौ बभौ नारीव सा पुरी ॥ १७ (2-6-17)

_पदच्छेदः_ तदा च स्त्रीभिः आरब्धमङ्गलस्नानमण्डना । चिरात् उपागते पत्यौ बभौ नारीव सा पुरी ॥ १७ (2-6-17)

_अन्वयः_  चिरात् उपागते पत्यौ च स्त्रीभिः आरब्धमङ्गलस्नानमण्डना नारीव बभौ तदा सा पुरी  ॥ १७ (2-6-17)

### ददृशुश्चात्र पौरास्तं वत्सराजं वधूसखम् । प्रशान्तशोकाः शिखिनः सविद्युतमिवाम्बुदम् ॥ १८ (2-6-18)

_पदच्छेदः_ ददृशुः च अत्र  पौराः तं वत्सराजं वधूसखम्   । प्रशान्तशोकाः शिखिनः सविद्युतम् इव अम्बुदम्  ॥ १८ (2-6-18)

_अन्वयः_ अत्र च प्रशान्तशोकाः पौराः तं वत्सराजं वधूसखम् ददृशुः ।प्रशान्तशोकाः शिखिनः सविद्युतम् अम्बुदम् इव ॥ १८ (2-6-18)

### हर्म्याग्रस्थाश्च पिदधुः पौरनार्यो मुखैर्नभः । व्योमगङ्गातटोत्फुल्लहेमाम्बुरुहविभ्रमैः ॥ १९ (2-6-19)

_पदच्छेदः_ हर्म्याग्रस्थाः च पिदधुः पौरनार्यः मुखैः नभः  । व्योमगङ्गातटोत्फुल्लहेमाम्बुरुहविभ्रमैः ॥ १९ (2-6-19)

_अन्वयः_ हर्म्याग्रस्थाः पौरनार्यः व्योमगङ्गातटोत्फुल्लहेमाम्बुरुहविभ्रमैः मुखैः च नभः पिदधुः ।  ॥ १९ (2-6-19)

### ततः स्वं राजभवनं वत्सराजो विवेश सः । नृपश्रियेवापरया सह वासवदत्तया ॥ २० (2-6-20)

_पदच्छेदः_ ततः स्वं राजभवनं वत्सराजः विवेश सः । नृपश्रिया इव अपरया सह वासवदत्तया ॥ २० (2-6-20)

_अन्वयः_ ततः सः वत्सराजः नृपश्रिया इव अपरया वासवदत्तया सह स्वं राजभवनं विवेश ॥ २० (2-6-20)

### सेवागतनृपाकीर्णं मागधोद्गीतमङ्गलम् । सुप्तप्रबुद्धमिव तद्रेजे राजगृहं तदा ॥ २१ (2-6-21)

_पदच्छेदः_ सेवागतनृपाकीर्णं मागधोद्गीतमङ्गलम् । सुप्तप्रबुद्धम् इव तत् रेजे राजगृहम् तदा ॥ २१ (2-6-21)

_अन्वयः_ ततः तद् राजगृहम् सेवागतनृपाकीर्णं मागधोद्गीतमङ्गलम् सुप्तप्रबुद्धम् इव रेजे ॥ २१ (2-6-21)

### अथ वासवदत्ताया भ्राता गोपालकोऽचिरात् । आययौ सह कृत्वा तौ प्रतीहारपुलिन्दकौ ॥ २२ (2-6-22)

_पदच्छेदः_ अथ वासवदत्तायाः भ्राता गोपालकः अचिरात् । सह कृत्वा तौ प्रतीहारपुलिन्दकौ आययौ ॥ २२ (2-6-22)

_अन्वयः_ अथ वासवदत्तायाः भ्राता गोपालकः अचिरात्  तौ प्रतीहारपुलिन्दकौ सह कृत्वा आययौ ॥ २२ (2-6-22)

### कृतप्रत्युद्गमं राज्ञा तमानन्दमिवापरम् । प्राप वासवदत्ता सा प्रहर्षोत्फुल्ललोचना ॥ २३ (2-6-23)

_पदच्छेदः_ कृतप्रत्युद्गमं राज्ञा तम् आनन्दम् इव अपरम् । प्राप वासवदत्ता सा प्रहर्षोत्फुल्ललोचना ॥ २३ (2-6-23)

_अन्वयः_ वासवदत्ता सा प्रहर्षोत्फुल्ललोचना तम् आनन्दम् राज्ञा इव अपरम् कृतप्रत्युद्गमं   प्राप ॥ २३ (2-6-23)

### अमुं भ्रातरमेतस्याः पश्यन्त्या मा स्म भूत्रपा । इत्येव तस्यास्तत्कालं रुरोधाश्रु विलोचने ॥ २४ (2-6-24)

_पदच्छेदः_ अमुं भ्रातरम् एतस्याः पश्यन्त्या मा स्म भूत्रपा । इति एव तस्याः तत्कालं रुरोधाश्रु विलोचने ॥ २४ (2-6-24)

_अन्वयः_ एतस्याः अमुं भ्रातरम् पश्यन्त्या मा भूत्रपा  स्म इति एव तस्याः तत्कालं रुरोधाश्रु विलोचने ॥ २४ (2-6-24)

### पितृसंदेशवाक्यैश्च तेन प्रोत्साहिताथ सा । मेने कृतार्थमात्मानं स्वजनेन समागतम् ॥ २५ (2-6-25)

_पदच्छेदः_ पितृसंदेशवाक्यैः च तेन प्रोत्साहिता अथ सा । स्वजनेन समागतम् आत्मानं कृतार्थम् मेने ॥ २५ (2-6-25)

_अन्वयः_ अथ सा तेन पितृसंदेशवाक्यैः च प्रोत्साहिता । स्वजनेन समागतम् आत्मानं कृतार्थम् मेने ॥ २५ (2-6-25)

### ततो यथावद्ववृते तस्या वत्सेश्वरस्य च । व्यग्रो गोपालकोऽन्येद्युस्तत्रोद्वाहमहोत्सवे ॥ २६ (2-6-26)

_पदच्छेदः_ ततः यथावद्ववृते तस्या वत्सेश्वरस्य च । अन्येद्युः तत्र उद्वाहमहोत्सवे व्यग्रो गोपालकः ॥ २६ (2-6-26)

_अन्वयः_ ततः यथावद्ववृते तस्या वत्सेश्वरस्य च । अन्येद्युः तत्र उद्वाहमहोत्सवे व्यग्रो गोपालकः ॥ २६ (2-6-26)

### रतिवल्लीनवोद्भिन्नमिव पल्लवमुज्ज्वलम् । पाणिं वासवदत्तायाः सोऽथ वत्सेश्वरोऽग्रहीत् ॥ २७ (2-6-27)

_पदच्छेदः_ रतिवल्लीनवोद्भिन्नम् इव पल्लवम् उज्ज्वलम् । सः अथ वत्सेश्वरः वासवदत्तायाः पाणिं अग्रहीत् ॥ २७ (2-6-27)

_अन्वयः_ अथ सः वत्सेश्वरः वासवदत्तायाः पाणिं अग्रहीत् । रतिवल्लीनवोद्भिन्नम् इव पल्लवम् उज्ज्वलम् ॥ २७ (2-6-27)

### सापि प्रियकरस्पर्शसान्द्रानन्दनिमीलिता । सकम्पस्वेददिग्धाङ्गी गाढरोमाञ्चचर्चिता ॥ २८ (2-6-28)

_पदच्छेदः_ सा अपि प्रियकरस्पर्शसान्द्रानन्दनिमीलिता । सकम्पस्वेददिग्धाङ्गी गाढरोमाञ्चचर्चिता ॥ २८ (2-6-28)

_अन्वयः_ सा अपि प्रियकरस्पर्शसान्द्रानन्दनिमीलिता सकम्पस्वेददिग्धाङ्गी गाढरोमाञ्चचर्चिता ॥ २८ (2-6-28)

### सुसंमोहनवायव्यवारुणास्त्रैर्निरन्तरैः । विद्धेव पुष्पचापेन तत्क्षणं समलक्ष्यत ॥ २९ (2-6-29)

_पदच्छेदः_ सुसंमोहनवायव्यवारुणाः त्रैः निरन्तरैः । विद्धेव पुष्पचापेन तत्क्षणं समलक्ष्यत ॥ २९ (2-6-29)

_अन्वयः_ तत्क्षणं विद्धेव पुष्पचापेन सुसंमोहनवायव्यवारुणाः त्रैः निरन्तरैः समलक्ष्यत ॥ २९ (2-6-29)

### दृशि धूमाभिताम्रायां तस्या वह्निप्रदक्षिणे । मदिरा मदमाधुर्यसूत्रपातमिवाकरोत् ॥ ३० (2-6-30)

_पदच्छेदः_ तस्याः धूमाभिताम्रायां दृशि वह्निप्रदक्षिणे । मदिरा मदमाधुर्यसूत्रपातम् इव आकरोत् ॥ ३० (2-6-30)

_अन्वयः_ तस्याः धूमाभिताम्रायां दृशि वह्निप्रदक्षिणे । मदिरा मदमाधुर्यसूत्रपातम् इव आकरोत् ॥ ३० (2-6-30)

### गोपालकार्पितै रत्नै राज्ञां चोपायनैस्तदा । पूर्णकोषो दधौ सत्यां वत्सेशो राजराजताम् ॥ ३१ (2-6-31)

_पदच्छेदः_  गोपालकार्पितै रत्नै राज्ञां च उपायनैः  तदा । सत्यां पूर्णकोषो दधौ वत्सेशः राजराजताम् ॥ ३१ (2-6-31)

_अन्वयः_ तदा गोपालकार्पितै रत्नै राज्ञां च उपायनैः । सत्यां पूर्णकोषो दधौ वत्सेशः राजराजताम् ॥ ३१ (2-6-31)

### निर्वर्तितविवाहौ तावादौ लोकस्य चक्षुषि । वधूवरौ विविशतुः पश्चात्स्वे वासवेश्मनि ॥ ३२ (2-6-32)

_पदच्छेदः_ निर्वर्तितविवाहौ तौ आदौ लोकस्य चक्षुषि । पश्चात् स्वे वासवेश्मनि वधूवरौ विविशतुः ॥ ३२ (2-6-32)

_अन्वयः_ तावादौ निर्वर्तितविवाहौ वधूवरौ लोकस्य चक्षुषि पश्चात् स्वे वासवेश्मनि  विविशतुः ॥ ३२ (2-6-32)

### अथ संमानयामास पट्टबन्धादिना स्वयम । निजोत्सवे वत्सराजो गोपालकपुलिन्दकौ ॥ ३३ (2-6-33)

_पदच्छेदः_ अथ संमानयामास पट्टबन्धादिना स्वयम् । निजोत्सवे वत्सराजः गोपालकपुलिन्दकौ ॥ ३३ (2-6-33)

_अन्वयः_ अथ स्वयम् वत्सराजो निजोत्सवे गोपालकपुलिन्दकौ  पट्टबन्धादिना संमानयामास ॥ ३३ (2-6-33)

### राज्ञां संमाननार्थं च पौराणां च यथोचितम् । यौगन्धरायणस्तेन रुमण्वांश्च न्ययुज्यत ॥ ३४ (2-6-34)

_पदच्छेदः_ राज्ञां संमाननार्थं च पौराणां च यथोचितम् । यौगन्धरायणः तेन रुमण्वांश्च न्ययुज्यत ॥ ३४ (2-6-34)

_अन्वयः_ राज्ञां संमाननार्थं च पौराणां च यथोचितम् तेन यौगन्धरायणः रुमण्वांश्च न्ययुज्यत ॥ ३४ (2-6-34)

### ततोऽब्रवीद्रुमण्वन्तमेवं यौगन्धरायणः । राज्ञा कष्टे नियुक्तौ स्वो लोकचित्तं हि दुर्ग्रहम् ॥ ३५ (2-6-35)

_पदच्छेदः_ ततः यौगन्धरायणः रुमण्वन्तम् एवं अब्रवीत् । राज्ञा कष्टे नियुक्तौ स्वः लोकचित्तं हि दुर्ग्रहम् ॥ ३५ (2-6-35)

_अन्वयः_ ततः यौगन्धरायणः रुमण्वन्तम् एवं अब्रवीत् । राज्ञा  ( आवाम् ) नियुक्तौ कष्टे  स्वो । लोकचित्तं हि दुर्ग्रहम् ॥ ३५ (2-6-35)

### अरञ्जितश्च बालोऽपि रोषमुत्पादयेद्ध्रुवम् । तथा च शृण्विमां बाल विनष्टककथां सखे ॥ ३६ (2-6-36)

_पदच्छेदः_  अरञ्जितः च बालः अपि रोषम् उत्पादयेत् ध्रुवम् । तथा च बाल शृणु इमाम् सखे विनष्टककथां ॥ ३६ (2-6-36)

_अन्वयः_ अरञ्जितश्च बालोऽपि रोषमुत्पादयेद्ध्रुवम् । तथा च सखे! बाल विनष्टककथां शृण्विम् इमाम्  ॥ ३६ (2-6-36)

### बभूव रुद्रशर्माख्यः कश्चन ब्राह्मणः पुरा । बभूवतुश्च तस्य द्वे गृहिण्यौ गृहमेधिनः ॥ ३७ (2-6-37)

_पदच्छेदः_ बभूव रुद्रशर्माख्यः कश्चन ब्राह्मणः पुरा । तस्य द्वे गृहिण्यौ गृहमेधिनः बभूवतुः च ॥ ३७ (2-6-37)

_अन्वयः_ पुरा कश्चन ब्राह्मणः रुद्रशर्माख्यः बभूव । तस्य गृहमेधिनः द्वे गृहिण्यौ  बभूवःतु च ॥ ३७ (2-6-37)

### एका सुतं प्रसूयैव तस्य पञ्चत्वमाययौ । तत्सुतोऽपरमातुश्च हस्ते तेनार्पितोऽथ सः ॥ ३८ (2-6-38)

_पदच्छेदः_ एका सुतं प्रसूयैव तस्य पञ्चत्वम् आययौ । तत् सुतः अ अपर मातुः च हस्ते तेन अर्पितः अथ सः ॥ ३८ (2-6-38)

_अन्वयः_ एका सुतं प्रसूयैव तस्य पञ्चत्वम् आययौ ।अथ सः  तत् सुतः अपर मातुः च हस्ते तेन अर्पितः ॥ ३८ (2-6-38)

### सा च किंचिद्विवृद्धस्य रूक्षं तस्याशनं ददौ । सोऽपि तेनाभवद्बालो धूसराङ्गः पृथूदरः ॥ ३९ (2-6-39)

_पदच्छेदः_ सा च किंचिद् विवृद्धस्य रूक्षं तस्य आशनं ददौ । सः अपि तेन अभवत् बालः धूसराङ्गः पृथूदरः ॥ ३९ (2-6-39)

_अन्वयः_ सा च किंचिद् विवृद्धस्य तस्य रूक्षं आशनं ददौ । तेन ( आशनेन ) सः बालः अपि धूसराङ्गः पृथूदरः अभवत् ॥ ३९ (2-6-39)

### मातृहीनस्त्वयायं मे कथं शिशुरुपेक्षितः । इति तामपरां पत्नीं रुद्रशर्माथ सोऽभ्यधात् ॥ ४० (2-6-40)

_पदच्छेदः_ मातृहीनः त्वया अयं मे कथं शिशुः उपेक्षितः । इति ताम् अपरां पत्नीं रुद्रशर्मा अथ सः अभ्यधात् ॥ ४० (2-6-40)

_अन्वयः_ त्वया अयं मे मातृहीनः शिशुः कथं उपेक्षितः । इति ताम् अपरां पत्नीं रुद्रशर्मा अथ सः अभ्यधात् ॥ ४० (2-6-40)

### सेव्यमानोऽपि हि स्नेहैरीदृगेव किमप्यसौ । किं करोम्यहमस्येति साप्येवं पतिमब्रवीत् ॥ ४१ (2-6-41)

_पदच्छेदः_ सेव्यमानः अपि हि स्नेहैः इदृक् एव किम् अपि असौ । किं करोमि अहम् अस्य इति सा अपि एवं पतिम् अब्रवीत् ॥ ४१ (2-6-41)

_अन्वयः_ स्नेहैः सेव्यमानः अपि हि  इदृक् एव किम् अपि असौ । किं करोमि अहम् अस्य  इति सा अपि एवं  पतिम् अब्रवीत् ॥ ४१ (2-6-41)

### नूनमेवंस्वभावोऽयमिति मेने च स द्विजः । स्त्रीणामलीकमुग्धं हि वचः को मन्यते मृषा ॥ ४२ (2-6-42)

_पदच्छेदः_ नूनम् एवं स्वभावः अयम् इति मेने च सः द्विजः । स्त्रीणाम् अलीकम् उग्धं हि वचः कः मन्यते मृषा ॥ ४२ (2-6-42)

_अन्वयः_ नूनम् एवं स्वभावः अयम् - इति च सः द्विजः मेने । स्त्रीणाम् अलीकमुग्धं वचः हि कः मृषा मन्यते  ॥ ४२ (2-6-42)

### बाल एव विनष्टोऽयमिति बालविनष्टकः । नाम्ना स बालकस्तत्र संवृत्तोऽभूत्पितुर्गृहे ॥ ४३ (2-6-43)

_पदच्छेदः_ बालः एव विनष्टः अयम् इति बालविनष्टकः । नाम्ना सः बालकः तत्र  संवृत्तः अभूत्  पितुः गृहे ॥ ४३ (2-6-43)

_अन्वयः_ बालः एव विनष्टः अयम् इति बालविनष्टकः नाम्ना सः बालकः तत्र पितुः गृहे संवृत्तः अभूत् ॥ ४३ (2-6-43)

### असावपरमाता मां कदर्थयति सर्वदा । वरं प्रतिक्रियां कांचित्तदेतस्याः करोम्यहम् ॥ ४४ (2-6-44)

_पदच्छेदः_ असौ अपर माता मां सर्वदा कदर्थयति ।वरं प्रतिक्रियां कांचित् तद् एतस्याः  करोमि अहम्  ॥ ४४ (2-6-44)

_अन्वयः_ असौ अपर माता मां सर्वदा कदर्थयति । तद् एतस्याः वरं प्रतिक्रियां कांचित् अहम् करोमि ॥ ४४ (2-6-44)

### इति संचिन्तयामास सोऽथ बालविनष्टकः । व्यतीतपञ्चवर्षोऽपि वयसा बत बुद्धिमान् ॥ ४५ (2-6-45)

_पदच्छेदः_ इति संचिन्तयामास सः अथ बालविनष्टकः । व्यतीतपञ्चवर्षः  अपि वयसा बत बुद्धिमान् ॥ ४५ (2-6-45)

_अन्वयः_  सः अथ बालविनष्टकः इति संचिन्तयामास। वयसा अपि व्यतीतपञ्चवर्षः बत बुद्धिमान् ॥ ४५ (2-6-45)

### अथागतं राजकुलाज्जगाद पितरं रहः । तात द्वौ मम तातौ स्त इत्यविस्पष्टया गिरा ॥ ४६ (2-6-46)

_पदच्छेदः_ अथ आगतम् राजकुलात् जगाद पितरम् रहः । तात द्वौ मम तातौ स्तः इति अविस्पष्टया गिरा ॥ ४६ (2-6-46)

_अन्वयः_ अथ आगतम्  पितरम् रहः राजकुलाज्जगाद । तात! द्वौ मम तातौ स्तः इति अविस्पष्टया गिरा ॥ ४६ (2-6-46)

### एवं प्रत्यहमाह स्म स बालः सोऽपि तत्पिता । तां सोपपतिमाशङ्क्य भार्यां स्पर्शेऽप्यवर्जयत् ॥ ४७ (2-6-47)

_पदच्छेदः_ एवं प्रति अहम् आह स्म सः बालः सः अपि तत् पिता । तां सः उपपतिम् आशङ्क्य भार्यां स्पर्शेऽअपि अवर्जयत् ॥ ४७ (2-6-47)

_अन्वयः_ एवं प्रति अहम् आह स्म सः बालः । सः अपि तत् पिता  तां सः उपपतिम्  भार्यां  आशङ्क्य स्पर्शेऽअपि अवर्जयत् ॥ ४७ (2-6-47)

### सापि दध्यौ विना दोषं कस्मान्मे कुपितः पतिः । किंचिद्बालविनष्टेन कृतं किंचिद्भवेदिति ॥ ४८ (2-6-48)

_पदच्छेदः_ सा अपि दध्यौ विना दोषं कस्मात् मे कुपितः पतिः । किंचित् बालविनष्टेन कृतं किंचित् भवेत् इति ॥ ४८ (2-6-48)

_अन्वयः_ सा अपि दध्यौ विना दोषं कस्मात् मे कुपितः पतिः । किंचित् बालविनष्टेन किंचित् कृतं भवेत् इति ॥ ४८ (2-6-48)

### सादरं स्नपयित्वा च दत्त्वा स्निग्धं च भोजनम् । कृत्वोत्सङ्गे च पप्रच्छ सा तं बालविनष्टकम् ॥ ४९ (2-6-49)

_पदच्छेदः_ सादरं स्नपयित्वा च दत्त्वा स्निग्धं च भोजनम् । कृत्वा उत्सङ्गे च पप्रच्छ सा तं बालविनष्टकम् ॥ ४९ (2-6-49)

_अन्वयः_ सादरं स्नपयित्वा च दत्त्वा स्निग्धं च भोजनम्  कृत्वा उत्सङ्गे च सा तं बालविनष्टकम् पप्रच्छ ॥ ४९ (2-6-49)

### पुत्र किं रोषितस्तातो रुद्रशर्मा त्वया मयि । तच्छ्रुत्वैव स तां बालो जगादापरमातरम् ॥ ५० (2-6-50)

_पदच्छेदः_ पुत्र! किं रोषितः तात अयम् रुद्रशर्मा त्वया मयि । तत् श्रुत्वा एव सः बालो जगाद् अपरम् आतरम् ॥ ५० (2-6-50)

_अन्वयः_ पुत्र!  किं त्वया अयम्  तात रुद्रशर्मा रोषितः    मयि । तत् श्रुत्वा एव सः बालो जगाद् अपर मातरम् ॥ ५० (2-6-50)

### अतोऽधिकं ते कर्तास्मि न चेदद्यापि शाम्यसि । स्वपुत्रपोषिणी कस्मात्त्वं मां क्लिश्नासि सर्वदा ॥ ५१ (2-6-51)

_पदच्छेदः_ अतः अधिकं ते कर्ता अस्मि न चेत् अद्य अपि शाम्यसि । कस्मात् त्वं स्वपुत्रपोषिणी मां सर्वदा क्लिश्नासि ॥ ५१ (2-6-51)

_अन्वयः_ न चेत् अद्य अपि शाम्यसि  अतः अधिकं ते कर्ता अस्मि । स्वपुत्रपोषिणी कस्मात् त्वं मां सर्वदा क्लिश्नासि ॥ ५१ (2-6-51)

### तच्छ्रुत्वा प्रणता सा तं बभाषे शपथोत्तरम् । पुनर्नैवं करिष्यामि तत्प्रसादाय मे पतिम् ॥ ५२ (2-6-52)

_पदच्छेदः_ तत् श्रुत्वा प्रणता सा तं बभाषे शपथोत्तरम् । पुनः नैवं करिष्यामि तत् प्रसादाय मे पतिम् ॥ ५२ (2-6-52)

_अन्वयः_ तत् श्रुत्वा प्रणता सा तं शपथोत्तरम् बभाषे  । तत् मे पतिम् प्रसादाय पुनः नैवं करिष्यामि ॥ ५२ (2-6-52)

### ततः स बालोऽवादीत्तां तर्ह्यायातस्य मत्पितुः । आदर्शं दर्शयत्वेका त्वच्चेटी वेद्म्यहं परम् ॥ ५३ (2-6-53)

_पदच्छेदः_ ततः सः बालोऽवादीत् तां तर्हि आयातस्य मत् पितुः । आदर्शं दर्शयतु एका  त्वत्  चेटी वेद्मि अहं परम् ॥ ५३ (2-6-53)

_अन्वयः_ ततः सः बालोऽवादीत् तां ।  तर्हि आयातस्य मत् पितुः त्वत् एका चेटी आदर्शं दर्शयतु । अहं वेद्मि परम् ॥ ५३ (2-6-53)

### तथेत्युक्त्वा तया चेटी नियुक्ता रुद्रशर्मणः । आगतस्य क्षणात्तस्य दर्शयामास दर्पणम् ॥ ५४ (2-6-54)

_पदच्छेदः_ तथेति उक्त्वा तया चेटी नियुक्ता रुद्रशर्मणः । तस्य आगतस्य क्षणात् तस्य दर्पणम् दर्शयामास ॥ ५४ (2-6-54)

_अन्वयः_ तथा इति उक्त्वा तया चेटी नियुक्ता रुद्रशर्मणः  तस्य आगतस्य क्षणात् तस्य दर्पणम् दर्शयामास ॥ ५४ (2-6-54)

### तत्र तस्यैव तत्कालं प्रतिबिम्बं स दर्शयन् । सोऽयं द्वितीयस्तातो मे तातेत्याह स्म बालकः ॥ ५५ (2-6-55)

_पदच्छेदः_ तत्र तस्य एव तत्कालम् प्रतिबिम्बम् सः दर्शयन् । सः अयं द्वितीयः तातः मे तात इति आह स्म बालकः ॥ ५५ (2-6-55)

_अन्वयः_ तत्र तत्कालम् सः बालकः तस्य एव प्रतिबिम्बम् दर्शयन् तात! सः अयं मे द्वितीयः तातः इति आह स्म  ॥ ५५ (2-6-55)

### तच्छ्रुत्वा विगताशङ्कस्तामकारणदूषिताम् । पत्नीं प्रति प्रसन्नोऽभूद्रुद्रशर्मा तदैव सः ॥ ५६ (2-6-56)

_पदच्छेदः_ तत् श्रुत्वा विगताशङ्कः ताम् अकारणदूषिताम् पत्नीं प्रति प्रसन्नः अभूत् रुद्रशर्मा तदैव सः ॥ ५६ (2-6-56)

_अन्वयः_ तत् श्रुत्वा सः रुद्रशर्मा विगताशङ्कः ताम् अकारणदूषिताम् पत्नीं प्रति तदैव प्रसन्नः अभूत् ॥ ५६ (2-6-56)

### एवमुत्पादयेद्दोषं बालोऽपि विकृतिं गतः । तदयं रञ्जनीयो नः सम्यक्परिकरोऽखिलः ॥ ५७ (2-6-57)

_पदच्छेदः_ एवम् उत्पादयेत् दोषम् बालः अपि विकृतिं गतः । तत् अयं रञ्जनीयः नः सम्यक् परिकरः अखिलः ॥ ५७ (2-6-57)

_अन्वयः_ विकृतिं गतः बालः अपि एवम्  दोषम् उत्पादयेत्  । तत् अयं नः सम्यक् परिकरः अखिलः रञ्जनीयः ॥ ५७ (2-6-57)

### इत्युक्त्वा सरुमण्वत्कः सोऽथ यौगन्धरायणः । सर्वं संमानयामास वत्सराजोत्सवे जनम् ॥ ५८ (2-6-58)

_पदच्छेदः_ इति उक्त्वा सरुमण्वत्कः सः अथ यौगन्धरायणः । सर्वं संमानयामास वत्सराजोत्सवे जनम् ॥ ५८ (2-6-58)

_अन्वयः_ सः यौगन्धरायणः इति उक्त्वा सरुमण्वत्कः  अथ  सर्वं जनम् वत्सराजोत्सवे संमानयामास   ॥ ५८ (2-6-58)

### तथा च राजलोकं तौ रञ्जयामासतुर्यथा । मदेकप्रवणावेताविति सर्वोऽप्यमन्यत ॥ ५९ (2-6-59)

_पदच्छेदः_ तथा च राजलोकम् तौ रञ्जयामासतुः यथा । मद् एकप्रवणौ एतौ इति सर्वः अपि अमन्यत ॥ ५९ (2-6-59)

_अन्वयः_ तथा च राजलोकम् तौ रञ्जयामासतुः यथा मदेकप्रवणावेतौ इति सर्वः अपि अमन्यत ॥ ५९ (2-6-59)

### तौ चाप्यपूजयद्राजा सचिवौ स्वकरार्पितैः । वस्त्राङ्गरागाभरणैर्ग्रामैश्च सवसन्तकौ ॥ ६० (2-6-60)

_पदच्छेदः_ तौ च अपि अपूजयत् राजा सचिवौ स्वकरार्पितैः । वस्त्राङ्गरागाभरणैः ग्रामैः च सवसन्तकौ ॥ ६० (2-6-60)

_अन्वयः_ अपि राजा तौ सचिवौ सवसन्तकौ च स्वकरार्पितैः वस्त्राङ्गरागाभरणैः ग्रामैः च अपूजयत् ॥ ६० (2-6-60)

### कृतोद्वाहोत्सवः सोऽथ युक्तो वत्सेश्वरस्तया । मनोरथफलान्येव मेने वासवदत्तया ॥ ६१ (2-6-61)

_पदच्छेदः_ कृतोद्वाहोत्सवः सः अथ युक्तः वत्सेश्वरः तया । मनोरथफलानि एव मेने वासवदत्तया ॥ ६१ (2-6-61)

_अन्वयः_ कृतोद्वाहोत्सवः सः वत्सेश्वरः अथ तया वासवदत्तया युक्तः मनोरथफलानि एव मेने  ॥ ६१ (2-6-61)

### चिरादुन्मुद्रितः स्नेहात्कोऽप्यभूत्सततं तयोः । निशान्तक्लिष्टचक्राह्वरीतिहृद्यो रसक्रमः ॥ ६२ (2-6-62)

_पदच्छेदः_ चिरात् उन्मुद्रितः स्नेहात् कः अपि अभूत् सततं तयोः । निशान्तक्लिष्टचक्राह्वरीति हृद्यः रसक्रमः ॥ ६२ (2-6-62)

_अन्वयः_ चिरात् स्नेहात् कोपि अभूत् सततं तयोः उन्मुद्रितः रसक्रमः निशान्तक्लिष्टचक्राह्वरीति हृद्यः ॥ ६२ (2-6-62)

### यथा यथा च दंपत्योः प्रौढिं परिचयो ययौ । तयोस्तथा तथा प्रेम नवीभावमिवाययौ ॥ ६३ (2-6-63)

_पदच्छेदः_ यथा यथा च दंपत्योः प्रौढिं परिचयः ययौ । तयोः तथा तथा प्रेम नवीभावम् इव आययौ ॥ ६३ (2-6-63)

_अन्वयः_ यथा यथा च दंपत्योः परिचयः प्रौढिं ययौ । तयोः तथा तथा प्रेम नवीभावम् इव आययौ ॥ ६३ (2-6-63)

### गोपालकोऽथ वीवाहकर्तुः संदेशतः पितुः । प्रययौ शीघ्रमावृत्तिं वत्सराजेन याचितः ॥ ६४ (2-6-64)

_पदच्छेदः_ गोपालकः अथ वीवाहकर्तुः संदेशतः पितुः । प्रययौ शीघ्रम् आवृत्तिं याचितः वत्सराजेन ॥ ६४ (2-6-64)

_अन्वयः_ शीघ्रम् आवृत्तिं याचितः गोपालकः अथ वीवाहकर्तुः पितुः संदेशतः वत्सराजेन प्रययौ ॥ ६४ (2-6-64)

### सोऽपि वत्सेश्वरो जातु चपलः पूर्वसंगताम् । गुप्तं विरचितां नाम भेजेऽन्तःपुरचारिकाम् ॥ ६५ (2-6-65)

_पदच्छेदः_ सः अपि वत्सेश्वरः जातु चपलः पूर्वसंगताम् । गुप्तं विरचितां नाम भेजे अन्तःपुरचारिकाम् ॥ ६५ (2-6-65)

_अन्वयः_ अपि जातु (कदाचित्) सः चपलः वत्सेश्वरः गुप्तं पूर्वसंगताम् अन्तःपुरचारिकाम् विरचितां नाम भेजे ॥ ६५ (2-6-65)

### तद्गोत्रस्खलितो देवीं पादलग्नः प्रसादयन् । लेभे सुभगसाम्राज्यमभिषिक्तस्तदश्रुभिः ॥ ६६ (2-6-66)

_पदच्छेदः_ तत् गोत्रस्खलितः देवीं पादलग्नः प्रसादयन् । लेभे सुभगसाम्राज्यम् अभिषिक्तः तत् अश्रुभिः ॥ ६६ (2-6-66)

_अन्वयः_ तत् गोत्रस्खलितः पादलग्नः देवीं प्रसादयन् तत् अश्रुभिः अभिषिक्तः सुभगसाम्राज्यम् लेभे ॥ ६६ (2-6-66)

### किं च बन्धुमतीं नाम राजपुत्रीं भुजार्जिताम् । गोपालकेन प्रहितां कन्यां देव्या उपायनम् ॥ ६७ (2-6-67)

_पदच्छेदः_ किं च बन्धुमतीं नाम राजपुत्रीं भुजार्जिताम् । गोपालकेन प्रहितां कन्यां देव्याः उपायनम् ॥ ६७ (2-6-67)

_अन्वयः_ किं च बन्धुमतीं नाम राजपुत्रीं गोपालकेन प्रहितां कन्यां   देव्या उपायनम्  भुजार्जिताम् ॥ ६७ (2-6-67)

### तया मञ्जुलिकेत्येव नाम्नान्येनैव गोपिताम् । अपरामिव लावण्यजलधेरुद्गतां श्रियम् ॥ ६८ (2-6-68)

_पदच्छेदः_ तया मञ्जुलिका इति एव नाम्ना अन्येन एव गोपिताम् । अपराम् इव लावण्यजलधेः उद्गतां श्रियम् ॥ ६८ (2-6-68)

_अन्वयः_ तया मञ्जुलिकेत्येव नाम्ना अन्येन एव गोपिताम् अपराम् इव लावण्यजलधेः उद्गतां श्रियम् ॥ ६८ (2-6-68)

### वसन्तकसहायः सन्दृष्ट्वोद्यानलतागृहे । गान्धर्वविधिना गुप्तमुपयेमे स भूपतिः ॥ ६९ (2-6-69)

_पदच्छेदः_ वसन्तकसहायः सन्दृष्ट्वा उद्यानलतागृहे । गान्धर्वविधिना गुप्तम् उपयेमे सः भूपतिः ॥ ६९ (2-6-69)

_अन्वयः_ उद्यानलतागृहे (तां) वसन्तकसहायः (सन्) सन्दृष्ट्वा सः भूपतिः    गान्धर्वविधिना गुप्तम् उपयेमे॥ ६९ (2-6-69)

### तच्च वासवदत्तास्य ददर्श निभृतस्थिता । प्रचुकोप च बद्ध्वा च सा निनाय वसन्तकम् ॥ ७० (2-6-70)

_पदच्छेदः_ तत् च वासवदत्ता अस्य ददर्श निभृतस्थिता ।  वसन्तकम् प्रचुकोप च बद्ध्वा च सा निनाय  ॥ ७० (2-6-70)

_अन्वयः_ तत् च निभृतस्थिता वासवदत्ता अस्य ददर्श  । सा  वसन्तकम्  प्रचुकोप च बद्ध्वा च  निनाय ॥ ७० (2-6-70)

### ततः प्रव्राजिकां तस्याः सखीं पितृकुलागताम् । स सांकृत्यायनीं नाम शरणं शिश्रिये नृपः ॥ ७१ (2-6-71)

_पदच्छेदः_ ततः प्रव्राजिकां तस्याः सखीं पितृकुलागताम् । सः सांकृत्यायनीं नाम शरणं शिश्रिये नृपः ॥ ७१ (2-6-71)

_अन्वयः_ ततः  तस्याः सखीं प्रव्राजिकां पितृकुलागताम् । सः नृपः सांकृत्यायनीं नाम शरणं शिश्रिये  ॥ ७१ (2-6-71)

### सा तां प्रसाद्य महिषीं तया सैव कृताज्ञया । ददौ बन्धुमतीं राज्ञे पेशलं हि सतीमनः ॥ ७२ (2-6-72)

_पदच्छेदः_ सा तां प्रसाद्य महिषीं तया सैव कृताज्ञया । ददौ बन्धुमतीं राज्ञे पेशलं हि सतीमनः ॥ ७२ (2-6-72)

_अन्वयः_ सा तां महिषीं प्रसाद्य  सैव कृताज्ञया तया  बन्धुमतीं राज्ञे ददौ  पेशलं हि सतीमनः ॥ ७२ (2-6-72)

### ततस्तं बन्धनाद्देवी सा मुमोच वसन्तकम् । स चागत्याग्रतो राज्ञीं हसन्निति जगाद ताम् ॥ ७३ (2-6-73)

_पदच्छेदः_ ततः तं बन्धनात् देवी सा मुमोच वसन्तकम् । सः च आगत्य आग्रतः राज्ञीं हसन् इति जगाद ताम् ॥ ७३ (2-6-73)

_अन्वयः_ ततः देवी सा बन्धनात् वसन्तकम् मुमोच  । सः च आगत्य आग्रतः राज्ञीं हसन् इति जगाद ताम् ॥ ७३ (2-6-73)

### बन्धुमत्यापराद्धं च किं मया देवि ते कृतम् । डुण्डुभेषु प्रहरथ क्रुद्धा यूयमहीन्प्रति ॥ ७४ (2-6-74)

_पदच्छेदः_ बन्धुमत्यापराद्धं च किं मया देवि ते कृतम् । डुण्डुभेषु प्रहरथ क्रुद्धा यूयम् अहीन् प्रति ॥ ७४ (2-6-74)

_अन्वयः_ बन्धुमत्यापराद्धं च किं मया देवि ते कृतम् । डुण्डुभेषु प्रहरथ क्रुद्धा यूयम् अहीन् प्रति ॥ ७४ (2-6-74)

### एतत्त्वमुपमानं मे व्याचक्ष्वेति कुतूहलात् । देव्या पृष्टस्तया सोऽथ पुनराह वसन्तकः ॥ ७५ (2-6-75)

_पदच्छेदः_ एतत् त्वम् उपमानं मे व्याचक्ष्व इति कुतूहलात् । देव्या पृष्टः सः अथ पुनः आह वसन्तकः ॥ ७५ (2-6-75)

_अन्वयः_ एतत् त्वम् उपमानं मे व्याचक्ष्व इति कुतूहलात् । देव्या पृष्टः सः वसन्तकः अथ पुनः आह  ॥ ७५ (2-6-75)

### पुरा कोऽपि रुरुर्नाम मुनिपुत्रो यदृच्छया । परिभ्रमन्ददर्शैकां कन्यामद्भुतदर्शनाम् ॥ ७६ (2-6-76)

_पदच्छेदः_ पुरा कः अपि रुरुः नाम मुनिपुत्रः यदृच्छया । परिभ्रमन् ददर्श एकां कन्याम् अद्भुतदर्शनाम् ॥ ७६ (2-6-76)

_अन्वयः_ पुरा कः अपि रुरुः नाम मुनिपुत्रः यदृच्छया परिभ्रमन् ददर्श एकां कन्याम् अद्भुतदर्शनाम् ॥ ७६ (2-6-76)

### विद्याधरात्समुत्पन्नां मेनकायां द्युयोषिति । स्थूलकेशेन मुनिना वर्धितामाश्रमे निजे ॥ ७७ (2-6-77)

_पदच्छेदः_ विद्याधरात् समुत्पन्नां मेनकायां द्युयोषिति । स्थूलकेशेन मुनिना वर्धिताम् आश्रमे निजे ॥ ७७ (2-6-77)

_अन्वयः_ विद्याधरात् समुत्पन्नां द्युयोषिति मेनकायां  । स्थूलकेशेन मुनिना वर्धिताम् आश्रमे निजे ॥ ७७ (2-6-77)

### सा च प्रमद्वरानाम दृष्टा तस्य रुरोर्मनः । जहार सोऽथ गत्वा तां स्थूलकेशादयाचत ॥ ७८ (2-6-78)

_पदच्छेदः_ सा च प्रमद्वरा नाम् दृष्टा तस्य रुरोः मनः ।सः  गत्वा  अथ तां अयाचत स्थूलकेशादि ॥ ७८ (2-6-78)

_अन्वयः_ सा च प्रमद्वरा नाम् दृष्टा तस्य रुरोरः मनः जहार। गत्वा सः अथ तां  स्थूलकेशादि अयाचत ॥ ७८ (2-6-78)

### स्थूलकेशोऽपि तां तस्मै प्रतिशुश्राव कन्यकाम् । आसन्ने च विवाहे तामकस्माद्दष्टवानहिः ॥ ७९ (2-6-79)

_पदच्छेदः_ स्थूलकेशः अपि तां तस्मै प्रति शुश्राव कन्यकाम् । आसन्ने च विवाहे ताम् अकस्मात् दष्टवान् अहिः ॥ ७९ (2-6-79)

_अन्वयः_ स्थूलकेशः अपि तां तस्मै प्रति शुश्राव कन्यकाम् । आसन्ने च विवाहे ताम् अकस्मात् दष्टवान् अहिः ॥ ७९ (2-6-79)

### ततो विषण्णहृदयः शुश्रावेमां गिरं दिवि । एतां क्षीणायुषं ब्रह्मन्स्वायुषोऽर्धेन जीवय ॥ ८० (2-6-80)

_पदच्छेदः_ ततः विषण्णहृदयः शुश्राव इमां गिरम् दिवि । एतां क्षीणायुषं ब्रह्मन् स्वायुषः अर्धेन जीवय ॥ ८० (2-6-80)

_अन्वयः_ ततः विषण्णहृदयः इमां गिरम् दिवि शुश्राव । ब्रह्मन्! एतां क्षीणायुषं स्वायुषोऽर्धेन जीवय ॥ ८० (2-6-80)

### तच्छ्रुत्वा स ददौ तस्यै तदैवार्धं निजायुषः । प्रत्युज्जिजीव सा तेन सोऽपि तां परिणीतवान् ॥ ८१ (2-6-81)

_पदच्छेदः_ तत् श्रुत्वा सः तस्यै तदैवार्धं निजायुषः ददौ । सा तेन प्रत्युज्जिजीव सः अपि तां परिणीतवान् ॥ ८१ (2-6-81)

_अन्वयः_ तत् श्रुत्वा सः तस्यै तदैवार्धं निजायुषः ददौ । सा तेन प्रत्युज्जिजीव । सः अपि तां परिणीतवान् ॥ ८१ (2-6-81)

### अथ क्रुद्धो रुरुर्नित्यं यं यं सर्पं ददर्श सः । तं तं जघान भार्या मे दष्टामीभिर्भवेदिति ॥ ८२ (2-6-82)

_पदच्छेदः_ अथ क्रुद्धः रुरुः नित्यं यं यं सर्पं ददर्श सः । तं तं जघान भार्या मे दष्टा अमीभिः भवेत् इति ॥ ८२ (2-6-82)

_अन्वयः_ अथ क्रुद्धः रुरुः नित्यं यं यं सर्पं ददर्श सः तं तं मे भार्या दष्टामीभिर्भवेदिति जघान ॥ ८२ (2-6-82)

### अथैकस्तं जिघांसन्तं मर्त्यवाचाह डुण्डुभः । अहिभ्यः कुपितो ब्रह्मन्हंसि त्वं डुण्डुभान्कथम् ॥ ८३ (2-6-83)

_पदच्छेदः_ अथ एकः तं जिघांसन्तं मर्त्यवाचा आह डुण्डुभः । अहिभ्यः कुपितः ब्रह्मन् अहंसि त्वं डुण्डुभान् कथम् ॥ ८३ (2-6-83)

_अन्वयः_ अथ एकः डुण्डुभः जिघांसन्तं तं मर्त्यवाचा आह  । ब्रह्मन्! त्वं  कुपितो कथम् अहिभ्यः डुण्डुभान् अहंसि ॥ ८३ (2-6-83)

### अहिना ते प्रिया दष्टा विभिन्नौ चाहिडुण्डुभौ । अहयः सविषाः सर्वे निर्विषा डुण्डुभा इति ॥ ८४ (2-6-84)

_पदच्छेदः_ अहिना ते प्रिया दष्टा विभिन्नौ च अहिडुण्डुभौ । सर्वे अहयः सविषाः निर्विषा इति डुण्डुभाः ॥ ८४ (2-6-84)

_अन्वयः_ अहिना ते प्रिया दष्टा विभिन्नौ च अहिडुण्डुभौ । सर्वे अहयः सविषाः निर्विषा इति डुण्डुभाः ॥ ८४ (2-6-84)

### तच्छ्रुत्वा प्रत्यवादीत्तं सखे को नु भवानिति । डुण्डुभोऽप्यवदद्ब्रह्मन्नहं शापच्युतो मुनिः ॥ ८५ (2-6-85)

_पदच्छेदः_ तत् श्रुत्वा प्रत्यवादीत् तं सखे को नु भवान् इति । डुण्डुभः अपि अवदत् ब्रह्मन् अहं शापच्युतः मुनिः ॥ ८५ (2-6-85)

_अन्वयः_ तत् श्रुत्वा प्रत्यवादीत् तं सखे को नु भवान् इति । डुण्डुभः अपि अवदत् ब्रह्मन्! अहं शापच्युतो मुनिः ॥ ८५ (2-6-85)

### भवत्संवादपर्यन्तः शापोऽयमभवच्च मे । इत्युक्त्वान्तर्हिते तस्मिन्भूयस्तान्नावधीद्गुरुः ॥ ८६ (2-6-86)

_पदच्छेदः_ भवत् संवादपर्यन्तः शापः अयम् अभवत् च मे । इति उक्त्वा अन्तर्हिते तस्मिन् भूयः तान् न अवधीत् गुरुः ॥ ८६ (2-6-86)

_अन्वयः_ भवत् संवादपर्यन्तः मे शापः अयम् अभवत् च  । इति उक्त्वा अन्तर्हिते तस्मिन् भूयः (पुनः) तान् नावधीत् गुरुः ॥ ८६ (2-6-86)

### तदेतदुपमानाय तव देवि मयोदितम् । डुण्डुभेषु प्रहरथ क्रुद्धा यूयमहिष्विति ॥ ८७ (2-6-87)

_पदच्छेदः_ तत् एतत् उपमानाय तव देवि मया उदितम् । डुण्डुभेषु प्रहरथ क्रुद्धा यूयम् अहिष्विति ॥ ८७ (2-6-87)

_अन्वयः_ तत् एतत् उपमानाय तव देवि मया उदितम् । डुण्डुभेषु प्रहरथ क्रुद्धा यूयम् अहिष्विति ॥ ८७ (2-6-87)

### एवमभिधाय वचनं सनर्महासं वसन्तके विरते । वासवदत्ता तं प्रति तुतोष पार्श्वे स्थिता पत्युः ॥ ८८ (2-6-88)

_पदच्छेदः_ एवम् अभिधाय वचनं सनर्महासं वसन्तके विरते । वासवदत्ता तं प्रति तुतोष पार्श्वे स्थिता पत्युः ॥ ८८ (2-6-88)

_अन्वयः_ एवम् सनर्महासं वचनं अभिधाय  वसन्तके विरते वासवदत्ता तं प्रति तुतोष ।  पत्युः पार्श्वे स्थिता  ॥ ८८ (2-6-88)

### इति मधुमधुराणि वत्सराजश्चरणगतः कुपितानुनाथनानि । सततमुदयनश्चकार देव्या विविधवसन्तककौशलानि कामी ॥ ८९ (2-6-89)

_पदच्छेदः_ इति मधुमधुराणि वत्सराजः चरणगतः कुपितानुनाथनानि । सततम् उदयनः चकार देव्याः विविधवसन्तककौशलानि कामी ॥ ८९ (2-6-89)

_अन्वयः_ इति कामी वत्सराजः उदयनः चरणगतः सततम् ( पुनरपुनः ) चकार मधुमधुराणि कुपितानुनाथनानि देव्या विविधवसन्तककौशलानि  ॥ ८९ (2-6-89)

### रसना मदिरारसैकसक्ता कलवीणारवरागिणी श्रुतिश्च । दयितामुखनिश्चला च दृष्टिः सुखिनस्तस्य सदा बभूव राज्ञः ॥ ९० (2-6-90)

_पदच्छेदः_ रसना मदिरारसैकसक्ता कलवीणारवरागिणी श्रुतिः च । दयितामुखा निश्चला च दृष्टिः सुखिनः तस्य राज्ञः सदा बभूव ॥ ९० (2-6-90)

_अन्वयः_ रसना मदिरारसैकसक्ता कलवीणारवरागिणी श्रुतिः च । दयितामुखा निश्चला च दृष्टिः सुखिनः तस्य राज्ञः सदा बभूव ॥ ९० (2-6-90)

### इति महाकविश्रीसोमदेवभट्टविरचिते कथासरित्सागरे कथामुखलम्बके षष्ठस्तरङ्गः । समाप्तश्चायं कथामुखलम्बको द्वितीयः । 