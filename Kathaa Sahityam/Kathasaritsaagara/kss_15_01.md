## [कथासरितसागरः 15 01] (https://sa.wikisource.org/wiki/कथासरित्सागरः/लम्बकः_१५/तरङ्गः_१)

इदं गुरुगिरीन्द्रजाप्रणयमन्दरान्दोलनात्पुरा किल कथामृतं हरमुखाम्बुधेरुद्गतम् । ### प्रसह्य रसयन्ति ये विगतविघ्नलब्धर्द्धयो धुरं दधति वैबुधीं भुवि भवप्रसादेन ते ॥  (15-1-1)
निशासु ताण्डवोद्दण्डशुण्डासीत्कारशीकरैः । ### ज्योतींषि पुष्णन्निव वस्तमो मुष्णातु विघ्नजित् ॥ १ (15-1-2)
ततो गोविन्दकूटेऽत्र स्थितमास्थानवर्तिनम् । ### नरवाहनदत्तं तं चक्रवर्तिनमाययौ ॥ २ (15-1-3)
विद्याधरो द्युमार्गेण सोऽमृतप्रभसंज्ञकः । ### येनैष रक्षितः पूर्वं शत्रुक्षिप्तोऽग्निपर्वते ॥ ३ (15-1-4)
आगत्यावेदितात्मा च प्रणतश्चक्रवर्तिना । ### तेन प्रीतिकृतातिथ्यः स तं विद्याधरोऽब्रवीत् ॥ ४ (15-1-5)
अस्ति दक्षिणदिग्वर्ती मलयाख्यो महागिरिः । ### तत्राश्रमपदे चास्ते वामदेवो महानृषिः ॥ ५ (15-1-6)
स त्वां कस्यापि कार्यस्य हेतोरेकाकिनं प्रभो । ### आह्वयत्येतदर्थं च तेनाहं प्रेषितोऽद्य ते ॥ ६ (15-1-7)
पूर्वार्जितः प्रभुस्त्वं च मम तेनास्मि चागतः । ### तदेहि सिद्ध्यै गच्छावः शीघ्रं तस्यान्तिकं मुनेः ॥ ७ (15-1-8)
एवमुक्तवता तेन सह विद्याधरेण सः । ### तत्रैव भार्याः सेनाश्च स्थापयित्वा तथेति ताः ॥ ८ (15-1-9)
उत्पत्य नभसा क्षिप्रं प्राप्यैव मलयाचलम् । ### नरवाहनदत्तस्तं वामदेवर्षिमभ्यगात् ॥ ९ (15-1-10)
ददर्श तं च जरसा पाण्डुरं प्रांशुविग्रहम् । ### निर्मांसनेत्रकुहरस्फुरत्तारकसन्मणिम् ॥  (15-1-11)
15.1.१० (15-1-11)
विद्याधरेन्द्ररत्नानां स्थानं वेल्लज्जटालतम् । ### हिमाद्रिं सिद्धिसाहाय्यहेतोरिव सहागतम् ॥ ११ (15-1-12)
ततो ववन्दे चरणौ मुनेस्तस्य स सोऽपि तम् । ### राजानं रचितातिथ्यो मुनिरेवमभाषत ॥ १२ (15-1-13)
पुरा दग्धोऽपि कामस्त्वं रत्यास्तुष्टेन शंभुना । ### सर्वविद्याधरेन्द्राणां चक्रवर्ती विनिर्मितः ॥ १३ (15-1-14)
तदाश्रमे ममैतस्मिन्गम्भीरान्तर्गुहान्तरे । ### सन्ति रत्नानि तानि त्वं मदादिष्टानि साधय ॥ १४ (15-1-15)
जेयो मन्दरदेवो हि सिद्धरत्नस्य ते भवेत् । ### एतदर्थं त्वमाहूतो मयेह गिरिशाज्ञया ॥ १५ (15-1-16)
इत्युक्त्वा तेन मुनिनैवोपदिष्टविधिश्च सः । ### नरवाहनदत्तस्तां प्रहृष्टः प्राविशद्गुहाम् ॥ १६ (15-1-17)
तस्यां विजित्य विघ्नौघांस्तांस्तान्वीरो ददर्श सः । ### गजेन्द्रमभिधावन्तं मत्तं सगलगर्जितम् ॥ १७ (15-1-18)
मुखे मुष्टिप्रहारं च दत्त्वा पादौ च दन्तयोः । ### आरुरोह च तं मत्तगजं राजा स लाघवात् ॥ १८ (15-1-19)
साधु सिद्धं महाहस्तिरत्नं ते चक्रवर्तिनः । ### इति वाणी गुहामध्यादशरीरोदभूत्तदा ॥ १९ (15-1-20)
ततः खड्गमहीन्द्राभं स ददर्श निपत्य च । ### चक्रवर्तित्वलक्ष्म्यास्तं केशपाशमिवाग्रहीत् ॥  (15-1-21)
15.1.२० (15-1-21)
साधु भोः खड्गरत्नं ते सिद्धं जैत्रमरिंदम । ### इति वागुदभूद्भूयोऽप्यशरीरा गुहान्तरे ॥ २१ (15-1-22)
ततः स चन्द्रिकारत्नं कामिनीरत्नमत्र च । ### विध्वंसिनीति नाम्ना च विद्यारत्नमसाधयत् ॥ २२ (15-1-23)
एवं द्वाभ्यां सहाद्याभ्यां सरसा चन्दनेन च । ### कार्यकालोपयुक्तानि सप्त माहात्म्यदानि च ॥ २३ (15-1-24)
साधयित्वा स रत्नानि गुहाया निर्गतस्ततः । ### वामदेवर्षये तस्मै सिद्धं सर्वं शशंस तत् ॥ २४ (15-1-25)
ततः स मुनिराह स्म तं प्रीत्या चक्रवर्तिनम् । ### पुत्र सिद्धमहाचक्रवर्तिरत्नो व्रजाधुना ॥ २५ (15-1-26)
जय मन्दरदेवं तं कैलासोत्तरपार्श्वगम् । ### भुङ्क्ष्व चोभयतत्पार्श्वसाम्राज्यश्रियमूर्जिताम् ॥ २६ (15-1-27)
इत्युक्तस्तेन मुनिना सिद्धकार्यः प्रणम्य तम् । ### चक्रवर्ती ततो व्योम्ना स ययौ सामृतप्रभः ॥ २७ (15-1-28)
प्राप गोविन्दकूटस्थं तच्च स्वशिबिरं क्षणात् । ### महाप्रभावया श्वश्र्वा धनवत्याभिरक्षितम् ॥ २८ (15-1-29)
तत्र मार्गोन्मुखैर्दृष्ट्वा निजैर्विद्याधराधिपैः । ### भार्याभिः सचिवैश्चैव प्रहृष्टैः सोऽभ्यनन्द्यत ॥ २९ (15-1-30)
अथोपविष्टः पृच्छद्भ्यो वामदेवर्षिदर्शनम् । ### गुहाप्रवेशं रत्नानां सिद्धिं चैभ्यः शशंस सः ॥  (15-1-31)
15.1.३० (15-1-31)
ततस्तत्र हतानन्ददिव्यतूर्यो महोत्सवः । ### नृत्यद्विद्याधरीकोऽभूत्पानमत्तजनस्तथा ॥ ३१ (15-1-32)
अन्येद्युश्च रिपुस्थानस्थितासौम्यग्रहेण सः । ### आक्रान्तकण्टकस्थानसौम्येनात्मसमर्द्धिना ॥ ३२ (15-1-33)
सर्वान्यसंपद्युक्तेन लग्नेन कृतमङ्गलः । ### आरुह्य शर्वदत्तं तद्विमानं ब्रह्मनिर्मितम् ॥ ३३ (15-1-34)
जेतुं मन्दरदेवं तं ससैन्योऽन्तःपुरान्वितः । ### नरवाहनदत्तोऽत्र प्रतस्थे नभसा ततः ॥ ३४ (15-1-35)
चेलुश्चानुचरास्ते ते प्रवीराः परिवार्य तम् । ### भक्ता भीताश्च गन्धर्वराजविद्याधराधिपाः ॥ ३५ (15-1-36)
सेनापतेर्हरिशिखस्यादेशानुविधायिनः । ### चण्डसिंहः समं मात्रा धनवत्या सुमेधसा ॥ ३६ (15-1-37)
वीरः पिङ्गलगान्धारस्तथा वायुपथो बली । ### विद्युत्पुञ्जोऽमितगतिः कालकूटपतिश्च सः ॥ ३७ (15-1-38)
मन्दरः समहादंष्ट्रः स्वसखा चामृतप्रभः । ### समं सागरदत्तेन वीरश्चित्राङ्गदोऽपि .सः ॥ ३८ (15-1-39)
एते चान्ये च येऽत्रासन्गौरिमुण्डव्यपाश्रिताः । ### समग्रास्तेऽन्वधावंस्तं विजिगीषुं बलान्विताः ॥ ३९ (15-1-40)
तदा तत्सेनया छन्ने गगने क्वापि भास्करः । ### ममज्ज लज्जयेवात्र तत्तेजोनिह्नुतप्रभः ॥  (15-1-41)
15.1.४० (15-1-41)
अथ मानसमुल्लङ्घ्य देवर्षिव्रातसेवितम् । ### अतीत्य गण्डशैलं च लीलोद्यानं द्युयोषिताम् ॥ ४१ (15-1-42)
स चक्रवर्ती संप्राप स्फटिकापाण्डुरत्विषः । ### मूलं निजयशोराशेरिव कैलासभूभृतः ॥ ४२ (15-1-43)
तत्र मन्दाकिनीतीरे निषण्णं निजगाद तम् । ### विद्याधराधिपो धीमान्मन्दरो बन्धुरं वचः ॥ ४३ (15-1-44)
इहैव तावद्देवाद्य स्थीयतां द्युनदीतटे । ### न युक्तमिममुल्लङ्घ्य कैलासं गन्तुमग्रतः ॥ ४४ (15-1-45)
हरास्पदस्य ह्येतस्य विद्या नश्यन्ति लङ्घनात् । ### त्रिशीर्षगुहया तस्य गन्तव्यं पार्श्वमुत्तरम् ॥ ४५ (15-1-46)
देवमायाभिधानेन सा च राज्ञाभिरक्ष्यते । ### स चातिदृप्तस्तस्मात्तमजित्वा गम्यते कथम् ॥ ४६ (15-1-47)
मन्दरेणैवमुदिते धनवत्यानुमोदिते । ### नरवाहनदत्तस्तं तत्रैवासीत्स वासरम् ॥ ४७ (15-1-48)
तत्रस्थो देवमायाय दूतं साम्ना व्यसर्जयत् । ### स च सान्त्वेन नैवास्य शासनं प्रत्यपद्यत ॥ ४८ (15-1-49)
ततोऽपरेद्युः संनद्धैस्तैस्तैः स्वै राजभिः सह । ### स चक्रवर्ती तं प्रायाद्देवमायं प्रति प्रभुः ॥ ४९ (15-1-50)
देवमायोऽपि तद्बुद्ध्वा ससैन्यो योद्धुमाययौ । ### वराहवज्रमुष्ट्यादिभूरिराजान्वितोऽग्रतः ॥  (15-1-51)
15.1.५० (15-1-51)
ततः प्रववृते तत्र सङ्ग्रामः सेनयोस्तयोः । ### कैलासे सुरसंघातविमानाच्छादिताम्बरः ॥ ५१ (15-1-52)
छिन्नभूरिशिरःश्रेणिकरकावर्षभीषणः । ### सवीरगर्जितः सोऽभूद्घोरो रणघनागमः ॥ ५२ (15-1-53)
देवमायस्य सेनान्यमग्रयोधं जघान यत् । ### वराहं चण्डसिंहोऽत्र न नामाभूत्तदाद्भुतम् ॥ ५३ (15-1-54)
चित्रं तु यत्स्वयं बद्धो देवमायोऽप्यमायिना । ### नरवाहनदत्तेन प्रहारैर्मूर्च्छितो रणे ॥ ५४ (15-1-55)
बद्धे च तस्मिंस्तत्सैन्यमभज्यत महारथैः । ### वज्रमुष्टिमहाबाहुतीक्ष्णदंष्ट्रादिभिः सह ॥ ५५ (15-1-56)
ततः सुरैर्विमानस्थै साधु साध्वित्युदीरिते । ### सर्वेऽप्यभिननन्दुस्तं जयिनं चक्रवर्तिनम् ॥ ५६ (15-1-57)
अथ तं संयतानीतं समाश्वास्य महाप्रभुः । ### प्रसादेनानुजग्राह देवमायं मुमोच च ॥ ५७ (15-1-58)
सोऽपि बाहुजितस्तस्य शासनं चक्रवर्तिनः । ### वज्रमुष्ट्यादिभिः सार्धं प्रणतः प्रत्यपद्यत ॥ ५८ (15-1-59)
ततो निवृत्ते सङ्ग्रामे तस्मिन्व्यपगतेऽहनि । ### प्रातरास्थानमायातः पार्श्वस्थश्चक्रवर्तिनः ॥ ५३ (15-1-60)
तं त्रिशीर्षगुहाम्नायं तेन पृष्टो विविक्षुणा । ### देवमायो यथातत्त्वमेवं कथयति स्म सः ॥  (15-1-61)
15.1.६० (15-1-61)
कैलासस्य पुरा देव विद्याधरवराश्रिते । ### अभूतां भिन्नसाम्राज्ये द्वे पार्श्वे दक्षिणोत्तरे ॥ ६१ (15-1-62)
ऋषभाख्योऽथ देवेन तपस्तुष्टेन शंभुना । ### चक्रवर्ती प्रदिष्टोऽभूदेक एव तटीर्द्वयोः ॥ ६२ (15-1-63)
स गन्तुमुत्तरं पार्श्वं कैलासं जातु लङ्घयन् । ### अधःस्थितहरक्रोधाद्भ्रष्टविद्योऽपतद्दिवः ॥ ६३ (15-1-64)
ततः क्रूरेण तपसा पुनराराधितं हरम् । प्राग्वदादिष्टसाम्राज्यमृषभोसौ व्यजिज्ञपत् ।  । ६४ (15-1-65)
कैलासोल्लङ्घनं तावन्नास्मि नः केन तत्पथा । ### उभयोः पार्श्वयोर्देव चक्रवर्ती भवाम्यहम् ॥ ६५ (15-1-66)
तच्छ्रुत्वोत्तरपार्श्वेऽस्य गमनाय पिनाकभृत् । ### चकार भित्त्वा कैलासं तद्गुहाविवरं महत् ॥ ६६ (15-1-67)
अथ विद्धः स कैलासो विग्नो व्यज्ञापयच्छिवम् । ### मानुषागम्यमेतन्मे भगवन्पार्श्वमुत्तरम् ॥ ६७ (15-1-68)
गम्यं तेषामपीदानीमनया गुहया कृतम् । ### तत्तथा कुरु येनैषा मर्यादा मे न भज्यते ॥ ६८ (15-1-69)
कैलासेनेति विज्ञप्तो गुहायां रक्षकान्हरः । ### स्थापयामास दिग्दन्तिदृग्विषाहीन्द्रगुह्यकान् ॥ ६९ (15-1-70)
दक्षिणेऽस्य महामायं द्वारि विद्याधरेश्वरम् । ### उत्तरे कालरात्रिं च चण्डिकामपराजिताम् ॥  (15-1-71)
15.1.७० (15-1-71)
एवं कृतगुहारक्षो महारत्नानि शंकरः । ### उत्पाद्य भगवांस्तत्र व्यवस्थामादिदेश सः ॥ ७१ (15-1-72)
सिद्धरत्नस्य गम्येयं द्विपार्श्वी चक्रवर्तिनः । ### द्युचराणां सदाराणां सदूतानां भविष्यति ॥ ७२ (15-1-73)
अनुज्ञाताश्च ये तेन राजानः स्युरिहोत्तरे । ### तेषां चैषा गुहा गम्या न त्वन्यस्यात्र कस्यचित् ॥ ७३ (15-1-74)
इत्यादिष्टवति त्र्यक्षे कुर्वन्नृषभकस्ततः । ### साम्राज्यं युयुधे दर्पाद्देवैर्जघ्ने च वज्रिणा ॥ ७४ (15-1-75)
इत्येषोऽस्यास्त्रिशीर्षाख्यगुहाया आगमः प्रभो । ### अगम्या चैव सैषान्यैर्विना युष्मादृशैर्गुहा ॥ ७५ (15-1-76)
तस्य चैतद्गुहाद्वाररक्षिणः कालतः कुले । ### महामायस्य जातोऽयं देवमायोऽहमीश्वर ॥ ७६ (15-1-77)
विद्याधरेषु जातोऽयं दुर्जयो रिपुभिर्मृधे । ### यश्च जेष्यत्यमुं सोऽत्र चक्रवर्ती भविष्यति ॥ ७७ (15-1-78)
तेनास्य स्वामिना भाव्यं सोऽनुवर्त्योऽमुना प्रभुः । ### इति जन्मनि मे दिव्या व्याजहार सरस्वती ॥ ७८ (15-1-79)
सोऽहं जितस्त्वया त्वं च सिद्धरत्नः प्रभाववान् । ### कैलासोभयपार्श्वैकचक्रवर्तीह नः प्रभुः ॥ ७९ (15-1-80)
तत्त्रिशीर्षगुहामेतां तीर्त्वा शेषान्रिपूञ्जय । ### इत्युक्ते दैवमायेन चक्रवर्ती जगाद सः ॥  (15-1-81)
15.1.८० (15-1-81)
गच्छामोऽद्य गुहाद्वारे वसामस्तत्र सांप्रतम् । ### कृतसंविधयः प्रातः प्रवेक्ष्यामश्च तां गुहाम् ॥ ८१ (15-1-82)
इत्युक्तवान्स गत्वाथ सर्वैस्तै राजभिः सह । ### नरवाहनदत्तोऽत्र गुहाद्वारे समावसत् ॥ ८२ (15-1-83)
ददर्श तां च गम्भीरनिरालोकोदरां गुहाम् । ### जन्मभूमिमनर्केन्दुं कल्पान्ततमसामिव ॥ ८३ (15-1-84)
द्वितीयेऽह्नि च संपूज्य विवेशैतां विमानगः । ### ध्यातोपनतसद्रत्नसहायः सपरिच्छदः ॥ ८४ (15-1-85)
तमांसि चन्द्रिकारत्नैश्चन्दनेनाहिदृग्विषान् । ### दिग्गजान्हस्तिरत्नेन खङ्गरत्नेन गुह्यकान् ॥ ८५ (15-1-86)
विघ्नानन्यांश्चान्यरत्नैर्निवार्य सह सेनया । ### उत्तीर्य तां गुहां चोदग्द्वारेण स विनिर्ययौ ॥ ८६ (15-1-87)
ददर्श च गुहागर्भनिर्गतः पार्श्वमुत्तरम् । ### कैलासस्यापुनर्जन्मजीवलोकान्तरोपमम् ॥ ८७ (15-1-88)
साधु रत्नप्रभावाप्तमाहात्म्येन गुहा त्वया । ### चक्रवर्तिन्नियं तीर्णेत्युदभूद्वाक्तदा दिवः ॥ ८८ (15-1-89)
अथोचतुर्धनवती देवमायश्च तं प्रभुम् । ### देव संनिहिता द्वारे कालरात्रिर्हि सर्वदा ॥ ८९ (15-1-90)
एषा चोत्पादिता पूर्वं विष्णुनामृतमन्थने । ### दारणी दानवेन्द्राणाममृतं हर्तुमिच्छताम् ॥  (15-1-91)
15.1.९० (15-1-91)
सैषादिष्टा गुहामेतामिह शर्वेण रक्षितुम् । ### यथा नान्यस्तरेदेनां यथोक्तैस्त्वद्विधैर्विना ॥ ९१ (15-1-92)
त्वं चक्रवर्ती तीर्णश्च सिद्धरत्नो गुहामिमाम् । ### तदेषा पूजनीया ते पूज्या विजयसिद्धये ॥ ९२ (15-1-93)
एवं धनवतीदेवमायोक्तस्यैव तस्य सः । ### नरवाहनदत्तस्य तत्राक्षीयत वासरः ॥ ९३ (15-1-94)
संध्यारुणा बभूवुश्च कैलासोत्तरसानवः । ### सूचयन्त इवासन्नसङ्गामरुधिरोक्षणम् ॥ ९४ (15-1-95)
आवृणोत्कटकं तस्य राज्ञो लब्धबलं तमः । ### गुहागृहपराभूतिवैरमार्द्रमिव स्मरन् ॥ ९५ (15-1-96)
अनर्चादुर्मनःकालरात्रिक्रोधाङ्कुरा इव । ### बभ्रमुर्भूतवेतालडाकिनीगणफेरवः ॥ ९६ (15-1-97)
क्षणाच्च जज्ञे निःसंज्ञं सैन्यं सुप्तमिवाखिलम् । ### नरवाहनदत्तस्य स एकोऽभून्न मोहितः ॥ ९७ (15-1-98)
ततोऽनर्चनसंक्रुद्धकालरात्रिविजृम्भितम् । ### मन्वानश्चक्रवर्ती स वाक्पुष्पैस्तामथार्चयत् ॥ ९८ (15-1-99)
आशिरश्चक्रसंचारचतुरा प्रणवाकृतिः । ### त्वं प्राणशक्तिर्जन्तूनां जीवनी त्वां नमाम्यहम् ॥ ९९ (15-1-100)
स्रवन्महिषकण्ठास्रधाराभिस्त्रिशिखाश्रिभिः । ### आश्वासितत्रिभुवने दुर्गारूपे नमोऽस्तु ते ॥  (15-1-101)
15.1.१०० (15-1-101)
रुरुरक्तभृतभ्रान्तकरस्थितकपालया । ### नृत्यन्त्या त्रिजगद्रक्षापात्रयेव जितं त्वया ॥ १०१ (15-1-102)
ऊर्ध्वाक्षिदीप्तिदीपाग्र्यकपाला कालरात्र्यपि । ### कपालहस्ता सार्केन्दुरिव भासि भवप्रिये ॥ १०२ (15-1-103)
इति स्तुता तुतोषात्र कालरात्रिर्न तस्य यत् । ### तत्स्वमूर्धोपहारेण तामर्चितुमियेष सः ॥ १०३ (15-1-104)
मा पुत्र साहसं कार्षीरेषा सिद्धास्मि वीर ते । ### प्रकृतिस्थं तवास्त्वेतत्कटकं जयमाप्नुहि ॥ १०४ (15-1-105)
इत्युवाचात्तखड्गं तं सा देवी तत्र तत्क्षणम् । ### सुप्तप्रबुद्धमिव तत्कटकं तस्य चाभवत् ॥ १०५ (15-1-106)
ततो भार्या वयस्याश्च सर्वे विद्याधराश्च ते । ### प्रशशंसुस्तमेतस्य प्रभावं चक्रवर्तिनः ॥ १०५ (15-1-107)
अथैष विहिताहारपानाद्यावश्यकक्रियः । ### वीरोऽनैषीत्त्रियामां तां शतयामामिवायताम् ॥ १०७ (15-1-108)
प्रातश्च पूजयित्वा तां कालरात्रिं ततो ययौ । ### विद्याधरनिरुद्धाग्रमार्गं धूमशिखं प्रति ॥ १०८ (15-1-109)
अभूत्तेन समं तस्य सङ्ग्रामश्चक्रवर्तिनः । ### राज्ञा मन्दरदेवीयप्रधानेन स तादृशः ॥ १०९ (15-1-110)
यत्र खड्गमयं व्योम शूरमूर्धमयी मही । ### आसीज्जहि जहीत्युग्रवीरवाक्यमयं वचः ॥  (15-1-111)
15.1.११० (15-1-111)
तत्र धूमशिखं युद्धे बद्ध्वानीतं प्रसह्य तम् । ### चक्रवर्ती स संमान्य ग्राहयामास शासनम् ॥ १११ (15-1-112)
न्यवेशयच्च तदहः सैन्यमत्रैव तत्पुरे । ### शान्तधूमशिखोद्रेकमग्निदग्धेन्धनं यथा ॥ ११२ (15-1-113)
द्वितीयेऽह्नि स चारेभ्यो योद्धुमायान्तमग्रतः । ### बुद्ध्वा मन्दरदेवं तं ज्ञातवृत्तान्तमग्रतः ॥ ११३ (15-1-114)
नरवाहनदत्तस्थैः सह विद्याधरेश्वरैः । ### प्रययौ तं प्रति ततस्तज्जये बद्धनिश्चयः ॥ ११४ (15-1-115)
किंचिद्गत्वा ददर्शाग्रे बहुराजगणान्वितम् । ### सैन्यं मन्दरदेवस्य रचितव्यूहमागतम् ॥ १११ (15-1-116)
ततः कृतप्रतिव्यूहरचनो राजभिर्वृतः । ### नरवाहनदत्तस्तदभ्यधावदरेर्बलम् ॥ ११६ (15-1-117)
अथाहवः प्रववृते तयोरुभयसैन्ययोः । ### प्रलयोद्वेलजलधिक्षुभितौघानुकारिणोः ॥ ११७ (15-1-118)
ततस्ते चण्डसिंहाद्या युध्यन्ते स्म महारथाः । ### शूराः काञ्चनदृंष्ट्राख्यराजप्रभृतयोऽन्यतः ॥ ११८ (15-1-119)
प्रकम्पितत्रिभुवनो विक्षोभितकुलाचलः । ### विजजृम्भे स सङ्ग्रामः कल्पान्तपवनागमः ॥ ११९ (15-1-120)
शोणैकपार्श्वः कैलासः शूरशोणितकुङ्कुमैः । ### भूतिश्वेतान्यपार्श्वश्च तदा गौरीशमन्वगात् ॥  (15-1-121)
15.1.१२० (15-1-121)
खड्गपट्टोदितानेकसूर्यबिम्बोग्रभास्वरः । ### सत्यं प्रलयकालोऽभूद्वीराणां स महाहवः ॥ १२१ (15-1-122)
इयत्तद्युद्धमासीद्यद्विस्मयं प्रेक्षणागताः । ### नारदाद्या अपि ययुर्दृष्टदेवासुराहवाः ॥ १२२ (15-1-123)
इत्थं घोरे रणे तस्मिंश्चण्डसिंहोऽभिधावितः । ### जघ्ने काञ्चनदंष्ट्रेन गदया मूर्ध्नि भीमया ॥ १२३ (15-1-124)
तं गदाघातपतितं दृष्ट्वा धनवती सुतम् । ### शप्त्वा विद्याबलेनोभे सैन्ये निश्चेतने व्यधात् ॥ १२४ (15-1-125)
नरवाहनदत्तश्च चक्रवर्ती बलादितः । ### ततो मन्दरदेवश्च द्वावेवास्तां सचेतनौ ॥ १२५ (15-1-126)
तदा धनवतीं क्रुद्धां जगत्संहरणक्षमाम् । ### वीक्ष्याम्बरगता देवा अपि दिक्षु प्रदुद्रुवुः ॥ १२६ (15-1-127)
दृष्ट्वा मन्दरदेवोऽथ चक्रवर्तिनमेककम् । ### नरवाहनदत्तं तमभ्यधावदुदायुधः ॥ १२७ (15-1-128)
नरवाहनदत्तोऽपि विमानादवतीर्य सः । ### उत्खातखड्गरत्नः सन्प्रतिजग्राह तं जवात् ॥ १२८ (15-1-129)
ततो मन्दरदेवेन मायया जयमिच्छता । ### समदोद्दाममातङ्गरूपं चक्रे स्वविद्यया ॥ १२९ (15-1-130)
तद्दृष्ट्वाकारि सुमहत्सिंहरूपं स्वमायया । ### नरवाहनदत्तेन विद्यातिशयशालिना ॥  (15-1-131)
15.1.१३० (15-1-131)
ततो भग्नेभवपुषा मुक्तसिंहाकृतिः स्फुटम् । ### युद्धं मन्दरदेवेन चक्रवर्ती ततान सः ॥ १३१ (15-1-132)
नानाविचित्रकरणावङ्गहारक्रियासु तौ । ### मण्डलाग्रधरौ नाट्यप्रवृत्ताविव रेजतुः ॥ १३२ (15-1-133)
नरवाहनदत्तोऽथ साक्षाज्जयमिवाहरत् । ### खड्गं मन्दरदेवस्य करात्करणयुक्तितः ॥ १३३ (15-1-134)
हृतखड्गस्य चाकृष्टक्षुरिकस्यात्र तामपि । ### तथैव तस्य सहसा चक्रवर्ती जहार सः ॥ १३४ (15-1-135)
ततोऽपशस्त्रं बाहुभ्यां युध्यमानं स गुल्फयोः । ### प्राप्य मन्दरदेवं तं राजा भूमावपातयत् ॥ १३५ (15-1-136)
प्रारेभे च शिरश्छेत्तुं केशेष्वाकृष्य तस्य सः । ### वक्षसि न्यस्तचरणः सम्राट् खड्गेन विद्विषः ॥ १३६ (15-1-137)
तावन्मन्दरदेवीति नाम्ना कन्याभ्युपेत्य तम् । ### स्वसा मन्दरदेवस्य वारयन्त्येवमब्रवीत् ॥ १३७ (15-1-138)
तपोवनस्थो दृष्ट्वा त्वं भर्ता प्राक्कल्पितो मया । ### तच्छ्वशुर्यमिमं राजन्मा वधीर्भ्रातरं मम ॥ १३८ (15-1-139)
एवं तयोक्तः सुदृशा विमुच्य जितलज्जितम् । ### धीरो मन्दरदेवं तं महाराजो जगाद सः ॥ १३९ (15-1-140)
मुक्तो मया त्वं मा भूत्तल्लज्जा विद्याधरेश ते । ### चपलौ किल शूराणां रणे जयपराजयौ ॥  (15-1-141)
15.1.१४० (15-1-141)
इति मन्दरदेवोऽसावुक्तो राज्ञा जगाद् तम् । ### किं जीवितमिदानीं मे रक्षितस्याहवे स्त्रिया ॥ १४१ (15-1-142)
तदहं यामि तपसे वनस्थस्यान्तिकं पितुः । ### त्वमेवोभयवेद्यर्धचक्रवर्तीह निर्मितः ॥ १४२ (15-1-143)
अयमर्थश्च मे भावी पित्रा पूर्वमसूच्यत । ### इत्युक्त्वा स ययौ मानी पितुः पार्श्वं तपोवनम् ॥ १४३ (15-1-144)
साधु सम्यड्महाचक्रवर्तिञ्जित्वा रिपूंस्त्वया । ### प्राप्तं साम्राज्यमित्यूचुर्गगनस्थाः सुरास्तदा ॥ १४४ (15-1-145)
गते मन्दरदेवेऽथ निजं धनवती सुतम् । ### उभे च सेने विदधे स्वशक्त्या लब्धचेतने ॥ १४५ (15-1-146)
इति सुप्तप्रतिबुद्धा इव सर्वे वैरिणं जितं बुद्धा । ### सचिवादयो विजयिनं नरवाहनदत्तमभिननन्दुस्तम् ॥ १४६ (15-1-147)
येऽपि च काञ्चनदंष्ट्राशोककरक्ताक्षकालजिह्वाद्याः । ### मन्दरदेवीयास्ते राजानस्तस्य शासनं जगृहुः ॥ १४७ (15-1-148)
काञ्चनदंष्ट्रालोकनसंस्मृतसमराप्ततद्गदाघातः । ### प्रचुकोप चण्डसिंहः प्रविधुतदृढमुष्टिपीडितासिवरः ॥ १४८ (15-1-149)
### कृतमिह समरेण वत्स कस्त्वां समरमुखे विजयेत किं तु युक्त्या ॥  (15-1-149)
### क्षणमिव विहिता मयैव साभूदुभयबलक्षयरक्षणाय माया ॥ १४९ (15-1-150)
इति च धनवती तदा ब्रुवाणा निजतनयं प्रशमय्य तं प्रकोपात् । ### बलमखिलमनन्दयत्स्वसिद्ध्या सहनरवाहनदत्तचक्रवर्ती ॥  (15-1-151)
15.1.१५० (15-1-151)
प्राप्ते जितप्रणतविद्रुतवैरिवीरवीताहवव्यतिकरोत्तरपार्श्वराज्ये । ### शर्वाचलस्य नरवाहनदत्तदेवः प्रीतिं परामभजताक्षतमित्त्रवर्गः ॥ १५१ (15-1-152)
ततोऽरिविजयोत्सवप्रहततारतूर्यं कृतीस तद्दयुचरसुन्दरीरुचिरनृत्तगीताञ्चितम् । प्रियासचिवसंगतः प्रवरराजवृन्दान्वितः### प्रतापमिव वैरिणां मधु पिबन्ननैषीद्दिनम् ॥ १५२ (15-1-154)
