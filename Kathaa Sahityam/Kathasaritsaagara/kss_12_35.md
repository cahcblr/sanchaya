## [कथासरितसागरः 12 35](https://sa.wikisource.org/wiki/कथासरित्सागरः/लम्बकः_१२/तरङ्गः_३५)

### पञ्चत्रिंशस्तरङ्गः । ततः प्राप्तः समुत्थाय तस्माद्वरसरस्तटात् । मृगाङ्कदत्तः सचिवैरशेषैर्मिलितैः सह ॥ १ (12-35-1)

### युक्तः श्रुतधिना तेन प्रायादुज्जयिनीं प्रति । स शशाङ्कवतीं प्रेप्सुर्नत्वा तं विघ्नजिद्द्रुमम् ॥ २ (12-35-2)

### ततस्तास्ता वनभुवो भूयोऽनेकशतह्रदाः । तमालश्यामलाभोगा घनागमनिशा इव ॥ ३ (12-35-3)

### अन्याश्च विचरद्भीममत्तेभाभग्नकीचकाः । विपरीतार्जुनाकारा विराटनगरीनिभाः ॥ ४ (12-35-4)

### गिरीन्द्रकंदराश्चैव शुद्धाः पुष्पवतीरपि । क्रूरसत्त्वाश्रिताः शान्तैर्मुनिभिः संश्रिता अपि ॥ ५ (12-35-5)

### अतिक्रम्य क्रमाद्वीरः स सर्वसचिवान्वितः । प्रापदुज्जयिनीपुर्याः संनिकर्षं नृपात्मजः ॥ ६ (12-35-6)

### ततो गन्धवतीं प्राप्य नदीं स्नानहृतक्लमः । तीर्त्वा च तां महाकालश्मशानं प्राप सानुगः ॥ ७ (12-35-7)

### ददर्श तच्च नानास्थिकपालशकलाकुलम् । धृतमानुषकङ्कालकरालं वीरसेवितम् ॥ ८ (12-35-8)

### बहुभूतगणाकीर्णमाक्रीडड्डाकिनीप्रियम् । महाभैरवमासन्नचिताधूममलीमसम् ॥ ९ (12-35-9)

### तदतिक्रम्य चापश्यत्स तां युगपुरातनीम् । पुरीमुज्जयिनीं गुप्तां कर्मसेनेन भूभुजा ॥ 12.35.१० (12-35-10)

### अधिष्ठितप्रतोलीकां रक्षिभिर्विविधायुधैः । प्रवीरकुलजानेकराजपुत्राभिरक्षितैः ॥ ११ (12-35-11)

### गिरीन्द्रशिखराकारैः प्राकारैः परिवेष्टिताम् । दुष्प्रवेशामविज्ञातैर्हस्त्यश्वरथसंकुलाम् ॥ १२ (12-35-12)

### विलोक्य तादृशीं तां च सर्वतोऽप्यतिदुर्गमाम् । मृगाङ्कदत्तो विमनाः सचिवान्स्वानुवाच सः ॥ १३ (12-35-13)

### कष्टं क्लेशशतैरेवमभव्यस्यागतस्य मे । प्रवेश एव नास्तीह प्रियाप्राप्तौ तु का गतिः ॥ १४ (12-35-14)

### तच्छ्रुत्वा तेऽप्यवोचस्तं किमेषा प्रतिभाति ते । अस्माकमियतां देव बलसाध्या महापुरी ॥ १५ (12-35-15)

### उपायोऽत्र विचेतव्यः स चावश्यं भविष्यति । दैवतैर्बहुशो ह्येतदादिष्टं विस्मृतं कथम् ॥ १६ (12-35-16)

### इत्युक्तः सचिवैस्तस्या नगर्या बहिरेव सः । मृगाङ्कदत्तो दिवसान्कांश्चित्तस्थौ परिभ्रमन् ॥ १७ (12-35-17)

### प्राक्सिद्धमथ वेतालं दध्यौ विक्रमकेसरी । तन्मन्त्री वासभवनात्तत्प्रियाकर्षणेच्छया ॥ १८ (12-35-18)

### सोऽपि कृष्णच्छविः प्रांशुरुष्ट्रग्रीवो गजाननः । महिषाङ्घ्रिरुलूकाक्षो वेतालः खरकर्णकः ॥ १९ (12-35-19)

### एत्य तत्र प्रवेष्टुं यन्न शशाक जगाम तत् । शंभोर्वरात्तां नगरीं नाक्रामन्ति तथाविधाः ॥ 12.35.२० (12-35-20)

### अथामात्यैर्वृतं खिन्नं प्रवेशोन्मुखचेतसम् । मृगाङ्कदत्तं श्रुतधिर्नीतिज्ञः सोऽब्रवीद्द्विजः ॥ २१ (12-35-21)

### किं देव नीतितत्त्वज्ञोऽप्यजानन्निव मुह्यसि । स्वपरान्तरमप्रेक्ष्य मतः कस्येह विक्रमः ॥ २२ (12-35-22)

### एकैकस्मिन्नगर्यां हि द्वारेष्वस्यां चतुर्ष्वपि । कुञ्जराणां सहस्रे द्वे वाजिनां पञ्चविंशतिः ॥ २३ (12-35-23)

### रथानां दशलक्षं च पदातीनां दिवानिशम् । संनद्धमास्ते रक्षार्थं वीराधिष्ठानदुर्जयम् ॥ २४ (12-35-24)

### तन्नः कतिपयानां यत्सहसात्र प्रवेशनम् । परं पतङ्गवृत्तिः सा नार्थसिद्धिस्तु काचन ॥ २५ (12-35-25)

### सैन्येनापि च नाल्पेन युक्ता क्षेप्तुमियं पुरी । हस्तिपादातयुद्धं तद्विरोधोऽधिबलेन यत् ॥ २६ (12-35-26)

### तन्मायाबटुना तेन पुलिन्दपृथिवीभृता । सुहृदा नर्मदाग्राहभयात्त्रातेन दारुणात् ॥ २७ (12-35-27)

### तन्मित्रेण च मातङ्गराजेनातिबलीयसा । तेन दुर्गपिशाचेन तत्संबन्धानुरागिणा ॥ २८ (12-35-28)

### किरातराजेन यथा बालसब्रह्मचारिणा । शक्तिरक्षितसंज्ञेन तेन विक्रमशालिना ॥ २९ (12-35-29)

### समेत्य सबलैः सर्वैः सैन्यपूरितदिङ्मुखः । सम्यक्सहायसंपन्नः साधयैतत्समीहितम् ॥ 12.35.३० (12-35-30)

### किरातराजश्च स ते दूतागमनसंविदम् । प्रतीक्षमाणः स्थित इत्येतत्ते विस्मृतं कथम् ॥ ३१ (12-35-31)

### मायाबटुश्च मातङ्गराजादेशागतो भुवम् । सज्जस्तेन सदैवास्ते संवित्तस्य कृता ह्यसौ ॥ ३२ (12-35-32)

### तत्तस्य मातङ्गपतेर्विन्ध्यदक्षिणपार्श्वगम् । निवासकोट्ट गच्छामः करभग्रीवनामकम् ॥ ३३ (12-35-33)

### तत्रैवाहूयते राजा कैरातः शक्तिरक्षितः । ततः संभूय सर्वैस्तैरुद्योगः सिद्धये शुभः ॥ ३४ (12-35-34)

### श्रुत्वैतच्छ्रुतधेर्वाक्यमर्थवत्प्राज्ञसंमतम् । मृगाङ्कदत्तः सामात्यस्तथेति श्रद्दधेतराम् ॥ ३५ (12-35-35)

### अन्येद्युश्च नमस्कृत्य गुणिबन्धुं धृतोदयम् । प्रदर्शिताशं विश्वस्य नभोनित्याध्वगं रविम् ॥ ३६ (12-35-36)

### उच्चचाल ततो विन्ध्यपार्श्वं तं दक्षिणं प्रति । तस्य दुर्गपिशाचस्य मातङ्गेन्द्रस्य केतनम् ॥ ३७ (12-35-37)

### तन्मन्त्रिणश्च स व्याघ्रसेनो भीमपराक्रमः । गुणाकरो मेघबलः समं विमलबुद्धिना ॥ ३८ (12-35-38)

### स विचित्रकथः स्थूलबाहुर्विक्रमकेसरी । प्रचण्डशक्तिः श्रुतधिर्दृढमुष्टिस्तमन्वगुः ॥ ३९ (12-35-39)

### तैः समं सोऽतिविस्तीर्णा निजचेष्टा इवाटवीः । गहनांश्च वनोद्देशान्स्वाभिप्रायानिव क्रमात् ॥ 12.35.४० (12-35-40)

### अतिक्रामन्सरस्तीरतरुमूलनिशाश्रयः । प्राप्यारुरोह विन्ध्याद्रिमात्मचित्तमिवोन्नतम् ॥ ४१ (12-35-41)

### तस्याग्राद्दक्षिणं पार्श्वमवरुह्म च दूरतः । दन्तिदत्ताजिनचिता भिल्लपल्लीर्विलोकयन् ॥ ४२ (12-35-42)

### कुत्र स्यादास्पदं तस्य मातङ्गाधिपतेरिह । कुतो ज्ञास्याम इत्यन्तर्दध्यौ राजसुतोऽत्र सः ॥ ४३ (12-35-43)

### तावच्च संमुखायातमेकं मुनिकुमारकम् । स ददर्श सहामात्यैः पप्रच्छ च कृतानतिः ॥ ४४ (12-35-44)

### अपि जानासि कुत्रेह गृह मातङ्गभूपतेः । सौम्य दुर्गपिशाचस्य द्रष्टव्यो वर्तते हि नः ॥ ४५ (12-35-45)

### तच्छ्रुत्वा स जगादैवं साधुस्तापसपुत्रकः । इतः पञ्चवटीत्यस्ति प्रदेशः क्रोशमात्रके ॥ ४६ (12-35-46)

### नातिदूरे च तस्याभूदगस्त्यस्याश्रमो मुनेः । नाकतः पातितोत्सिक्तनहुषेन्द्रस्य हेलया ॥ ४७ (12-35-47)

### यत्र पित्राज्ञयोपात्तवनवासः सलक्ष्मणः । सीतयानुगतो रामो मुनिमन्वास्त तं चिरम् ॥ ४८ (12-35-48)

### रक्षोविनाशपिशुनौ चन्द्रार्काविव यत्र सः । आस्कन्दितुं प्रवृत्तोऽभूत्कबन्धो रामलक्ष्मणौ ॥ ४९ (12-35-49)

### यत्र योजनबाहोश्च रामो भुजमपातयत् । अगस्त्यप्रार्थनायातनहुषाजगरोपमम् ॥ 12.35.५० (12-35-50)

### यत्र मेघागमेऽद्यापि श्रुत्वा जलधरध्वनिम् । स्मरन्तो रामकोदण्डरवस्याम्बररोधिनः ॥ ५१ (12-35-51)

### वीक्ष्य विष्वग्दिशः शून्या गृह्णन्त्युद्बाष्पलोचनाः । जानकीवर्धिताः शष्पकवलं न जरन्मृगाः ॥ ५२ (12-35-52)

### हतशेषानिव त्रातुं हरिणान्यत्र राघवम् । जहार हेमहरिणो वैदेहीविरहप्रदः ॥ ५३ (12-35-53)

### कावेरीवारिबहले यत्रानेकमहाह्रदे । पीत्वोद्गीर्णमिवागस्त्येनाब्धिपाथः पदे पदे ॥ ५४ (12-35-54)

### तस्याश्रमस्य नात्यन्तदूरे विन्ध्यस्य सानुनि । करभग्रीवनामास्ति कोट्टः कुटिलदुर्गमः ॥ ५५ (12-35-55)

### तत्र प्रतिवसत्यन्तर्भूपालानिर्जितो बली । स मातङ्गपतिर्दुर्गपिशाचश्चण्डविक्रमः ॥ ५६ (12-35-56)

### धनुर्धराणां लक्षस्य तेषामधिपतिश्च सः । योधपञ्चशती येषामेकैकमनुधावति ॥ ५७ (12-35-57)

### तैर्दस्युभिः स मुष्णाति सार्थान्दलयति द्विषः । भुङ्क्ते महाटवीं चैतां तांस्तानगणयन्नृपान् ॥ ५८ (12-35-58)

### एतन्मुनिसुताच्छ्रुवा तमामन्त्र्य स सानुगः । मृगाङ्कदत्तस्तेनैव मार्गेण त्वरितं ययौ ॥ ५९ (12-35-59)

### प्राप? तस्य करभग्रीवस्य निकटं क्रमात् । मातङ्गराजकोट्टस्य भिल्लपल्लीसमाकुलम् ॥ 12.35.६० (12-35-60)

### ददर्शादूरतश्चात्र शबरौघानितस्ततः । बर्हिबर्हेभदशनव्याघ्रचर्ममृगामिषान् ॥ ६१ (12-35-61)

### तिर्यञ्च इव जीवन्ति पश्यतारण्यवृत्तयः । चित्रं तदप्यमी दुर्गपिशाचं ब्रुवते प्रभुम् ॥ ६२ (12-35-62)

### नास्त्येवाराजकं किंचिद्बत कोऽपि प्रजास्वहो । राजशब्दः सुरैः सृष्टो मात्स्यन्यायभयादयम् ॥ ६३ (12-35-63)

### एवं मृगाङ्कदत्तस्तान्भिल्लान्वीक्ष्य सखीन्ब्रुवन् । यावत्स करभग्रीवकोट्टमार्गं विवित्सति ॥ ६४ (12-35-64)

### तावन्मायाबटोस्तस्य तत्रादावभ्युपेयुषः । तं पूर्वदृष्टं ददृशुश्चाराः शवरभूभृतः ॥ ६५ (12-35-65)

### ते मायाबटवे तस्मै गत्वा सद्यो न्यवेदयन् । तदागमं ससैन्यश्च सोऽपि प्रत्युज्जगाम तम् ॥ ६६ (12-35-66)

### निकटीभूय दृष्ट्वा च मुक्तबाहः प्रधाव्य सः । पपात पादयोस्तस्य राजसूनोः पुलिन्दराट् ॥ ६७ (12-35-67)

### कृतकण्ठग्रहं राजा स पृष्टकुशलश्च तम् । सामात्यं वाहनारूढमनैषीत्कटकं निजम् ॥ ६८ (12-35-68)

### प्राहिणोच्च प्रतीहारं तदागमनशंसिनम् । तस्मै मातङ्गराजाय निजं स शबराधिपः ॥ ६९ (12-35-69)

### आजगाम च मातङ्गराजः सोऽपि स्वदेशतः । द्रुतं दुर्गपिशाचोऽत्र नाम्नो बिभ्रद्यथार्थताम् ॥ 12.35.७० (12-35-70)

### शिलाकूटकठोराङ्गस्तमालमलिनच्छविः । पुलिन्दाश्रितपापश्च विन्ध्याचल इवापरः ॥ ७१ (12-35-71)

### भ्रुकुट्या भीषणमुखः प्रकृत्यैव त्रिशाखया । स्वीकर्तुं विन्ध्यवासिन्या त्रिशूलेनेव चिह्नितः ॥ ७२ (12-35-72)

### तरुणः क्षपिताशेषवया अप्यसुदर्शनः । कृष्णोऽप्यनन्यसेवी च भूभृत्पादोपजीव्यपि ॥ ७३ (12-35-73)

### नवाभ्र इव मायूरपिच्छचित्रधनुर्धरः । हिरण्याक्ष इवोद्दामवराहक्षतविग्रहः ॥ ७४ (12-35-74)

### घटोत्कच इवोत्सिक्तभीमरूपधरो बली । कलिकाल इवाधर्मनिरतोच्छृङ्खलप्रजः ॥ ७५ (12-35-75)

### आययौ च बलाभोगस्तस्यापूरितभूतलः । मुक्तोऽर्जुनभुजासङ्गात्प्रवाह इव नार्मदः ॥ ७६ (12-35-76)

### शिलाकलापो लुठितः किमञ्जनगिरेरयम् । किमुताकालकल्पान्तमेघौघः पतितो भुवि ॥ ७७ (12-35-77)

### इति शङ्कां स विदधच्चण्डालानीकिनीचयः । प्रससर्पासितच्छायामलिनीकृतदिङ्मुखः ॥ ७८ (12-35-78)

### उपगम्य च तत्स्वामी दूरान्न्यस्तशिराः क्षितौ । मृगाङ्कदत्तं तं दुर्गपिशाचः प्रणनाम सः ॥ ७९ (12-35-79)

### उवास चाद्य देवी मे प्रसन्ना विन्ध्यवासिनी । उचितोचितवंशो यद्गृहान्प्राप्तो भवान्मम ॥ ८० (12-35-80)

### तद्धन्योऽस्मि कृतार्थोऽस्मीत्युक्त्वा तस्मादुपायनम् । मातङ्गराजः स ददौ मुक्ताकस्तूरिकादिकम् ॥ ८१ (12-35-81)

### सोऽप्यभ्यनन्दत्प्रीत्या तं राजपुत्रो यथोचितम् । ततस्तत्रैव सर्वे ते चक्रुः सेनानिवेशनम् ॥ ८२ (12-35-82)

### आलानबद्धैर्द्विरदैस्तुरगैर्मन्दुराश्रितैः । कृतास्पदैश्च पादातैः स्थगिता सा महाटवी ॥ ८३ (12-35-83)

### आजन्मापूर्वनगरीभावसंप्राप्तसंपदा । घूर्णमानेव तत्कालं नैव स्वात्मन्यवर्तत ॥ ८४ (12-35-84)

### ततोऽत्र काननोद्याने विहितस्नानमङ्गलम् । कृताहारं सुखासीनमेकान्ते सचिवान्वितम् ॥ ८५ (12-35-85)

### मायाबटौ स्थिते दुर्गपिशाचः स कथान्तरे । मृगाङ्कदत्तमवदत्प्रीतिप्रश्रयपेशलम् ॥ ८६ (12-35-86)

### मायाबटुरयं राजा बहुकालमिहागतः । त्वन्निदेशप्रतीक्षः सन्स्वामिन्साकं मया स्थितः ॥ ८७ (12-35-87)

### तद्राजपुत्र युष्माभिः कुत्र स्थितमियच्चिरम् । किं कृतं चेति कार्यं स्वमस्मान्बोधयताधुना ॥ ८८ (12-35-88)

### एतत्तद्वचनं श्रुत्वा राजपुत्रो जगाद सः । तदा मायाबटोरस्य गृहाद्विमलबुद्धिना ॥ ८९ (12-35-89)

### गुणाकरेण च समं प्राप्य भीमपराक्रमम् । गत्वा श्रुतधिया साकं चिन्वतान्यान्सखीन्मया ॥ ९० (12-35-90)

### प्राप्तः प्रचण्डशक्तिश्च विचित्रकथ एष च । मार्गक्रमेण चैषोऽपि ततो विक्रमकेसरी ॥ ९१ (12-35-91)

### ततो वरसरस्तीरे प्राप्य विघ्नेशपादपम् । फलार्थमधिरुह्यैते तच्छापात्फलतां गताः ॥ ९२ (12-35-92)

### आराध्याथ गणेशं तं कथंचिन्मोचिता मया । शेषाश्चादौ तथाभूतास्तत्र मुक्तास्तथैव मे ॥ ९३ (12-35-93)

### दृढमुष्टिरयं व्याघ्रसेनमेघबलाविमौ । स्थूलवाहुरसौ चेति चत्वारः सचिवा इमे ॥ ९४ (12-35-94)

### एतैः प्राप्तैः समं सर्वैरहमुज्जयिनीमगाम् । तस्यां च गुप्तद्वारायां प्रवेशोऽप्यभवन्न नः ॥ ९५ (12-35-95)

### कुतः शशाङ्कवत्यास्तु हरणोपायचिन्तनम् । सैन्यहीनस्य चाभून्मे न दूतप्रेषणार्हता ॥ ९६ (12-35-96)

### ततः संमन्त्र्य युष्माकमागता निकटं वयम् । इदानीं सिद्धये भूयं प्रमाणमिह नः सखे ॥ ९७ (12-35-97)

### एवं मृगाङ्कदत्तेन स्ववृत्तान्तेऽभ्युदीरिते । सोऽथ दुर्गपिशाचस्तं समायाबटुरब्रवीत् ॥ ९८ (12-35-98)

### धीरो भव कियत्कार्यमेतदस्माभिरञ्जसा । प्राणाः प्रथममेवैते त्वदर्थमुपकल्पिताः ॥ ९९ (12-35-99)

### आनयामोऽत्र तं बद्ध्वा कर्मसेनं महीभृतम् । प्रसह्य च हरामोऽस्य तां शशाङ्कवतीं सुताम् ॥ १०० (12-35-100)

### इति मातङ्गराजेन समायाबटुनोदिते । मृगाङ्कदत्तः सप्रीतिबहुमानमभाषत ॥ १०१ (12-35-101)

### किं न संभाव्यते युष्मास्वियमेव हि वक्ति वः । प्रतिपन्नसुहृत्कार्यनिर्वाहं धीरसत्त्वता ॥ १०२ (12-35-102)

### दार्ढ्यं विन्ध्याद्रितः शौर्यं व्याघ्रेभ्यो मित्त्ररागिताम् । वनाब्जिनीभ्यश्चादाय यूयं धात्रेह निर्मिताः १०३ (12-35-103)

### तद्विचार्य यथायुक्तं कुरुध्वमिति वादिनि । मृगाङ्कदत्ते दिनकृद्विशश्रामास्तमस्तके ॥ १०४ (12-35-104)

### ततस्तत्र त्रियामां तां स्कन्धावारे विशश्रमुः । ते कर्मान्तिकक्लृप्तेषु निवेशेषु यथोचितम् ॥ १०५ (12-35-105)

### प्रातर्मृगाङ्कदत्तश्च विससर्ज गुणाकरम् । किरातराजमानेतुं सुहृदं शक्तिरक्षितम् ॥ १०६ (12-35-106)

### तेन गत्वोक्तवृत्तान्तः स्वल्पैरेव दिनैश्च सः । तद्युक्तोऽतिमहासैन्यः किरातपतिराययौ ॥ १०७ (12-35-107)

### पदातिलक्षदशकं द्वे लक्षे वाजिनामपि । महावीराधिरूढानामयुतं मत्तदन्तिनाम् ॥ १०८ (12-35-108)

### अष्टाशीतिसहस्राणि रथानां च महीपतिम् । अन्वाययुर्ध्वजच्छत्रसंछादितनभांसि तम् ॥ १०९ (12-35-109)

### मूगाङ्कदत्तश्च मुदा प्रत्युद्गम्याभिपूज्य तम् । प्रावेशयत्सकटकं ससुहृत्सचिवो नृपम् ॥ ११० (12-35-110)

### तावन्मातङ्गराजस्य येऽप्यन्ये मित्त्रबान्धवाः । मायाबटोश्च तद्दत्तदूताः सर्वेऽप्युपाययुः ॥ १११ (12-35-111)

### ववृधे च लसन्नादः संमिलद्वाहिनीशतः । मृगाङ्कदत्तहृदयानन्दः शिविरवारिधिः ॥ ११२ (12-35-112)

### मुक्तामृगमदैर्वस्त्रैर्मांसभारैः फलासवैः । तान्स दुर्गपिशाचोऽत्र नृपतीन्सममानयत् ॥ ११३ (12-35-113)

### स्नानानुलेपनाहारपानशय्याद्यनुत्तमम् । सर्वेभ्यः शबराधीशो मायाबटुरुपाहरत् ॥ ११४ (12-35-114)

### मृगाङ्कदत्तश्चैकत्र बुभुजे निखिलैः सह । तैर्यथोचितभूभागेपूपविष्टैर्नरेश्वरैः ॥ ११५ (12-35-115)

### अपि मातङ्गराजं तं सोऽग्रे दूरादभोजयत् । कार्यं देशश्च कालश्च गरीयान्न पुनः पुमान् ॥ ११६ (12-35-116)

### विश्रान्ते च नवायाते किरातादिबले ततः । मृगाङ्कदत्तः सोऽन्येद्युर्दन्तिदन्तासनस्थितः ॥ ११७ (12-35-117)

### अस्थाने राजलोकस्य यथार्हकृतसत्क्रियः । विजनीकृत्य मातङ्गराजादीन्सुहृदोऽब्रवीत् ॥ ११८ (12-35-118)

### इदानीं कालहारः कि क्रियते किं न गम्यते । अनेन सर्वसैन्येन शीघ्रमुज्जयिनीं प्रति ॥ ११९ (12-35-119)

### तच्छ्रुत्वा श्रुतधीर्विप्रो राजपुत्रं जगाद तम् । शृणु देव वदाम्यत्र यथा नीतिविदां मतम् ॥ १२० (12-35-120)

### कार्याकार्यविभागः प्राग्बोद्धव्यो विजिगीषुणा । असाध्यं यदुपायेन तदकार्यं परित्यजेत् ॥ १२१ (12-35-121)

### तत्कार्यं यदुपायेन साध्यं तत्र चतुर्विधः । उपायः साम दानं च भेदो दण्ड इति स्मृतः ॥ १२२ (12-35-122)

### पूर्वः पूर्वो वरस्तेषां निकृष्टश्च परः परः । तस्मात्सामप्रयोगस्ते पूर्वं देवेह युज्यते ॥ १२३ (12-35-123)

### निर्लोभे कर्मसेने हि राज्ञि दानं न सिद्धये । न भेदो नहि सन्त्यस्य क्रुद्धलुब्धावमानिताः ॥ १२४ (12-35-124)

### दण्डश्च दुर्गदेशस्ये तस्मिन्नतिबलाधिके । नृपैरजितपूर्वेऽन्यैः प्रयुक्तः संशयावहः ॥ १२५ (12-35-125)

### अविश्वास्या च युद्धेषु जयश्रीर्बलिनामपि । न च कन्यार्थिनो युक्तः कर्तुं तद्वान्धवक्षयः ॥ १२६ (12-35-126)

### तत्तस्य राज्ञः साम्नैव दूतस्तावद्विसृज्यताम् । तदसिद्धौ हठायातो दण्ड एव प्रयोक्ष्यते ॥ १२७ (12-35-127)

### इत्येतच्छ्रुतधेर्वाक्यं सर्वे तत्र तथेति ते । श्रद्दधुः प्रशशंसुश्च तस्य मन्त्रक्रमज्ञताम् ॥ १२८ (12-35-128)

### ततः संमन्त्र्य तैरेव समं दूतगुणान्वितम् । किरातराजानुचरं तदाख्यातं द्विजोत्तमम् ॥ १२९ (12-35-129)

### दूतं सुविग्रहं नाम कर्मसेनाय भूभृते । मृगाङ्कदत्तो व्यसृजल्लेखसंदेशहारिणम् ॥ १३० (12-35-130)

### स गत्वोज्जयिनीं दूतः प्रतीहारनिवेदितः । वल्लभाश्वद्विपाकीर्णकक्ष्यान्तरमनोरमम् ॥ १३१ (12-35-131)

### प्रविश्य राजभवनं सिंहासनगतं नृपम् । ददर्श कर्मसेनं तं मन्त्रिभिः परिवारितम् ॥ १३२ (12-35-132)

### प्रणम्य चासनासीनः स पृष्टकुशलः क्रमात् । राज्ञाभिनन्दितस्तेन लेखं तस्मै समर्पयत् ॥ १३३ (12-35-133)

### आदाय तं च तन्मन्त्री मुद्राक्षेपप्रसारितम् । प्रज्ञाकोषाभिधानोऽत्र स्पष्टमेवमवाचयत् ॥ १३४ (12-35-134)

### स्वस्ति श्रीकरभग्रीवकोट्टमूलाटवीतटात् । महाराजाधिराजस्य पुत्रोऽयोध्यापुरीपतेः ॥ १३५ (12-35-135)

### श्रीमतोऽमरदत्तस्य महीमण्डलमण्डनम् । श्रीमान्मृगाङ्कदत्तोऽत्र प्रह्वोपनतराजकः ॥ १३६ (12-35-136)

### उज्जयिन्यां महाराजकर्मसेनस्य सादरम् । निजवंशपयोधीन्दोरिदं संदिशति स्फुटम् ॥ १३७ (12-35-137)

### कन्या तवास्ति सावश्यं देयान्यस्मै प्रयच्छ तत् । मह्यं तां सदृशी सा मे भार्यादिष्टा हि दैवतैः ॥ १३८ (12-35-138)

### एवं नौ बन्धुभावः स्यान्नश्येत्पूर्वा च वैरिता । नो चेन्निजभुजावेव प्रार्थयिष्येऽत्र वस्तुनि ॥ १३९ (12-35-139)

### इत्यत्र वाचिते लेखे प्रज्ञाकोषेण मन्त्रिणा । राजा सकोपः सचिवान्कर्मसेनो जगाद सः ॥ १४० (12-35-140)

### विपक्षास्ते सदास्माकमनात्मज्ञेन तेन च । एतत्तथैव संदिष्टं पश्यताद्यासमञ्जसम् ॥ १४१ (12-35-141)

### आत्माभिलिखितः पूर्वं वयं पश्चादवज्ञया । दर्पाध्मातेन पर्यन्ते बाहुवीर्यमुदीरितम् ॥ १४२ (12-35-142)

### तन्न मे प्रतिसंदेशो योग्यः कन्याकथैव का । गच्छ दूत भवत्स्वामी यत्स वेत्ति करोतु तत् ॥ १४३ (12-35-143)

### इत्युक्तः कर्मसेनेन राज्ञा दूतोऽत्र स द्विजः । सुविग्रहस्तमोजस्वी क्रमायातमभाषत ॥ १४४ (12-35-144)

### अदृष्ट्वा राजपुत्रं तं संप्रत्योजायसे जड । सज्जो भवागते तस्मिन्वेत्स्यसि स्वपरान्तरम् ॥ १४५ (12-35-145)

### इति तेनोदिते राजसभा क्षोभमियाय सा । गच्छावध्योऽसि किं कुर्म इति क्रुद्धोऽभ्यधान्नृपः ॥ १४६ (12-35-146)

### अन्येऽत्र दन्तदष्टौष्ठा मृद्नन्तः स्वान्करान्करैः । किं नाधुनैव गत्वा तं हन्म इत्यब्रुवन्मिथः ॥ १४७ (12-35-147)

### यात्वयं वटुवाचाटस्यास्य किं कुप्यते गिरा । द्रक्ष्यते यत्करिष्याम इत्यूचुर्धैर्यतः परे ॥ १४८ (12-35-148)

### भ्रूभङ्गैः केचिदासन्नचापरोपणसूचनम् । कुर्वन्त इव निःशब्दं तस्थुः कोपारुणैर्मुखैः ॥ १४९ (12-35-149)

### एवं सभायां क्रुद्धायां स निर्गत्य सुविग्रहः । दूतो मृगाङ्कदत्तस्य पार्श्वं स्वकटकं ययौ ॥ १५० (12-35-150)

### तस्मै स कर्मसेनोक्तं समित्त्राय शशंस तत् । सोऽप्यादिदेश तच्छ्रुत्वा यात्रां सैन्ये नृपात्मजः ॥ १५१ (12-35-151)

### ततः स्वाम्यादेशप्रबलपवनापातविधुतो बलाम्भोधिर्धावन्नरतुरगमातङ्गमकरः । सपक्षाणां तन्वन्मनसि परितोषं क्षितिभृतां स संप्राप क्षोभं प्रतिभयकरं कातरनृणाम् ॥ १५२ (12-35-152)

### क्षितिमथ विदधद्बलाश्वलालागजमदकर्दमितां मृगाङ्कदत्तः । बधिरितभुवनः स तूर्यनादैरुदचलदुज्जयिनीं शनैर्जयाय ॥ १५३ (12-35-153)

### इति महाकविश्रीसोमदेवभट्टविरचिते कथासरित्सागरे शशाङ्कवतीलम्बके पञ्चत्रिंशस्तरङ्गः । 