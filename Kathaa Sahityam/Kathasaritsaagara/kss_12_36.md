## [कथासरित्सागरः 12 36](https://sa.wikisource.org/wiki/कथासरित्सागरः/लम्बकः_१२/तरङ्गः_३६)

### ततः स विन्ध्यमुल्लङ्घ्य प्राप संनद्धसैनिकः । मृगाङ्कदत्तः सीमान्तमुज्जयिन्याः सुहृद्युतः ॥ १ (12-36-1)

### तद्बुद्ध्वा कर्मसेनोऽपि राजास्य सबलोऽग्रतः । धीरो युद्धाय संनह्य नगर्या निरगात्ततः ॥ २ (12-36-2)

### निकटीभूय चान्योन्यदर्शिन्योरुभयोस्तयोः । तत्सेनयोः प्रववृते संग्रामो वीरहर्षणः ॥ ३ (12-36-3)

### नृसिंहनादवित्रस्तभग्नक्लीबासुराकुलः । सोऽभूद्धिरण्यकशिपोर्निवास इव संगरः ॥ ४ (12-36-4)

### संतता विनिकृन्तन्तो घना गगनगामिनः । सुभटेष्विषवः पेतुः सस्येषु शलभा इव ॥ ५५ (12-36-5)

### खड्गाहतेभकुम्भोत्थो बभौ मुक्ताफलोत्करः । संरम्भत्रुटितो हार इव तत्समरश्रियः ॥ ६ (12-36-6)

### तीक्ष्णकुन्ताग्रदशनं ग्रस्ताश्वनरकुञ्जरम् । कृतान्तस्येव वदनं तद्विरेजे रणाजिरम् ॥ ५ ७ (12-36-7)

### उत्फेलुर्भल्ललूनानि शिरांसि भुजशालिनाम् । दिवि दत्तोर्ध्वझम्पानि दिव्यस्त्रीरिव चुम्बितुम् ॥ ८ (12-36-8)

### कबन्धा ननृतुश्चात्र सुभटानां पदे पदे । निर्भासितोत्तमस्वामिसंगरप्रमदादिव ॥ ९ (12-36-9)

### एवं च पञ्चदिवसान्वहच्छोणितनिम्नगः । आसीत्करङ्ककूटाढ्यः स शूरान्तकरो रणः ॥ १० (12-36-10)

### पञ्चमेऽह्नि रहः सायं तं समेतं स्वमन्त्रिभिः । मृगाङ्कदत्तं श्रुतधिर्विप्रोऽभ्येत्य जगाद सः ॥ ११ (12-36-11)

### युष्मासु समरव्यग्रेष्वितो भिक्षुकरूपिणा । गत्वा निराकुलद्वारां प्रविश्योज्जयिनीं मया ॥ १२ (12-36-12)

### निकटादप्यदृश्येन भूत्वा विद्याप्रभावतः । यदन्विष्टं यथावत्तच्छृणु देव वदामि ते ॥ १३ (12-36-13)

### यदैव कर्मसेनोऽसौ राजा युद्धाय निर्गतः । तदैवानुज्ञया मातुः सा शशाङ्कवती गृहात् ॥ १४ (12-36-14)

### निर्गत्य तत्पुरीवर्तिगौर्यायतनमाश्रिता । तामाराधयितुं देवीं श्रेयोर्थं समरे पितुः ॥ १५ (12-36-15)

### तत्रस्या च रहस्येकां सखीमाप्तामुवाच सा । मत्कृते सखि तातस्य विग्रहोऽयमुपागतः ॥ १६ (12-36-16)

### आक्रान्तश्चार्पयेदेष तस्मै राजसुताय माम् । गणयन्ति न राज्यार्थेऽपत्यस्रेहं महीभुजः ॥ १७ (12-36-17)

### न च जानेऽनुरूपः किं स मे राजसुतो न वा । कामं हि मृत्युमिच्छेयं न विरूपमहं पतिम् ॥ १८ (12-36-18)

### मन्ये रूपाभिसंपन्नो दरिद्रोऽपि वरं पतिः । न विरूपः पुनः कृत्स्नपृथिवीचक्रवर्त्यपि ॥ ५९ (12-36-19)

### तत्कीदृगिति गत्वा तं विलोक्यागच्छ सैन्यतः । प्रज्ञानेन च नाम्ना च शुभे चतुरिका ह्यसि ॥ २० (12-36-20)

### एवं सखी तयोक्ता सा युक्त्या कटकमेत्य नः । त्वां विलोक्य विभो गत्वा राजपुत्रीमुवाच ताम् ॥ २१ (12-36-21)

### किमन्यत्सखि सा जिह्वा जाने नास्त्यपि वासुकेः । या शक्ता गदितुं तस्य रूपं राजसुतस्य तत् ॥ २२ (12-36-22)

### ब्रवीमि पुनरेतावद्यथा नान्या समास्ति ते । नारी रूपेण मनुजस्तथा नान्योऽस्ति तत्समः ॥ २३ (12-36-23)

### अत्यल्पं धिङ्मयोक्तं वा मन्ये ह्यस्मिञ्जगत्त्रये । न सिद्धो नापि गन्धर्वो न देवोऽप्यस्ति तादृशः ॥ २४ (12-36-24)

### एवं सखीगिरा तस्यास्त्वयि न्यस्तं च मानसम् । शशाङ्कवत्याः कामेन कीलितं च समं शरैः ॥ २५ (12-36-25)

### तत्क्षणात्प्रभृति श्रेयस्कामा तव पितुश्च सा । कृशीभवन्ती तपसा स्थिता त्वद्विरहेण च ॥ २६ (12-36-26)

### तद्गुप्तं निशि गत्वाद्य हृत्वा गौर्याश्रमात्ततः । विजनादानयत तां राजपुत्रीमलक्षितम् ॥ २७ (12-36-27)

### यात मायाबटोरस्य गृहानेते नृपास्ततः । पश्चात्प्रकोपं रक्षित्वा तत्रैष्यन्ति समं मया ॥ २८ (12-36-28)

### निवर्ततामिदं युद्धं मा स्म भूत्सैन्यसंक्षयः । अस्तु वः कुशलं देहे राज्ञस्त्वच्छ्वशुरस्य च ॥ २९ (12-36-29)

### गतिरेषा ह्मगतिका युद्धं प्राणार्पणेन यत् । उपायेषु जघन्योऽयमुपायो गीयते बुधैः ॥ ३० (12-36-30)

### एवमुक्तः श्रुतधिना स गुप्तं प्रययौ निशि । मृगाङ्कदत्तस्तत्राश्वानारुह्य सचिवैः सह ॥ ३१ (12-36-31)

### सुप्तस्त्रीबालशेषां तां विवेशोज्जयिनीं च सः । गत्वैव संवृतद्वारां सुप्तैः स्वल्पैश्च रक्षिभिः ॥ ३२ (12-36-32)

### ततः श्रुतधिना दत्तैरभिज्ञानैः सुलक्षितम् । ख्यातं पुष्पकरण्डाख्यमहोद्यानान्तरस्थितम् ॥ ३३ (12-36-33)

### तत्कालालंकृतप्राचीमुखेन शशिना करैः । प्रकाशितं राजसुतस्तं स गौर्याश्रमं ययौ ॥ ३४ (12-36-34)

### तावच्च परिचर्यादिश्रान्ते सुप्ते सखीजने । सा शशाङ्कवती तत्र वीतनिद्रा व्यचिन्तयत् ॥ ३५ (12-36-35)

### मदर्थं बत राजानो राजपुत्रा दिने दिने ॥  (12-36-36)

### वीरास्ते ते च हन्यन्ते समित्युभयसैन्ययोः ॥ ३६ (12-36-36)

### स च राजसुतो देव्या स्वप्ने ह्यम्बिकयानया । आदिष्टः पूर्वभर्ता मे मदर्थप्रार्थिताहवः ॥ ३७ (12-36-37)

### हृदयं च यमाच्छिद्य दत्त्वा शरपरम्पराम् । सिद्धलक्षेण कामेन नीत्वा तस्मै समर्पितम् ॥ ३८ (12-36-38)

### तातस्तु मन्दपुण्यां मां नैव तस्मै प्रदास्यति । पूर्ववैराच्च दर्पाच्च लेखादित्यद्य हि श्रुतम् ॥ ३९ (12-36-39)

### वामे विधौ च कः स्वप्नदेवतादेशनिश्चयः । प्रियप्राप्तौ च पश्यामि न कांचित्सर्वथा दिशम् ॥ ४० (12-36-40)

### तद्यावन्नाहितं किंचित्तस्य तातस्य वा रणे । शृणोमि तावदात्मानं हताशं न त्यजामि किम् ॥ ४१ (12-36-41)

### इत्युत्थाय पुरो गत्वा गौर्याः साशोकपादपे । पाशं विरचयामास स्वोत्तरीयेण दुःखिता ॥ ४१ (12-36-42)

### तावन्मृगाङ्कदत्तोऽपि सवयस्यः प्रविश्य तम् । उद्यानं तरुबद्धाश्वो गौर्यागाराश्रमं गतः ॥ ४३ (12-36-43)

### तत्र तत्सचिवेनाराद्राजपुत्री विलोक्य ताम् । मृगाङ्कदत्तो जगदे स्वैरं विमलबुद्धिना ॥ ४४ (12-36-44)

### देव पश्यात्र काप्येषा पाशेन वरकन्यका । उद्यता हन्तुमात्मानं तत्का नाम भवेदियम् ॥ ४५ (12-36-45)

### तच्छ्रुत्वैव विलोक्यैतां राजसूनुरुवाच सः । अहो केयं रतिः किंस्विद्रूपिणी किमु निर्वृतिः ॥ ४६ (12-36-46)

### साकारा कान्तिरिन्दोर्वा मन्मथाज्ञाथ जङ्गमा । किं वामराङ्गना मैवमस्याः पाशोद्यमः कथम् ॥ ४७ (12-36-47)

### तत्तावदिह तिष्ठामः पादपान्तरिताः क्षणम् । यावज्जानीमहे केयमिति व्यक्तं कथंचन ॥ ४८ (12-36-48)

### इत्युक्त्वा सवयस्योऽत्र यावच्छन्नः स तिष्ठति । सा शशाङ्कवती तावद्विग्ना देवीं व्यजिज्ञपत् ॥ ४९ (12-36-49)

### अस्मिञ्जन्मनि चेद्देवि न स राजसुतः पतिः । देवो मृगाङ्कदत्तो मे निष्पन्नः पूर्वदुष्कृतैः ॥ ५० (12-36-50)

### त्वत्प्रसादेन तद्भूयादन्यस्मिन्नपि जन्मनि । स भर्ता गौरि भगवत्यापन्नार्तिहरे मम ॥ ५१ (12-36-51)

### इति विज्ञप्य देवीं सा राजपुत्री प्रणम्य च । कण्ठे समर्पयामास पाशं बाष्पार्द्रलोचना ॥ ५२ (12-36-52)

### तत्क्षणं च प्रबुद्ध्यैव तददर्शनविह्वलाः । चिन्वन्त्यः सहसा तस्याः सख्योऽन्तिकमुपाययुः ॥ ५३ (12-36-53)

### हा हा किमिदमारब्धं सखि धिक्साहसं त्वया । इत्युक्त्वैव च तास्तस्याः पाशं कण्ठादपाहरन् ॥ ५४ (12-36-54)

### अथ ह्रीतविषण्णा सा यावद्बालात्र तिष्ठति । उदभूद्भारती तावद्गौरीगर्भगृहान्तरात् ॥ ५५ (12-36-55)

### मा विषादं कृथाः पुत्रि शशाङ्कवति नैव तत् । वचो मृषा मे यत्स्वप्ने तवोक्तं सुभगे मया ॥ ५६ (12-36-56)

### सोऽयं मृगाङ्कदत्तो हि पूर्वभर्ता तवान्तिके । प्राप्त एव व्रजानेन सह भुङ्क्ष्वाखिलां भुवम् ॥ ५७ (12-36-57)

### श्रुत्वैतां सहसा वाणीं सा शशाङ्कवती शनैः । यावद्विलोकयत्यत्र पार्श्वे किंचित्ससाध्वसा ॥ ५८ (12-36-58)

### तावन्मृगाङ्कदत्तस्य मन्त्री विक्रमकेसरी । तामुपागम्य वक्ति स्म दर्शयन्नग्रपाणिना ॥ ५९ (12-36-59)

### देवि सत्यं भवान्या ते समादिष्टमयं हि सः । राजपुत्रः पतिः प्रेमपाशाकृष्टस्तवाग्रतः ॥ ६० (12-36-60)

### तच्छ्रुत्वा सा ततस्तिर्यङ्न्यस्तदृष्टिर्ददर्श तम् । कान्तं तेजस्विनं मध्यवर्तिनं सहचारिणाम् ॥ ६१ (12-36-61)

### ग्रहैः परिवृतं चन्द्रमवतीर्णमिवाम्बरात् । रूपोपमानमन्येषाममृतस्यन्दनं दृशोः ॥ ६२ (12-36-62)

### ततः पतदनङ्गेषुपुङ्खपक्ष्मचितैरिव । अङ्गैः कण्टकितैर्यावदास्ते सा स्तम्भनिश्चला ॥ ६३ (12-36-63)

### तावन्मृगाङ्कदत्तस्तामुपेत्य त्याजयन्ह्रियम् । स कालोचितमाह स्म गिरा प्रेयमधुश्च्युता ॥ ६४ (12-36-64)

### त्याजयित्वा निजं देशं राज्यं बन्धूंश्च दूरतः । दासीकृत्याहमानीतो गुणैर्बद्ध्वा नताङ्गि ते ॥ ६९ (12-36-65)

### तन्मयारण्यवासस्य वसुधाशयनस्य च । फलाहारस्य तीव्रार्कतापसंसेवनस्य च ॥ ६६ (12-36-66)

### तपःकष्टस्य तन्वङ्गि संप्राप्तं फलमीदृशम् । यद्दृष्टा नेत्रपीयूषवृष्टिरेषा तनुस्तव ॥ ६७ (12-36-67)

### यदि स्नेहानुरोधश्च मयि ते हरिणाक्षि तत् । अस्मत्पुरीपुरंध्रीणां प्रयच्छ नयनोत्सवम् ॥ ६८ (12-36-68)

### सङ्ग्रामः शाम्यतु श्रेयो भवतूभयपक्षयोः । कृतार्थं जायतां जन्म सह गुर्वाशिषा मम ॥ ६९ (12-36-69)

### एवं मृगाङ्कदत्तेन सा शशाङ्कवती तदा । उक्ता जगाद वसुधाविन्यस्तनयना शनैः ॥ ७० (12-36-70)

### अयं तावद्गुणक्रीतो जनः स्वाधीन एव ते । तदार्यपुत्र कुशलं यदवैषि कुरुष्व तत् ॥ ७१ (12-36-71)

### इति वाक्सुधया तस्याः कृती निर्वापितोऽथ सः । मृगाङ्कदत्तो देवीं तां गौरीं स्तुत्वा प्रणम्य च ॥ ७२ (12-36-72)

### आरोप्य राजपुत्रीं च तां तुरंगे स्वपृष्ठतः । तत्सखीभिः समारूढपश्चाद्भागाश्वपृष्ठगैः ॥ ७३ (12-36-73)

### दशभिः सहितो वीरैः सचिवैः शस्त्रपाणिभिः । उच्चचाल ततो रात्रौ राजपुत्रो धृतायुधः ॥ ७४ (12-36-74)

### ते चैकादश दृष्ट्वापि तत्र रोद्धुं न शेकिरे । नगरीरक्षिभिः क्रुद्धा रुद्रा इव दुरासदाः ॥ ७५ (12-36-75)

### विनिर्गत्योज्जयिन्याश्च जग्मुर्मायाबटोर्गृहम् । सशशाङ्कवतीकास्ते यथा श्रुतधिनोदितम् ॥ ७६ (12-36-76)

### क एते क्व प्रयाताश्चेत्युद्भ्रान्तेष्वत्र रक्षिषु । सा चोज्जयिन्यां बुबुधे क्रमाद्राजसुता हृता ॥ ७७ (12-36-77)

### तच्चाख्यातुं महादेवी कर्मसेनाय भूभृते । सत्वरं नगराध्यक्षं प्राहिणोत्कटकं प्रति ॥ ७८ (12-36-78)

### अत्रान्तरे च कटके तत्र रात्रावुपेत्य तम् । चाराधिकारी राजानं कर्मसेनं व्यजिज्ञपत् ॥ ७९ (12-36-79)

### देव प्रदोष एवाद्य गुप्तं निर्गत्य सैन्यतः । मृगाङ्कदत्तः सामात्यो हयैरुज्जयिनीं गतः ॥ ८० (12-36-80)

### तां शशाङ्कवतीं हर्तुं गौर्यायतनवर्तिनीम् । इति सम्यङ्मया ज्ञातं प्रभुर्जानात्यतः परम् ॥ ८१ (12-36-81)

### इत्याकर्ण्य समाहूय कर्मसेनः स भूपतिः । रहः स्वसेनापतये यथाश्रुतमवर्णयत् ॥ ८२ (12-36-82)

### जगाद च वराश्वानां सहितः पञ्चभिः शतैः । शूराधिरूढैः प्रच्छन्नं द्रुतमुज्जयिनीं व्रज ॥ ८३ (12-36-83)

### मृगाङ्कदत्तं जहि तं पापं प्राप्य बधान वा । विद्धि मामागतं पश्चात्पृष्ठस्थापितसैनिकम् ॥ ८४ (12-36-84)

### इत्युक्तस्तेन राज्ञा स यथादिष्टबलान्वितः । प्रायात्सेनापती रात्रौ तथेत्युज्जयिनीं प्रति ॥ ८५ (12-36-85)

### मार्गे तन्नगराध्यक्षान्मिलितादशृणोच्च सः । राजपुत्रीं हृतां वीरैर्यथान्यैरेव कैश्चन ॥ ८६ (12-36-86)

### ततः सनगराध्यक्षः प्रत्यागत्य तथैव तत् । कर्मसेनं स राजानं यथावृत्तमबोधयत् ॥ ८७ (12-36-87)

### स तद्बुद्ध्वा विचिन्त्यैव तदशक्यं ततो नृपः । अवस्कन्दनिवृत्तस्तां तूष्णीमेवानयन्निशाम् ॥ ८८ (12-36-88)

### मृगाङ्कदत्तसैन्येऽपि मायाबटुमुखा नृपाः । निन्युस्तथैव तां रात्रिं संनद्धाः श्रुतधेर्गिरा ॥ ८९ (12-36-89)

### प्रातश्चान्विष्टवृत्तान्तः कर्मसेननृपः सुधीः । मृगाङ्कदत्तकटके राज्ञां दूतं विसृष्टवान् ॥ ९० (12-36-90)

### मृगाङ्कदत्तेन हृता सुता तावच्छलेन मे । तदस्तु कोऽपरो ह्यस्यास्तादृशः सदृशः पतिः ॥ ९१ (12-36-91)

### तदिदानीं स युष्माभिः सममायातु मद्गृहम् । करोमि यावदुद्वाहं तनयाया यथाविधि ॥ ९२ (12-36-92)

### एवं स संदिदेशास्य मुखे दूतस्य भूपतिः । तच्च ते सश्रुतधयो राजानः श्रद्दधुस्तदा ॥ ९३ (12-36-93)

### ऊचुश्च दूतं स्वपुरीं तर्हि यात्वेष वः प्रभुः । यावत्तमानयामोऽत्र गत्वा राजसुतं वयम् ॥ ९४ (12-36-94)

### तच्छ्रुत्वैव तथा तेन गत्वा दूतेन वर्णिते । स कर्मसेनः सबलस्तथेत्युज्जयिनीमगात् ॥ ९५ (12-36-95)

### तद्दृष्ट्वा तेऽपि राजानो मायाबटुपुरःसराः । मृगाङ्कदत्तं प्रति तं चेलुः श्रुतधिना सह ॥ ९६ (12-36-96)

### तावन्मृगाङ्कदत्तोऽपि स शशाङ्कवतीयुतः । मायाबटुगृहं प्राप तत्काञ्चनपुरं पुरम् ॥ ९७ (12-36-97)

### तत्र सोऽन्तःपुरैस्तस्य यथार्हकृतसत्क्रियः । सवयस्यो विशश्राम सिद्धकार्यः प्रियासखः ॥ ९८ (12-36-98)

### अन्येद्युः सश्रुतधयो नृपास्तेऽत्र समाययुः । स किरातपतिर्वीरः ससैन्यः शक्तिरक्षितः ॥ ९९ (12-36-99)

### शबराधिपतिः सोऽपि राजा मायाबटुर्बली । शूरो दुर्गपिशाचश्च स मातङ्गचमूपतिः ॥ १०० (12-36-100)

### सर्वे शशाङ्कवत्या ते युक्तं रात्र्येव कैरवम् । मृगाङ्कदत्तं दृष्ट्वा तमभ्यनन्दन्कृतोत्सवाः ॥ १०१ (12-36-101)

### यथार्हकृतमानाय तस्मै तं च न्यवेदयन् । संदेशं कर्मसेनीयं प्रवेशं च निजे गृहे ॥ १०२ (12-36-102)

### संनिवेश्याथ कटकं चलन्नगरसंनिभम् । मृगाङ्कदत्तो मन्त्राय समं सर्वैरुपाविशत् ॥ १०३ (12-36-103)

### विवाहायोज्जयिन्यां किं गन्तव्यमुत नो मया । उच्यतामिति पप्रच्छ नृपतीन्सचिवांश्च सः ॥ १०४ (12-36-104)

### दुष्टः स राजा तद्गेहगमने कुशलं कुतः । कार्यं च तत्र नास्त्येव प्राप्तैव हि तदात्मजा ॥ १०५ (12-36-105)

### इत्यैकमत्येन नृपाः सचिवाश्चाब्रुवन्यदा । तदा मृगाङ्कदत्तस्तमपृच्छच्छ्रुतधिं द्विजम् ॥ १०६ (12-36-106)

### उदासीन इव ब्रह्मंस्तूष्णीमेव स्थितोऽसि किम् । किमेतदेवाभिमतं तवाप्युत न वा वद ॥ १०७ (12-36-107)

### ततः श्रुतधिराह स्म यदि श्रोष्यसि वच्मि तत् । गन्तव्यं कर्मसेनस्य गृहेष्विति मतिर्मम ॥ १०८ (12-36-108)

### अशाठ्येन हि संदिष्टमेतत्तेनान्यथा कथम् । सुतापहारे स बली युद्धं त्यक्त्वा गृहं व्रजेत् ॥ १०९ (12-36-109)

### सबलस्य च किं कुर्यात्प्राप्तस्यापि गृहं स ते । प्रीतिस्तु तत्र यातस्य भवेत्तेन समं तव ॥ ११० (12-36-110)

### सहायोऽग्रे स च स्यान्नः स्नेहेन दुहितुः पुनः । नेच्छत्यविधिनोद्वाहं तेनैव वक्ति तत्त्वतः ॥ १११ (12-36-111)

### तद्युक्तं गमनं तत्रेत्युक्ते श्रुतधिना तदा । साधु साध्विति तत्रोचुः सर्वे श्रद्धाय तद्वचः ॥ ११२ (12-36-112)

### ततो मृगाङ्कदत्तस्तानवोचत्सर्वमस्त्वदः । किं तु तातं विनाम्बां च विवाहो मे न रोचते ॥ ११३ (12-36-113)

### तदम्बातातयोः कश्चिदाह्वानाय व्रजत्वितः । बुद्ध्वा च तदभिप्रायं करिष्यामो यथोचितम् ॥ ११४ (12-36-114)

### इत्यूचिवान्स संमन्त्र्य पित्रोः पार्श्वं स्वमन्त्रिणम् । तत्रस्थ एव व्यसृजद्वीरो भीमपराक्रमम् ॥ ११५ (12-36-115)

### तावच्च तत्रायोध्यायां पुरि राजा स तत्पिता । कालेनामरदत्तस्तज्ज्ञातवांस्तस्य लोकतः ॥ ११६ (12-36-116)

### मृगाङ्कदत्तस्य कृतं देशनिर्वासनप्रदम् । विनीतमतिना मिथ्या राजपुत्रस्य पैशुनम् ॥ ११७ (12-36-117)

### ततः कुमन्त्रिणं कोपात्तं निहत्य स सान्वयम् । पुत्रनिर्वासनोदग्रदुःखकष्टामगाद्दशाम् ॥ ११८ (12-36-118)

### निर्गत्य च पुरीबाह्ये तस्थावायतने हरेः । राजा स नन्दिग्रामाख्ये चरन्दारैः समं तपः ॥ ११९ (12-36-119)

### तत्र स्थिते चिरात्तस्मिन्स चारावेदितागमः । अयोध्यां प्राप वाताश्ववेगाद्भीमपराक्रमः ॥ १२० (12-36-120)

### स तामपश्यदुद्विग्नां गतराजसुतां पुरीम् । रामप्रवासवैधुर्यकष्टं पुनरिवागताम् ॥ १२१ (12-36-121)

### राजपुत्रस्य पृच्छद्भिर्वार्तां पौरैर्वृतोऽथ सः । तन्मुखाच्छ्रुतवृत्तान्तो नन्दिग्रामं ततो ययौ ॥ १२२ (12-36-122)

### तत्राभीष्टसुतोदन्तसोत्सुकं महिषीयुतम् । ददर्शामरदत्तं तं तपःक्षामतनुं नृपम् ॥ १२३ (12-36-123)

### तमेत्य पादपतितः कृतकण्ठग्रहं नृपम् । पृष्टोदन्तमवोचत्स सास्रं भीमपराक्रमः ॥ १२४ (12-36-124)

### प्राप्ता मृगाङ्कदत्तेन सूनुना ते स्ववीर्यतः । सा शशाङ्कवती देव कर्मसेननृपात्मजा । २? १२५ (12-36-125)

### तद्विवाहश्च देवेन विना देव्या च सर्वथा । न तस्य पितृभक्तस्य शोभनः प्रतिभासते ॥ १२६ (12-36-126)

### अतस्तेन विसृष्टोऽहमिहैवागम्यतामिति । विज्ञापनाय धरणिन्यस्तमूर्ध्ना सुतेन वः ॥ १२७ (12-36-127)

### प्रतीक्षमाणो युष्मांश्च स काञ्चनपुरे स्थितः । शबराधिपतेर्देव राज्ञो मायाबटोर्गृहे ॥ १२८ (12-36-128)

### शृण्विदानीं च वृत्तान्तमित्युक्त्वा देशनिर्गमात् । आरभ्य सोऽटवीवासवियोगविषमायतम् ॥ १२९ (12-36-129)

### स युद्धं कर्मसेनीयसंध्यन्तं विविधाद्भुतम् । कृत्स्नं स्वप्रभुवृत्तान्तं जगौ भीमपराक्रमः ॥ १३० (12-36-130)

### तच्छ्रुत्वा सुतकल्याणे स राजा जातनिश्चयः । तदैवामरदत्तः स्वं हर्षात्प्रस्थानमादिशत् ॥ १३१ (12-36-131)

### गजारूढः समं देव्या राजभिः सचिवैश्च सः । सहस्त्यश्वबलः प्रायात्पुत्रं प्रत्युत्सुकस्ततः ॥ १३२ (12-36-132)

### अल्पैरेव च स प्राप दिवसैरविलम्बितः । शबराधिपदेशस्थं सुतस्य कटकं नृपः ॥ १३३ (12-36-133)

### तद्बुद्ध्वैव च तस्याग्रे समग्रै राजभिः सह । मृगाङ्कदत्तो निरगात्सवयस्थश्चिरोत्सुकः ॥ ९३४ (12-36-134)

### दृष्ट्वैव दूरात्तुरगादवतीर्यास्य पादयोः । गजावरूढस्य पितुर्मातुश्च निपपात सः ॥ १३५ (12-36-135)

### आलिङ्गितः स च पितुः शरीरेण भुजान्तरम् । मनोरथेन हृदयं बाष्पैश्चापूरयद्दृशौ ॥ १३६ (12-36-136)

### माताप्याश्लिष्य सुचिरात्पश्यन्ती तं मुहुः सुतम् । भूयो वियोगभीतेव न मोक्तुमशकच्चिरम् ॥ १३७ (12-36-137)

### ते चाप्यमरदत्तं तं सदेवीकं नृपाः प्रभुम् । मृगाङ्कदत्तसुहृदस्तदाख्यातास्तदानमन् ॥ १३० (12-36-138)

### स राजा सापि तद्देवी दंपतीविधुरेषु तान् । सहायानेकपुत्रस्य स्नेहादभिननन्दतुः ॥ ३३९ (12-36-139)

### मायाबटोः प्रविश्याथ राजधानीं विलोक्य च । स शशाङ्कवतीं तत्र तां पादावनतां स्नुषाम् ॥ १४० (12-36-140)

### गृहीतप्राभृतो देव्या तया च स्नुषया सह । निर्गत्यामरदत्तः स्वे कटके वसतिं व्यधात् ॥ १४१ (12-36-141)

### भुक्त्वा च तत्र पुत्रेण सह सर्वैश्च राजभिः । गतिवादित्रनृत्तैस्तन्निनाय ससुखं दिनम् ॥ १४२ (12-36-142)

### मेने च लब्धयशसा कृतिनं तेन सूनुना । मृगाङ्कदत्तेनात्मानं भाविना चक्रवर्तिना ॥ १४३ (12-36-143)

### तावच्च कर्मसेनेन राज्ञा तेन सुमेधसा । दूतो मृगाङ्कदत्तस्य संमन्त्र्यात्र व्यसृज्यत ॥ १४४ (12-36-144)

### भवानुज्जयिनीं तावदिमां नैवागमिष्यति । तत्प्रेषयिष्याम्यत्रैव सुषेणाख्यमहं सुतम् ॥ ३४५ (12-36-145)

### स शशाङ्कवतीं तुभ्यं विधिवद्भगिनीं निजाम् । दास्यत्यतो नाविधिना सा विवाह्या त्वयानघ ॥ १४६ (12-36-146)

### अस्मत्स्नेहानुरोधश्चेदिति तं संदिदेश च । लेखे दूतमुखे चास्य राजसूनोः स भूपतिः ॥ १४७ (12-36-147)

### राजस्थाने श्रुते तस्मिन्संदेशे राजसूनुना । तत्पिता तस्य दूतस्य स राजैवोत्तरं ददौ ॥ १४८ (12-36-148)

### कर्मसेननृपात्कोऽन्यो वक्त्येतत्तस्य सन्मतेः । स्नेहोऽस्ति काममस्मासु तदेनं प्रेषयत्वितः ॥ १४९ (12-36-149)

### सुषेणं स निजं पुत्रं करिष्यामस्तथा वयम् । यथा संतोषकृत्तस्य सुतोद्वाहो भविष्यति ॥ १५० (12-36-150)

### इत्युक्त्वा प्रतिसंदेशं दूतं तं प्रेष्य सत्कृतम् । राजा सश्रुतधिं पुत्रं नृपतींश्च जगाद सः ॥ १५१ (12-36-151)

### अयोध्यामधुना यामो विवाहस्तत्र शोभते । सुषेणस्य च सत्कारो यथावत्तत्र सिद्ध्यति ॥ १५२ (12-36-152)

### राजा मायावटुश्चेह सुषेणं संप्रतीक्षताम् । तेनागतेन सहितोऽयोध्यां पश्चादुपैष्यति ॥ १५३ (12-36-153)

### वयं विवाहसंभारहेतोर्यामोऽग्रतः पुनः । इति राजवचस्तत्र ते सर्वेऽप्यनुमेनिरे ॥ १५४ (12-36-154)

### ततोऽन्येद्युः समं देव्या सैन्यैश्च स महीपतिः । मृगाङ्कदत्तश्च युतौ राजभिः सचिवैश्च तैः ॥ १५५ (12-36-155)

### मायाबटु निधायात्र सुषेणागमनावधि । शशाङ्कवत्या सहितौ चेलतुः कृतिनौ ततः ॥ १५६ (12-36-156)

### वल्गत्तुरंगसंघाततरङ्गशतसंकुलः । असंख्यसर्पत्पादातपाथःपूरितदिङ्मुखः ॥ १५७ (12-36-157)

### तुमुलप्रोल्लसच्छब्दपिहितान्यरवश्रवः । चचाल स बलाम्भोधिस्तयोर्गम्भीरभीषणः ॥ १५८ (12-36-158)

### कुर्वाणौ च रजश्छन्नां वसुधाविभ्रमां दिवम् । गर्जद्गजघनाकीर्णां वसुधां च द्युविभ्रमाम् ॥ १५९ (12-36-159)

### मार्गे क्रमेण गच्छन्तौ शक्तिरक्षितकस्य तौ । गृहं किरातराजस्य पितापुत्राववापतुः ॥ १६० (12-36-160)

### तत्र तेन महारत्नहेमसद्वस्त्रराशिभिः । सदारेण कृतोदारसपर्यौ सपरिग्रहौ ॥ १६१ (12-36-161)

### दिनमेकं कृताहारौ विश्रम्य सबलौ ततः । प्रस्थाय च स्वनगरीमयोध्यां प्रापतुः क्रमात् ॥ १६२ (12-36-162)

### हर्म्यवातायनारूढचञ्चत्पौराङ्गनाननैः । कान्तिपल्लवितैः फुल्लविलोलकमलामिव ॥ १६३ (12-36-163)

### सवधूकचिरायातराजपुत्रेक्षणोत्सुकैः । नेत्रैः पारिप्लवैश्चासां चलत्कुवलयैरिव ॥ १६४ (12-36-164)

### संपतद्भिर्वृतां राजहंसैर्विविशतुश्च ताम् । तरङ्गितां पताकाभिः प्रवाते सरसीमिव ॥ , १६५ (12-36-165)

### तत्राभ्यनन्दन्पौरास्तौ दीयमानाशिषौ द्विजैः । वन्दिभिः स्तूयमानौ च गीयमानौ च चारणैः ॥ १६६ (12-36-166)

### कर्मसेनस्य तनयामिमामालोकयेद्यदि । न पुनः सुतया लक्ष्म्या दर्पं कुर्यान्महोदधिः ॥ १६७ (12-36-167)

### न च गौर्यापि हिमवानित्यत्र च जगौ जनः । शशाङ्कवत्या लावण्यसंपदं वीक्ष्य विस्मितः ॥ १६८ (12-36-168)

### तदा च मङ्गलमहातूर्यप्रतिरवैर्दिशः । उत्सवाधिगमे राज्ञां संवेदनमिव व्यधुः ॥ १६९ (12-36-169)

### बहिःसृतेनेव भरादनुरागेण निर्भरा । सिन्दूरेण प्रवृत्ता सा सर्वाभूत्सोत्सवा पुरी ॥ १७० (12-36-170)

### अन्येद्युर्गणकैः सूनोर्लग्नाहे निश्चिते नृपः । चकारामरदत्तोऽत्र तद्विवाहाय संभृतिम् ॥ १७१ (12-36-171)

### अपूरि तस्य नगरी तैस्तैर्नानादिगागतैः । रत्नैस्तथा यथा चक्रे सा कुबेरपुरीमधः ॥ १७२ (12-36-172)

### अथागत्याचिरादेको हृष्टद्वाःस्थनिवेदितः । दूतो मायाबटोरत्र नृपतिं तं व्यजिज्ञपत् ॥ १७३ (12-36-173)

### देवागतो राजपुत्रः सुषेणो नृपतिश्च सः । मायाबटुरयोध्यायाः सीमान्तेऽस्याः स्थितावुभौ ॥ १७४ (12-36-174)

### श्रुत्वैवामरदत्तस्तद्राजा सैन्यैः समं निजम् । सेनापतिं सुषेणस्य तस्याग्रे विससर्ज सः ॥ १७५ (12-36-175)

### तेन साकमयोध्यातो राजपुत्रमुपागतम् । मृगाङ्कदत्तः ससुहृत्प्रीत्या प्रत्युद्ययौ ततः ॥ १७६ (12-36-176)

### दूराद्वाहावतीर्णौ च कृतकण्ठग्रहौ मिथः । तावुभौ पृष्टकुशलौ मिलतः स्म नृपात्मजौ ॥ १७७ (12-36-177)

### प्रेम्णा चैकरथारूढौ नगरीं विशतः स्म ताम् । दिशन्तौ पौरनारीणां विलोचनमहोत्सवम् ॥ १७८ (12-36-178)

### सुषेणश्चात्र राजानं दृष्ट्वा तद्बहुमानितः । शशाङ्कवत्यास्तदनु स्वसुर्वासगृहं ययौ ॥ १७९ (12-36-179)

### तत्रोत्थाय कृताश्लेषस्तया बाष्पायमाणया । उपविश्य स सव्रीडां राजपुत्रीं जगाद ताम् ॥ १८० (12-36-180)

### तातस्त्वामाह नायुक्तं पुत्रि किंचित्त्वया कृतम् । अद्यैतद्धि मया ज्ञातं यत्स्वप्नेऽम्बिकया तव ॥ १८१ (12-36-181)

### मृगाङ्कदत्तो भर्तासौ समादिष्टो नृपात्मजः । भर्तृमार्गानुसरणं स्त्रीणां च परमं व्रतम् ॥ १८२ (12-36-182)

### इत्युक्ता तेन सा बाला हृदयं स्वमधोमुखी । सिद्धमिष्टं तथेत्येवं पश्यन्ती विजहौ त्रपाम् ॥ १८३ (12-36-183)

### अथ तस्यै सुषेणोऽसौ नीत्वा राजाग्रतो ददौ । धनं शशाङ्कवत्यै तद्यत्तस्या निजसंचितम् ॥ १८४ (12-36-184)

### हेम्नो भारसहस्रे द्वे रत्नाभरणकारणम् । सुभृतान्पञ्च करभान्भाण्डं चान्यद्धिरण्मयम् ॥ १८५ (12-36-185)

### उवाच चैतदस्याः स्वं तातानुप्रेषितं तु यत् । विवाहवेद्यामस्यैतत्प्रदास्यामि क्रमादिति ॥ १८६ (12-36-186)

### ततः सर्वेऽपि ते तत्र भुक्तपीता नृपान्तिके । मृगाङ्कदत्तादियुता निन्युस्तन्निर्वृता दिनम् ॥ १८७ (12-36-187)

### प्राप्ते लग्नदिनेऽन्येद्युर्व्यग्रे राज्ञि स्वयं मुदा । मृगाङ्कदत्तः स्नानादि चकारात्मानुरूपतः ॥ १८८ (12-36-188)

### तां शशाङ्कवतीं चात्र कान्त्यैव कृतकौतुकाम् । नार्यः प्रसाधयामासुराचार इति केवलम् ॥ १८९ (12-36-189)

### निर्गत्य कौतुकागारादथ व्यग्रसुषेणतः । हुताशनवतीं वेदीमध्यासातां वधूवरौ ॥ १९० (12-36-190)

### तस्यां स राजदुहितुस्तस्या राजसुतोऽग्रहीत् । धृताब्जशोभारुचिरं पाणिं लक्ष्म्या इवाच्युतः ॥ १९१ (12-36-191)

### बभौ किमपि तापाच्च धूमाच्चाग्निप्रदक्षिणे । अकोपेऽप्यरुणोद्बाष्पं तच्छशाङ्कवतीमुखम् ॥ १९२ (12-36-192)

### वह्नौ च लाजाञ्जलयो विकीर्णा विबभुस्तया । हासाः प्रयत्नसाफल्यहृष्टस्येव मनोभुवः ॥ १९३ (12-36-193)

### ददौ लाजविसर्गे च सुषेणः प्रथमे तदा । पञ्चाश्वानां सहस्राणि वारणानां शतं तथा ॥ १९४ (12-36-194)

### स्वर्णभारशते द्वे च नवतिं च करेणुकाः । भृताः सद्वस्त्रसद्रत्नमुक्ताभरणभारकैः ॥ १९५ (12-36-195)

### महीविजयजं वित्तं तदेव द्विगुणं क्रमात् । अन्येषु लाजमोक्षेषु प्रादात्तस्याः स सोदरः ॥ १९६ (12-36-196)

### अथोल्लसत्युत्सवतूर्यनिःस्वने विवेश निष्पन्नविवाहमङ्गलः । मृगाङ्कदत्तः स नवोढया तया शशाङ्कवत्या सह मन्दिरं निजम् ॥ १९७ (12-36-197)

### पिता च राजास्य यथार्हदत्तैर्हस्त्यश्वरत्नाभरणान्नपानैः । आ राजचक्रं शुकशारिकान्तं सोऽरञ्जयत्स्वाः प्रकृतीः सपौराः ॥ १९८ (12-36-198)

### त्यागप्रकर्षश्च तदास्य राज्ञस्तेनैव पर्याप्ततयात्र जज्ञे । आबद्धवस्त्राभरणा वितेरुर्द्रुमा महीकल्पतरुभ्रमं यत् ॥ १९९ (12-36-199)

### ततः स राजा समृगाङ्कदत्तः शशाङ्कवत्या सह राजभिश्च । भुक्त्वा सुषेणेन च साकमेतमापानगोष्ठ्या दिवसं निनाय ॥ २०० (12-36-200)

### अथ सेवितनृत्तचर्चरीके गृहगे तत्र जने सुभुक्तपीते । परिपीतधरारसो गताध्वा रविरस्ताचलकंदरं विवेश ॥ २०१ (12-36-201)

### तमवेक्ष्य च संध्यया समेतं नवरागोज्ज्वलया क्वचित्प्रयातम् । विचलत्खगमेखला किलेर्ष्याकुपितेवानुदधाव वासरश्रीः ॥ २०२ (12-36-202)

### ददृशे च विलोलतारकेण प्रबलीभूतमनोभुवा मुखेन । विलसत्तिमिरासितांशुकान्ता प्रसृता रात्र्यभिसारिका क्रमेण ॥ २०३ (12-36-203)

### उदयाचलवारणाङ्कुशत्वं नवसिन्दुरसमुज्जवलो जगाम । उदयन्नथ कुप्यदायताक्षीकुटिलापाङ्गसहोदरः शशाङ्कः ॥ २०४ (12-36-204)

### शशिना कृतकेलिकर्णपूरं रतिवल्लीनवपल्लवेन तेन । तमसोऽपगमे धृतप्रसादा हरिदैन्द्री हसदाननं बभार ॥ २०५ (12-36-205)

### कृतसांध्यविधिश्च सोऽपि नक्तं नववध्वा सहितो मृगाङ्कदत्तः । प्रविवेश तया शशाङ्कवत्या रजनीवासगृहं महार्हशय्यम् ॥ २०६ (12-36-206)

### मुखचन्द्रमसा तदाङ्गनाया निशि तस्याः प्रविलुप्ततामसेन । अवभासितचित्रभित्तिनान्तः पुनरुक्तीकृतसन्मणिप्रदीपम् ॥ २०७ (12-36-207)

### शयनीयगतश्च तत्र तस्याः स्थितवत्याः परिवृत्य सप्रियायाः । अहरत्परिरभ्य चुम्बनेन क्रमशश्चाधरखण्डनेन लज्जाम् ॥ २०८ (12-36-208)

### चिरकाङ्क्षितमन्वभूच्च मा मेत्यलमल्पोच्चरदक्षरं स तस्याः । नवमोहनमन्त्रसारसौख्यं त्रुटितस्फारमहार्हरत्नकाञ्चि ॥ २०९ (12-36-209)

### अरमत लुलितालकेन चास्या मुखशशिनार्धनिमीलितेक्षणेन । श्रमवशशिथिलालसैश्च सोऽङ्गैर्विरलविलुप्तविलेपनै रतान्ते ॥ २१० (12-36-210)

### अथ तत्परिभोगलीलयेव क्षपिताक्षीयत सा तयोस्त्रियामा । विकसत्सुरतोत्सवाभिलाषप्रसरा प्रीतिरुपाययौ तु वृद्धिम् ॥ २११ (12-36-211)

### गता निशा संप्रति देव मुच्यतां विलासशय्या सुरतक्लमच्छिदः । अमी हि चूर्णालककम्पदायिनो मृगीदृशां वान्ति निशान्तवायवः ॥ २१२ (12-36-212)

### चन्द्रं निशायाः सहसानुयान्त्या हारच्युतानीव च मौक्तिकानि । दूर्वावनाग्रेष्ववपिण्डितानि स्फुरन्ति सच्छायमुषोजलानि ॥ २१३ (12-36-213)

### कोषेषु व्यलसन्निपीतमधवो ये कैरवाणां चिरंलव्धाभ्यन्तरसुस्थिता विकसतामिन्दुप्रभासंगमे । ते संकोचमुपागतेषु विगलच्छ्रीकेषु तेष्वन्यतोभृङ्गाः पश्य कुमार यान्ति मलिनाः कस्य स्थिरा ह्यापदि ॥ २१४ (12-36-215)

### दिनकृत्करमण्डिताधरामवलोक्यैव निशां मनोभुवा । अपशशितिलकं वपुः कृतं मथिताल्पाल्पतमोञ्जनं तथा ॥ २१५ (12-36-216)

### इति मृदुमधुरैः स बन्दिवाक्यैरुषसि शशाङ्कवतीविमुक्तकण्ठः । अपगतसुरतान्तखेदनिद्रः सपदि जहौ शयनं मृगाङ्कदत्तः ॥ २१६ (12-36-217)

### उत्थाय च व्यधित वासरकृत्यमेष पित्रा निजोचितकृताखिलसंविधानः । भूयस्तथैव च निनाय तदा बहूनि तान्युत्सवेन दयितासहितो दिनानि ॥ २१७ (12-36-218)

### अथ राजामरदत्तस्तज्जनकस्तच्छ्वशुर्यस्य । शिरसि सुषेणस्यादौ बबन्ध पट्टं कृताभिषेकस्य ॥ २१८ (12-36-219)

### विषयं तदुचितमेकं हस्त्यश्वहिरण्यभारवस्त्राणि । शतसंख्याश्च वरस्त्रीर्ददौ स तस्मै कृतादरो नृपतिः ॥ २१९ (12-36-220)

### शबरकिराताधिपती मायाबटुशक्तिरक्षितौ च ततः । सहबान्धवौ सदारौ मातङ्गचमूपतिं च तं स नृपम् ॥ २२० (12-36-221)

### दुर्गपिशाचं सचिवान्मृगाङ्कदत्तस्य तांश्च सश्रुतधीन् । सममानयत्प्रदत्तैर्विषयैर्गोवाजिहेमवस्त्रैश्च ॥ २२१ (12-36-222)

### ततः किरातेन्द्रमुखान्विसृज्य तान्नृपान्स्वदेशेषु सुषेणसंयुतान् । शशास राज्यं सुतशौर्यनिर्वृतः स तत्सुखेनामरदत्तभूपतिः ॥ २२२ (12-36-223)

### मृगाङ्कदत्तोऽपि विजित्य वैरिणः शशाङ्कवत्या सुचिरादवाप्तया । निजैश्च तैर्भीमपराक्रमादिभिः सहावतस्थे सचिवैश्चिरं सुखी ॥ २२३ (12-36-224)

### कालेऽथ यात्यमरदत्तनृपस्य तस्य स्वैरं जरा श्रवणमूलमुपाजगाम । भुक्ताः श्रियः परिणतं वयसा शमस्य नन्वेष काल इति वक्तुमिवाङ्गभूता ॥ २२४ (12-36-225)

### ततः स भोगेषु विरक्तमानसो महीपतिः स्वान्निजगाद मन्त्रिणः । निशम्यतां संप्रति वर्णयामि वो विधित्सितं यन्मम वर्तते हृदि ॥ २२५ (12-36-226)

### गतं वयो नः पलितेन सांप्रतं कृतान्तदूतेन कचग्रहः कृतः । जरागमे जीर्णरसं च मादृशां कुभोगतृष्णाव्यसनं विडम्बना ॥ २२६ (12-36-227)

### विवृद्धिभाजा वयसा समं यद्विवर्धते लोभमनोभवग्रहः । असंशयं कापुरुषव्रतं हि तत्स्वभावजं सत्पुरुषैरशिक्षितम् ॥ २२७ (12-36-228)

### तदस्ति मे लब्धयशा महीतले सराजकावन्तिनरेन्द्रनिर्जयात् । स्वतोऽनुरक्तप्रकृतिर्गुणाधिको मृगाङ्कदत्तः सुसहायवानयम् ॥ २२८ (12-36-229)

### तदेतदस्मै निजराज्यमूर्जितं समर्प्य तीर्थं तपसेऽहमाश्रये । परैरनिन्द्य चरितं मनस्विनां वयोनुसारोचितमेव शोभते ॥ २२९ (12-36-230)

### इति क्षितीशस्य वचः सुनिश्चितं निशम्य धीराः किल तस्य मन्त्रिणः । क्रमेण देवीप्रमुखाश्च पौरास्तथेति सर्वे प्रतिपेदिरे तदा ॥ २३० (12-36-231)

### ततः स राजा गणकोक्तलग्ने दिने विविक्ते सहितो द्विजाग्र्यैः । मृगाङ्कदत्तस्य चकार तस्य राज्याभिषेकोत्सवमात्मजस्य ॥ २३१ (12-36-232)

### इतस्ततः क्षत्तृनिदेशधावज्जनाकुलं व्यग्रनियुक्तवर्गम् । तदास्य नृत्यद्वरचारणस्त्रि मुदा जुघूर्णेव गृहं नृपस्य ॥ २३२ (12-36-233)

### तीर्थोदकं भूरि सभार्यकस्य मृगाङ्कदत्तस्य पपात मूर्ध्नि । जलप्रवाहाः पुनरस्य पित्रोः सानन्दयोर्नेत्रयुगान्निरीयुः ॥ २३३ (12-36-234)

### अधिष्ठिते तेन नवेन राज्ञा सिंहासने सिंहपराक्रमेण । तद्विद्विषां कोपभयानतानां भूमावसिंहासनमेव मेने ॥ २३४ (12-36-235)

### ततः पिता तस्य दिनानि सप्त ततान सज्जीकृतराजमार्गम् । यथार्हसंमानितराजलोकं महोत्सवं सोऽमरदत्तभूपः ॥ २३५ (12-36-236)

### दिनेऽष्टमे दारयुतो नगर्या निर्गत्य पुत्रं स मृगाङ्कदत्तम् । निवर्त्य तं बाष्पमुखं सपौरं वाराणसीं मन्त्रिसखो जगाम ॥ २३६ (12-36-237)

### तस्यां स गङ्गाम्बुपरिष्ठताङ्गो राजा त्रिसंध्यं त्रिपुरान्तकस्य । कुर्वन्सपर्यां फलमूलवृत्तिस्तस्थौ तपस्यन्मुनिवत्सदारः ॥ २३७ (12-36-238)

### आसाद्य राज्यमथ सोऽपि मृगाङ्कदत्तो भास्वानिवाम्बरतलं विपुलामलं तत् । आक्रम्य च क्षितिभृतः करसंनिपातैः प्रावर्तत प्रतपितुं प्रसरत्प्रतापः ॥ २३८ (12-36-239)

### मायाबटुप्रभृतिभिश्च सकर्मसेनैः संभूय सश्रुतधिभिः सचिवैः स तैः स्वैः । सद्वीपमेतदवजित्य चतुर्दिगन्तमेकातपत्रमवनीवलयं शशास ॥ २३९ (12-36-240)

### तस्मिंश्च राजनि कथासु निशम्यमानदुर्भिक्षदस्युपरचक्रभयादिदुःखा । नित्यप्रहृष्टसुखिता नवरामभद्रसौराज्यसौख्यमसमं वसुधा बभार ॥ २४० (12-36-241)

### अध्यास्य तैश्च सचिवैः सह तामयोध्यां नानादिगागतनृपार्चितपादपद्मः । सम्राट् समं दयितया स शशाङ्कवत्या भोगानकण्टकसुखान्बुभुजे चिराय ॥ २४१ (12-36-242)

### इति स व्याख्याय कथां मलयवनान्ते मुनिः पिशङ्गजटः ॥  (12-36-243)

### तं नरवाहनदत्तं राजसुतं विरहिणं जगदे ॥ २४२ (12-36-243)

### तस्मात्सोढक्लेशो मृगाङ्कदत्तो यथा शशाङ्कवतीम् । प्राप पुरा पुत्र तथा प्राप्स्यसि तां मदनमञ्चुकां त्वमपि ॥ २४३ (12-36-244)

### इति तस्मात्स मुनीन्द्रादाकर्ण्य वचोमृतं पिशङ्गजटात् । हृदि नरवाहनदत्तो धृतिमाधान्मदनमञ्जुकाप्राप्तौ ॥ २४४ (12-36-245)

### तद्गतचित्तोऽथ स तं मुनिवरमामन्त्र्य हारितां पूर्वम् । तत्रानेत्रीं चिन्वन्मलयगिरौ ललितलोचनां व्यचरत् ॥ २४५ (12-36-246)

### इति महाकविश्रीसोमदेवभट्टविरचिते कथासरित्सागरे शशाङ्कवतीलम्बके षट्त्रिंशस्तरङ्गः । समाप्तश्चायं शशाङ्कवतीलम्बको द्वादशः । 