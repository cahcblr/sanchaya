## [कथासरित्सागरः 18 02](https://sa.wikisource.org/wiki/कथासरित्सागरः/लम्बकः_१८/तरङ्गः_२)

### इत्युक्त्वा विक्रमादित्यदेवायास्थानवर्तिने । अनङ्गदेवः पुनरप्येवं कथयति स्म सः ॥ १ (18-2-1)

### ततो भुक्तोत्तरं सा मां सखीमध्यस्थिताब्रवीत् । अनङ्गदेव सर्वं ते कथयाम्यधुना शृणु ॥ २ (18-2-2)

### एषाहं धनदभ्रातुर्मणिभद्रस्य गेहिनी । दुन्दुभेर्यक्षराजस्य सुता मदनमञ्जरी ॥ ३ (18-2-3)

### साहं तीरेषु सरितां शैशेषूपवनेषु च । मनोहरेषु व्यहरं भर्त्रा सह सुखं सदा ॥ ४ (18-2-4)

### एकदा च गताभूवमुज्जयिन्यामहं किल । उद्यानं मकरन्दाख्यं विहर्तुं वल्लभान्विता ॥ ५५ (18-2-5)

### तत्र दैवादुषस्येकः खण्डकापालिकाधमः । विहारश्रमसंसुप्तप्रबुद्धां पश्यति स्म माम् ॥ ६ (18-2-6)

### स कामवशगः पापो भार्यात्वे होमकर्मणा । मन्त्रेण मां साधयितुं प्रावर्तिष्ट श्मशानगः ॥ ७ (18-2-7)

### तदहं स्वप्रभावेण बुद्ध्वा भर्त्रे न्यवेदयम् । तेनाप्यावेदितं भ्रातुर्ज्यायसो धनदस्य तत् ॥ ८ (18-2-8)

### धनाध्यक्षेण गत्वा च विज्ञप्तः कमलोद्भवः । स चापि भगवानेवं ब्रह्मा ध्यात्वा तमभ्यधात् ॥ ९ (18-2-9)

### सत्यं स भ्रातृजायां ते कपाली हर्तुमुद्यतः । यक्षसाधनमन्त्राणां शक्तिस्तेषां हि तादृशी ॥ १० (18-2-10)

### तया तु विक्रमादित्यो मन्त्रेणाकृष्यमाणया । आक्रन्दनीयो नृपतिः स रक्षिष्यति तां ततः ॥ ११ (18-2-11)

### एतद्ब्रह्मवचोऽभ्येत्य मद्भर्त्रे धनदोऽब्रवीत् । मद्भर्ता मह्यमाह स्म कुमन्त्रचकितात्मने ॥ १२ (18-2-12)

### तावच्च क्रमसिद्धेन मन्त्रेणाकृष्टवान्स माम् । होमं कुर्वञ्श्मशानस्थः खण्डकापालिकः स्वतः ॥ १३ (18-2-13)

### अहं च मन्त्राकृष्टा तद्वित्रस्ता पितृकाननम् । प्रापमस्थिकपालाढ्यं भैरवं भूतसेवितम् ॥ १४ (18-2-14)

### तत्रापश्यं च तं दुष्टकापालिकमहं तदा । हुताग्निमर्चितोत्तानशवाधिष्ठितमण्डलम् ॥ ३५५ (18-2-15)

### स च कापालिकः प्राप्तां दृष्ट्वा मां दर्पमोहितः । अगात्कथंचिदाचान्तुं नदीं दैवाददूरगाम् ॥ १६ (18-2-16)

### तत्क्षणं संस्मृतब्रह्मवचनाहमचिन्तयम् । किं नाक्रन्दामि राजानं स रात्रौ जात्विह भ्रमेत् ॥ १७ (18-2-17)

### इत्येतच्चिन्तयित्वोच्चैस्तत्राक्रन्दितवत्यहम् । परित्रायस्व मां देव विक्रमादित्य भूपते ॥ १८ (18-2-18)

### जगद्रक्षामणे पश्य बलात्कुलवधूं सतीम् । गृहिणीं मणिभद्रस्य धनाध्यक्षानुजन्मनः ॥ ३९ (18-2-19)

### दुन्दुभेस्तनयां यक्षीं नाम्ना मदनमञ्जरीम् । कापालिकोऽयं त्वद्राज्ये मां ध्वंसयितुमुद्यतः ॥ २० (18-2-20)

### इत्याक्रन्दितवत्येव ज्वलन्तमिव तेजसा । कृपाणपाणिमायान्तं तमद्राक्षमहं नृपम् ॥ २१ (18-2-21)

### स च मामवदद्भद्रे मा भैषीर्निर्वृता भव । अहं कापालिकादस्माद्रक्षामि भवतीं शुभे ॥ २२ (18-2-22)

### को हि राज्ये ममाधर्ममीदृशं कर्तुमीश्वरः । इत्युक्त्वाग्निशिखं नाम वेतालं स समाह्वयत् ॥ २३ (18-2-23)

### स चाहूतो ज्वलन्नेत्रः पांशुरूर्ध्वशिरोरुहः । उपेत्यैवाब्रवीद्भूपं किं करोम्यादिशेति तम् ॥ २४ (18-2-24)

### अथ राजाब्रवीदेष परदारापहारकृत् । पापः कापालिको हत्वा भवता भक्ष्यतामिति ॥ २५ (18-2-25)

### ततः सोऽग्निशिखस्तस्मिञ्शवेऽर्चामण्डलस्थिते । प्रविश्याधावदुत्थाय प्रसारितभुजाननः ॥ २६ (18-2-26)

### अग्रहीज्जङ्घयोः पश्चात्तं चाचान्तपरागतम् । कापालिकं स वेतालः पलायनपरायणम् ॥ २७ (18-2-27)

### नभसि भ्रामयित्वा च क्षिप्रमास्फोट्य च क्षितौ । देहं मनोरथं चैव सममस्य व्यचूर्णयत् ॥ २८ (18-2-28)

### हतं कापालिनं दृष्ट्वा भूतेष्वामिषगर्धिषु । आगाद्यमशिखो नाम वेतालस्तत्र दुर्मदः ॥ २९ (18-2-29)

### एत्यैव तदगृह्णात्स कापालिककलेवरम् । ततः सोऽग्निशिखः पूर्वो वेतालस्तमभाषत ॥ ३० (18-2-30)

### अरे श्रीविक्रमादित्यदेवस्यादेशतो मया । कापालिकोऽयं निहतो दुराचार त्वमस्य कः ॥ ३१ (18-2-31)

### एतच्छ्रुत्वा यमशिखः प्राह त्वं ब्रूहि तर्हि मे । किंप्रभावः स राजेति ततः सोऽग्निशिखोऽब्रवीत् ॥ ३२ (18-2-32)

### तत्प्रभावं न चेद्वेत्सि तदहं शृणु वच्मि ते । इहाभूड्डाकिनेयाख्यः सुधीरः कितवः पुरि ॥ ३३ (18-2-33)

### स जातु हृतसर्वस्वः कितवैर्द्यूतमायया । अधिकावर्जितान्यार्थनिमित्तं तैरबध्यत ॥ ३४ (18-2-34)

### अस्वत्वादददन्तं च तैरेव लगुडादिभिः । ताड्यमानोऽवतस्थे च ग्रावभूतो मृतो यथा ॥ ३५ (18-2-35)

### ततः स सभ्यैः सर्वैस्तैर्नीत्वा पापैः स चिक्षिपे । महान्धकूपे संभाव्य जीवतोऽस्मात्प्रतिक्रियाम् ॥ ३६ (18-2-36)

### स च तत्रातिगम्भीरे कितवो डाकिनेयकः । कूपे भ्रष्टो ददर्शोऽग्रौ महान्तौ पुरुषावुभौ ॥ ३७ (18-2-37)

### तौ च तं पतितं साम्ना दृष्ट्वा भीतमपृरच्छताम् । कस्त्वं कुतश्च कूपेऽस्मिन्पतितोऽस्युच्यतामिति ॥ ३८ (18-2-38)

### अथाश्वस्य स्ववृत्तान्तं द्यूतकारो निवेद्य सः । तावप्यपृच्छद्ब्रूतं मे कौ कुतश्च युवामिह ॥ ३९ (18-2-39)

### तच्छ्रुत्वा तौ जगदतुः पुरुषाववटस्थितौ । आवामस्याः पुरो भद्र श्मशाने ब्रह्मराक्षसौ ॥ ४० (18-2-40)

### अगृहीव च तावावामिहैव पुरि कन्यके । मुख्यमन्त्रिसुतामेकामन्यां मुख्यवणिक्सुताम् ॥ ४१ (18-2-41)

### न च मोचयितुं कश्चित्ते शक्नोति स्म कन्यके । मान्त्रिको दीप्तमन्त्रोऽपि पृथ्व्यामस्मत्सकाशतः ॥ ४२ (18-2-42)

### बुद्ध्वाथ विक्रमादित्यदेवस्तत्पितृवत्सलः । तत्रागाद्यत्र कन्ये ते पित्रोः सख्यात्सह स्थिते ॥ ४३ (18-2-43)

### तं दृष्ट्वैव नृपं मुक्त्वा कन्यके ते पलायितुम् । इच्छन्तावपि नैवावां ततो गन्तुमशक्नुवः ॥ ४४ (18-2-44)

### आपश्याव दिशः सर्वा ज्वलन्तीस्तस्य तेजसा । ततोऽबध्नात्स नृपतिर्दृष्ट्वा नौ स्वप्रभावतः ॥ ४५ (18-2-45)

### जातमृत्युभयौ दीनौ वीक्ष्य चैवं समादिशत् । भोः पापावन्धकूपान्तर्वसतं वत्सरावधि ॥ ४६ (18-2-46)

### मुक्ताभ्यां च ततः कार्यं भवद्भ्यां नेदृशं पुनः । करिष्यतश्चेत्तदहं निग्रहीष्यामि वां ततः ॥ ४७ (18-2-47)

### इत्यादिश्यान्धकूपेऽत्र तेनावां क्षपिताविमौ । राज्ञा विषमशीलेन कृपया न विपादितौ ॥ ४८ (18-2-48)

### अष्टभिर्दिवसैः कूपनिवासस्यास्य चावयोः । अवधिः पूर्यते वर्षादितो मुच्यावहे ततः ॥ ४९ (18-2-49)

### तद्भक्ष्यं किंचिदेतानि यद्यहानि ददासि नौ । तदुद्धृत्यामुतः कूपात्त्वां क्षिपावो बहिः सखे ॥ ५० (18-2-50)

### अङ्गीकृत्य न चेद्दास्यस्यावाभ्यां भक्ष्यमुद्धृतः । ततस्त्वां भक्षयिष्यावो निश्चितं निर्गतावितः ॥ ५१ (18-2-51)

### इत्युक्त्वा व्रह्मरक्षोभ्या ताभ्यां स कितवस्ततः । तथेति प्रतिपन्नार्थः कृपाद्बहिरुदस्यत ॥ ५२ (18-2-52)

### स कूपादुद्गतोपश्यंस्तदर्थप्राप्तिमन्यथा । पणायितुं महामांसं श्मशानं प्राविशन्निशि ॥ ५३ (18-2-53)

### तत्कालं तिष्ठता तत्र स दृष्टः कितवो मया । गृह्णातु कश्चिद्विक्रीणे महामांसमिति ब्रुवन् ॥ ५४ (18-2-54)

### अहं गृह्णामि किं मूल्यं मार्गसीत्युदिते मया । रूपप्रभावौ स्वौ देहि मह्यमित्यब्रवीच्च सः ॥ ५५ (18-2-55)

### वीर किं कुरुषे ताभ्यामित्युक्तश्च मया पुनः । उक्त्वा कृत्स्नं स्ववृत्तान्तमेवं स कितवोऽभ्यधात् ॥ ५६ (18-2-56)

### तत्त्वद्रूपप्रभावाभ्यां तानाकृष्य ददाम्यहम् । कितवान्ब्रह्मरक्षोभ्यां भक्ष्यं सभ्ययुतानरीन् ॥ ५७ (18-2-57)

### तच्छ्रुत्वा धैर्यतुष्टेन तस्मै द्यूतकृते मया । दत्तौ रूपप्रभावौ स्वावाभाष्य दिनसप्तकम् ॥ ५८ (18-2-58)

### ताभ्यामाकृष्य कूपे तान्क्रमात्क्षिप्त्वापकारिणः । नयति स्म स सप्ताहाद्ब्रह्मराक्षसभक्ष्यताम् ॥ ५९ (18-2-59)

### ततो मया स्वीकृतयोः स्वयो रूपप्रभावयोः । सोऽब्रवीड्डाकिनेयो मां द्यूतकारो भयाकुलः ॥ ६० (18-2-60)

### नाद्य दत्तं मया भक्ष्यमष्टमं तदहस्तयोः । तन्मां निर्गत्य तौ ब्रह्मराक्षसौ भक्षयिष्यतः ॥ ६१ (18-2-61)

### तदत्र किं मया कार्यं ब्रूहि मित्रं हि मे भवान् । इत्युक्तवन्तं तमहं संस्तवप्रीतितोऽब्रवम् ॥ ६२ (18-2-62)

### यद्येवं तत्त्वया ताभ्यां राक्षसाभ्यां हि खादिताः । कितवास्ते तवार्थे तौ राक्षसावद्म्यहं पुनः ॥ ६३ (18-2-63)

### तत्तौ दर्शय मे मित्रेत्युक्तवांस्तेन तत्क्षणम् । नीतस्तत्कूपनिकटं कितवेन तथेत्यहम् ॥ ६४ (18-2-64)

### अवाङ्मुखश्च यावत्तं कूपं पश्याम्यशङ्कितः । तावत्तेनास्मि दत्वार्धचन्द्रं क्षिप्तस्तदन्तरे ॥ ६५ (18-2-65)

### कूपान्तः पतितस्याथ रक्षोभ्यां भक्ष्यबुद्धितः । गृहीतस्य समं ताभ्यां बाहुयुद्धमभून्मम ॥ ६६ (18-2-66)

### यदातिवर्तितुं बाहुबलं नाशक्नुतां मम । युद्धं त्यक्त्वा तदा कस्त्वमिति तौ मामपृच्छताम् ॥ ६७ (18-2-67)

### ततो मया डाकिनेयवृत्तान्तात्प्रभृति स्वके । वृत्तान्ते कथिते मैत्रीं कृत्वा मां वदतः स्म तौ ॥ ६८ (18-2-68)

### अहो तवावयोस्तेषां कितवानां च कीदृशी । अवस्था विहिता तेन कितवेन दुरात्मना ॥ ६९ (18-2-69)

### येषां न मैत्री न घृणा नोपकारः स्पृशेन्मनः । तेषु च्छलैकविद्येषु विश्वासः कितवेषु कः ॥ ७० (18-2-70)

### साहसं नैरपेक्ष्यं च कितवानां निसर्गजम् । ठिण्ठाकरालस्य कथा तथा च श्रूयतां त्वया ॥ ७१ (18-2-71)

### अस्यामेवोज्जयिन्यां स द्यूतकारोऽभवत्पुरि । पूर्वं ठिण्ठाकरालाख्यो विषमोऽन्वर्थनामकः ॥ ७२ (18-2-72)

### तस्य हारयतो नित्यं द्यूते ये जयिनोऽपरे । ते प्रत्यहं द्यूतकाराः कपर्दकशतं ददुः ॥ ७३ (18-2-73)

### तेनापणात्स गोधूमचूर्णं क्रीत्वा दिनात्यये । चकारापूपिकाः क्वापि मृदित्वा कर्परेऽम्भसा ॥ ७४ (18-2-74)

### गत्वा श्मशाने पक्त्वा ताश्चिताग्नावेत्य चाग्रतः । महाकालस्य तद्दीपघृताभ्यक्ता अभक्षयत् ॥ ७५ (18-2-75)

### तत्रैव च महाकालदेवागाराङ्गणे सदा । उपधानीकृतभुजः स सुष्वाप क्षितौ निशि ॥ ७६ (18-2-76)

### एकदा रजनौ तत्र महाकालनिकेतने । मातृमण्डलयक्षादिप्रतिमास्तस्य पश्यतः ॥ ७७ (18-2-77)

### स्फुरन्तीर्मन्त्रसानिध्यान्मतिरेवमजायत । न करोमि किमर्थार्थमुपायमिह युक्तितः ॥ ७८ (18-2-78)

### सिद्धश्चेद्भद्रमथवा न सिद्धः का क्षतिर्मम । इत्यालोच्याब्रवीद्द्यूतायाक्षिपन्देवताः स ताः ॥ ७९ (18-2-79)

### एत भोः सह युष्माभिर्दीव्यामीहाहमेव च । सभ्यस्तथा पातयिता जितं सद्यश्च दीयते ॥ ८० (18-2-80)

### इत्युक्तास्तेन तास्तूष्णीं यत्तस्थुस्तदपातयत् । ठिण्ठाकरालः स पणं कृत्वा चित्रा वराटिकाः ॥ ८१ (18-2-81)

### अङ्गीकृतं पातनं स्यात्कितवेनानिषेधता । इति द्यूते हि सर्वत्र स्थितिर्द्यूतकृतां सदा ॥ ८२ (18-2-82)

### ततो जित्वा बहु स्वर्णं देवतास्ता जगाद सः । जितं प्रयच्छत धनं मह्यमाभाषितं यथा ॥ ८३ (18-2-83)

### इत्युच्यमानाः कितवेनासकृत्तेन ता यदा । देवता नालपन्किंचित्तदा वक्ति स्म स क्रुधा ॥ ८४ (18-2-84)

### यदि स्थिताः स्थ तूष्णीं तत्क्रियते कितवस्य यत् । अदत्तहारितार्थस्य शिलाभूतस्य तिष्ठतः ॥ ८५ (18-2-85)

### यमदंष्ट्राग्रतीक्ष्णेन क्रकचेनाङ्गपाटनम् । तदहं वः करिष्यामि नह्यपेक्षास्ति कापि मे ॥ ८६ (18-2-86)

### इत्युक्त्वा यावदादाय क्रकचं सोऽभिधावति । तावत्तस्मै ददुः स्वर्णं देवतास्ता यथाजितम् ॥ ८७ (18-2-87)

### हारयित्वा च तत्प्रातर्नक्तमेत्य तथैव सः । आचकर्ष हठद्यूतेनार्थं मातृगणात्पुनः ॥ ८८ (18-2-88)

### एवं स कुरुते यावत्प्रत्यहं तावदेकदा । जगाद देवी चामुण्डा मातॄस्ताः खिन्नमानसाः ॥ ८९ (18-2-89)

### इतोऽहं निर्गतो द्यूतादित्याहूतो ब्रवीति यः । स नाक्षेप्य इति पूर्वं शैलीय मातृदेवताः ॥ ९० (18-2-90)

### तस्मादाह्वयमानं तं तदेवोक्त्वा निरस्यत । इति चामुण्डयोक्तास्ता देव्यश्चेतसि तद्व्यधुः ॥ ९१ (18-2-91)

### निशि प्राप्तं कृताह्वानं कितवं तं च देवने । निर्गताः स्म इतो द्यूतादित्यूचुः सर्वदेवताः ॥ ९२ (18-2-92)

### एवं निराकृतष्ठिण्ठाकरालस्ताभिरेव सः । तत्प्रभुं तं महाकालमेवाह्वयत देवितुम् ॥ ९३ (18-2-93)

### सोऽपि लब्धावकाशं तं मत्वा हठदुरोदरे । निर्गतोऽहमितो द्यूतादिति देवः किलाब्रवीत् ॥ ९४ (18-2-94)

### अक्षीणदोषाद्विषमादिष्टानिष्टभयोज्झितात् । दुर्जनाद्बत देवा अप्यशक्ता इव बिभ्यति ॥ ९५ (18-2-95)

### तथा दुरोदराचारभग्नकैतवयुक्तिना । तेन ठिण्ठाकरालेन खिन्नेनैवमचिन्त्यत ॥ ९६ (18-2-96)

### अहो द्यूतस्थितिं देवैः शिक्षित्वास्मि निराकृतः । तदेतमेव देवेशमिदानीं शरणं श्रये ॥ ९७ (18-2-97)

### इत्याकलय्य हृदये परिगृह्यैव पादयोः । स्तुवंष्ठिण्ठाकरालस्तं महाकालं व्यजिज्ञपत् ॥ ९८ (18-2-98)

### देव्या द्यूतजितेष्विन्दुवृषकुञ्जरचर्मसु । जानुन्यस्तकपोलं ते नौमि नग्नाङ्गमासितम् ॥ ९९ (18-2-99)

### यदिच्छामात्रतस्तास्ता विभूतीर्ददते सुराः । यो निरीहो जटाभस्मकपालैकपरिग्रहः ॥ १०० (18-2-100)

### स सलोभोऽद्य जातस्त्वं मन्दपुण्ये कथं मयि । यदल्पहेतोर्मामेवं हा वञ्चयितुमीहसे ॥ १०१ (18-2-101)

### कल्पवृक्षोऽप्यधन्यानां नाशां पूरयति ध्रुवम् । यद्बिभर्षि न मां नाथ भृतविश्वोऽपि भैरव ॥ १०२ (18-2-102)

### तत्प्रपन्नस्य मे कष्टव्यसनाविष्टचेतसः । व्यतिक्रममपि स्थाणो भगवन्क्षन्तुमर्हसि ॥ १०३ (18-2-103)

### त्र्यक्षस्त्वं तादृगेवाहं भस्माङ्गे ते ममापि तत् । त्वं कपाले यथा भुङ्क्षे तथैवाहं दयस्व मे ॥ १०४ (18-2-104)

### युष्माभिः सममालप्य कथं नु कितवैरहम् । सहालपिष्यामि पुनस्तन्मामापन्नमुद्धर ॥ १०५ (18-2-105)

### इत्यादि तावदस्तौषीत्कितवस्तं स भैरवम् । तावत्स परितुष्यैवं देवः साक्षादुवाच तम् ॥ १०६ (18-2-106)

### ठिण्ठाकराल तुष्टोऽस्मि तव मा स्माधृतिं कृथाः । अहं दास्यामि ते भोगानिहैवास्स्व ममान्तिके ॥ १०७ (18-2-107)

### इति देवाज्ञया तत्र तस्थौ स कितवस्तदा । तत्प्रसादादुपनतो भुञ्जानो भोगसंपदम् ॥ १०८ (18-2-108)

### एकदा च महाकालतीर्थेऽत्र स्नातुमागताः । रात्रावप्सरसो दृष्ट्वा स देवो व्यादिदेश तम् ॥ १०९ (18-2-109)

### आसां स्नातुं प्रवृत्तानां सर्वासां सुरयोषिताम् । तटन्यस्तानि वासांसि लघु हृत्वा त्वमानय ॥ ११० (18-2-110)

### यावदेता न दास्यन्ति तुभ्यमेतां कलावतीम् । अप्सरःकन्यकां तावदासां वस्त्राणि मा मुचः ॥ १११ (18-2-111)

### एवं स भैरवेणोक्तो गत्वामरमृगीदृशाम् । ठिण्ठाकरालः स्नान्तीनां तासां वस्त्राण्यपाहरत् ॥ ११२ (18-2-112)

### मुञ्च मुञ्चाम्बराण्यस्मान्मा स्म कार्षीर्दिगम्बराः । इति ब्रुवाणाश्च स ता व्याजहार हरौजसा ॥ ११३ (18-2-113)

### कन्यां कलावतीमेतां यदि मह्यं प्रयच्छथ । तदहं वो विमोक्ष्यामि वासांस्येतानि नान्यथा ॥ ११४ (18-2-114)

### तच्छ्रुत्वा तं दुराधर्षं दृष्ट्वा स्मृत्वा च तादृशम् । शक्रशापं कलावत्यास्ताश्चैतत्प्रतिपेदिरे ॥ ११५ (18-2-115)

### ददुः कलावतीं तां च तस्मायुज्झितवाससे । ठिण्ठाकरालाय ततो विधिनालम्बुषासुताम् ॥ ११६ (18-2-116)

### अथाप्सरःसु यातासु कलावत्या तया सह । तस्थौ ठिण्ठाकरालोऽसौ देवेच्छानिर्मितास्पदः ॥ ११७ (18-2-117)

### कलावती च देवेन्द्रमुपस्थातुमगाद्दिवा । त्रिदिवं रजनौ तं च सदा पतिमुपाययौ ॥ ११८ (18-2-118)

### त्वत्प्राप्तिहेतुना शक्रशापेन मम वल्लभ । वरायितमिति प्रीत्या कदाचिद्ब्रुवती च सा ॥ ११९ (18-2-119)

### तेन ठिण्ठाकरालेन पत्या तच्छापकारणम् । पृष्टा सती सुरवधूः कलावत्यब्रवीदिदम् ॥ १२० (18-2-120)

### दृष्ट्वोद्याने सुराञ्जातु मर्त्यभोगाः स्तुता मया । निन्दन्त्या दिविषद्भोगान्दृष्टिमात्रोपभोगदान् ॥ १२१ (18-2-121)

### तद्बुद्ध्वा देवराजो मामशपद्गच्छ भोक्ष्यसे । मर्त्येन परिणीता त्वं भोगांस्तान्मानुषानिति ॥ १२२ (18-2-122)

### तेनायमावयोर्जातः संयोगोऽन्योन्यसंमतः । श्वश्च नाकाच्चिरेणैष्याम्यहं मा भूच्च तेऽधृतिः ॥ १२३ (18-2-123)

### रम्भा नवप्रयोगं हि नर्तिष्यति हरेः पुरः । आ तत्समाप्तेरस्माभिः स्थातव्यं तत्र च प्रिय ॥ १२४ (18-2-124)

### ततष्ठिण्ठाकरालस्तां प्रेमदुर्ललितोऽभ्यधात् । अहं द्रक्ष्यामि तन्नृत्यं गुप्तं तत्रैव मां नय ॥ १२५ (18-2-125)

### एतच्छ्रुत्वा कलावत्या तया स जगदे पतिः । युज्यते कथमेतन्मे कुप्येद्बुद्ध्वा हि देवराट् ॥ १२६ (18-2-126)

### एवमुक्तोऽपि निर्बन्धं यदा तस्याश्चकार सः । तदा कलावती स्नेहान्नेतुं तं प्रत्यपद्यत ॥ १२७ (18-2-127)

### प्रातः प्रभावगूढं तं कृत्वा कर्णोत्पलान्तरे । ठिण्ठाकरालमनयत्सा महेन्द्रस्य मन्दिरम् ॥ १२८ (18-2-128)

### सुरेभशोभितद्वारं नन्दनोद्यानसुन्दरम् । दृष्ट्वा ठिण्ठाकरालस्तद्देवमानी तुतोष सः ॥ १२९ (18-2-129)

### ददर्श चात्र वृत्रारेरास्थाने त्रिदशाश्रिते । प्रगीतस्वर्वधूसार्थं रम्भानृत्तोत्सवाद्भुतम् ॥ १३० (18-2-130)

### नारदादिप्रणीतानि सर्वातोद्यानि चाशृणोत् । प्रसन्ने हि किमप्राप्यमस्तीह परमेश्वरे ॥ १३१ (18-2-131)

### ततः प्रेक्षणकस्यान्ते तत्रोत्थाय प्रवृत्तवान् । दिव्यश्छागाकृतिर्भण्डो नर्तितुं दिव्यभङ्गिभिः ॥ १३२ (18-2-132)

### ठिण्ठाकरालो दृष्ट्वा तं परिज्ञाय व्यचिन्तयत् । अहो एतमहं पश्याम्युज्जयिन्यामजं पशुम् ॥ १३३ (18-2-133)

### इहेन्द्रस्य पुरश्चायमीदृशो भण्डनर्तकः । अतर्क्या दिव्यमायेयं विचित्रा बत काचन ॥ १३४ (18-2-134)

### एवं ठिण्ठाकरालस्य तस्य चिन्तयतो हृदि । वृत्तान्ते छागभण्डस्य शक्रास्थानं न्यवर्तत ॥ १३५५ (18-2-135)

### ततः कलावती हृष्टा सा कर्णोत्पलसंश्रितम् । ठिण्ठाकरालं स्वस्थानमानिनाय तथैव तम् ॥ १३६ (18-2-136)

### ठिण्ठाकरालश्चान्येद्युरुज्जयिन्यां तमागतम् । दृष्ट्वा छागाकृतिं दर्पाद्देवभण्डमभाषत ॥ १३७ (18-2-137)

### अरे ममाग्रतो नृत्य नृत्यसीन्द्राग्रतो यथा । अन्यथा न क्षमिष्ये ते तन्नृत्तं भण्ड दर्शय ॥ १३८ (18-2-138)

### तच्छ्रुत्वा विस्मितश्छागस्तूष्णीमेव बभूव सः । कुतोऽयं मानुषोऽप्येवं मां जानातीति चिन्तयन् ॥ १३९ (18-2-139)

### निर्बन्धेनोच्यमानो यन्नैव च्छागो ननर्त सः । तत्स ठिण्ठाकरालस्तं लगुडैर्मूर्ध्न्यताडयत् ॥ १४० (18-2-140)

### ततः स गत्वा शक्राय तथैव च्छागलोऽखिलम् । स्रवद्रक्तेन शिरसा यथावृत्तं न्यवेदयत् ॥ १४१ (18-2-141)

### इन्द्रोऽपि प्रणिधानेन बुबुधे तद्यथा दिवम् । ठिण्ठाकरालमानैषीद्रम्भानृत्ते कलावती ॥ १४२ (18-2-142)

### यथा च च्छागनृत्तं तद्दृष्टं तेनापराधिना । ततः कलावतीमेवमाहूयेन्द्रः शशाप सः ॥ १४३ (18-2-143)

### नृत्तार्थमस्य च्छागस्य येनावस्था कृतेदृशी । रागात्तं मानुषं गुप्तं यदिहानीतवत्यसि ॥ १४४ (18-2-144)

### तद्गच्छ नरसिंहेन राज्ञा नागपुरे पुरे । देवागारे कृते स्तम्भे भव त्वं सालभञ्जिका ॥ १४५ (18-2-145)

### इत्युक्तवान्कलावत्या मात्रालम्बुषया तया । शक्रोऽनुनाथितः कृच्छ्रादेवं शापान्तमादिशत् ॥ १४६ (18-2-146)

### यदा बह्वब्दनिष्पन्नं देववेश्म विनश्य तत् । भविष्यति समं भूमेरस्याः शापक्षयस्तदा ॥ १४७ (18-2-147)

### इतीन्द्रशापशापान्तावेवं साश्रुः शशंस सा । तस्मै कलावती ठिण्ठाकरालाय सवाच्य तम् ॥ १४८ (18-2-148)

### दत्त्वा स्वाभरणं तस्मै तिरोभूय विवेश च । गत्वा नागपुरे देवगृहस्तम्भाग्रपुत्रिकाम् ॥ १४९ (18-2-149)

### ठिण्ठाकरालोऽपि ततस्तद्वियोगविषाहतः । न ददर्श न शुश्राव लुलोठ भुवि मूर्छितः ॥ १५० (18-2-150)

### अहो रहस्यं मत्वापि मूढेनाविष्कृतं मया । निसर्गचपलानां हि मादृशां संयमः कुतः ॥ १५१ (18-2-151)

### तदिदानीमयं प्राप्तो वियोगो विषमो मया । इत्यादिलब्धसंज्ञश्च कितवो विललाप सः ॥ १५२ (18-2-152)

### क्षणाच्चाचिन्तयत्कालो वैक्लव्यस्यैष नैव मे । गृहीतधैर्यः शापान्तहेतोस्तस्या न किं यते ॥ १५३ (18-2-153)

### इत्यालोच्य विचार्याथ प्रव्राड्वेषं विधाय सः । साक्षसूत्राजिनजटं धूर्तो नागपुरं ययौ ॥ १५४ (18-2-154)

### तत्राटव्यां चतसृषु न्यधाद्दिक्षु पुराद्बहिः । कान्तालंकारकलशान्निखाय चतुरो भुवि ॥ १५५ (18-2-155)

### पञ्चमं च महारत्नसंपूर्णं निचखान सः । नगरान्तर्निशि स्वैरं देवाग्रापणभूतले ॥ १५६ (18-2-156)

### एवं कृत्वा स तत्रासीन्नद्यास्तीरे कृतोटजः । आश्रित्य कैतवतपः कृतकध्यानजप्यवान् ॥ १५७ (18-2-157)

### कुर्वन्दिनस्य त्रिः स्नानं भुञ्जानो भैक्ष्यमम्बुभिः । प्रक्षाल्य दृषदि प्राप स महातापसप्रथाम् ॥ १५८ (18-2-158)

### क्रमाच्छ्रुतिपथायातो राज्ञा सोऽभ्यर्थितोऽपि यत । नागात्तदन्तिकं तत्स राजा तत्पार्श्वमाययौ ॥ १५९ (18-2-159)

### स्थित्वा कथाभिश्च चिरं सायं तस्मिन्यियासति । राज्ञ्यकस्माच्छिवा चक्रे शब्दं तत्र विश्वतः ॥ १६० (18-2-160)

### तच्छ्रुत्वा तापसच्छद्मा कितवो हसति स्म सः । किमेतदिति पृष्टश्च किमनेनेत्यभाषत ॥ १६१ (18-2-161)

### निर्बन्धाच्च नृपे पृच्छत्युवाचैवं स मायिकः । अटव्यां नगरस्यास्य पूर्वतो वेतसीतले ॥ १६२ (18-2-162)

### रत्नाभरणपूर्णोऽस्ति कलशस्तद्गृहाण तम् । इत्युक्तं मे रुतज्ञस्य नृपते शिवयैतया ॥ १६३ (18-2-163)

### उक्त्वैवं कौतुकाविष्टं नीत्वा तं तत्र भूपतिम् । खात्वा स भूमिमुद्धृत्य तस्मै तं कलशं ददौ ॥ १६४ (18-2-164)

### ततः स लब्धाभरणः संजातप्रत्ययो नृपः । ज्ञानिनं सत्यवाचं तं मेने निःस्पृहतापसम् ॥ १६५ (18-2-165)

### आनीय स्वाश्रमं तं च मुहुर्नत्वा च पादयोः । स ययौ मन्दिरं नक्तं सामात्यस्तद्गुणान्स्तुवन् ॥ १६६ (18-2-166)

### एवं क्रमात्तमायान्तं धूर्तो रुतमिषान्नृपम् । सोऽन्यांस्त्रीन्रत्नकलशान्दिग्भ्योऽन्याभ्यो व्यलम्भयत् ॥ १६७ (18-2-167)

### ततः स राजा पौराश्च मन्त्रिणोऽन्तःपुराणि च । तत्तापसैकभक्तानि तन्मयान्येव जज्ञिरे ॥ १६८ (18-2-168)

### एकदा नीयमानश्च देवागारेक्षणाय सः । राज्ञा कुतापसोऽश्रौषीदापणे काकवाशितम् ॥ १६९ (18-2-169)

### ततोऽब्रवीत्तं राजानं श्रुता काकस्य वाक्त्वया । आपणेऽत्रैव देवाग्रे निखातो भुवि तिष्ठति ॥ १७० (18-2-170)

### सद्रत्नपूर्णः .कलशः कस्मात्सोऽपि न गृह्यते । इत्येतदुक्तं काकेन तदेहि स्वीकुरुष्व तत् ॥ १७१ (18-2-171)

### इत्युक्त्वा तत्र नीत्वा तं भूमेरुद्धृत्य भूभृते । सद्रत्नकलशं प्रादात्स तस्मै कूटतापसः ॥ ६७२ (18-2-172)

### ततोऽतिपरितोषात्स स्वयं हस्तेऽवलम्ब्य तम् । कपटज्ञानिनं राजा देवागारं प्रविष्टवान् ॥ १७३ (18-2-173)

### तत्र स्तम्भे समाधूय परिव्राट् सालभञ्जिकाम् । अनुप्रविष्टां प्रियया कलावत्या ददर्श ताम् ॥ १७४ (18-2-174)

### कलावती च तत्सालभञ्जिकारूपधारिणी । दुःखिता तं पतिं दृष्ट्वा प्रारेभे तत्र रोदितुम् ॥ १७५ (18-2-175)

### तद्दृष्ट्वा सानुगो राजा सविस्मयविषादवान् । ज्ञान्याभासमपृच्छत्तं किमिदं भगवन्निति ॥ १७६ (18-2-176)

### ततो विषण्णविभ्रान्त इव धूर्तो जगाद सः । एहि स्वभवनं तत्र वच्म्यवक्तव्यमप्यदः ॥ १७७ (18-2-177)

### इत्युक्त्वा स नृपं नीत्वा राजधानीमुवाच तम् । अस्थाने कुमुहूर्ते च देवागारमिदं त्वया ॥ १७८ (18-2-178)

### यत्कृतं तत्तृतीयेऽह्नि भविष्यत्यहितं तव । अतस्त्वद्दर्शनात्सैषा प्रारोदीत्स्तम्भपुत्रिका ॥ १७९ (18-2-179)

### तच्छरीरेण चेत्कृत्यं तव निर्लोठ्य तन्नृप । अद्यैवैतद्द्रुतं देवकुलं भूमिसमं कुरु ॥ १८० (18-2-180)

### सुस्थाने सुमुहूर्ते च कुर्वन्यत्र सुरालयम् । अनिमित्तं शमं यातु सराष्ट्रस्यास्तु ते शिवम् ॥ १८१ (18-2-181)

### इत्युक्तस्तेन स नृपः समाज्ञाप्य भयात्प्रजाः । एकाहेनैव तद्देवगृहं भूमिसमं व्यधात् ॥ १८२ (18-2-182)

### स्थानान्तरे च प्रारेभे कर्तुं देवकुलं पुनः । अहो विश्वास्य वञ्च्यन्ते धूर्तैश्छद्मभिरीश्वराः ॥ १८३ (18-2-183)

### सिद्धकार्यस्ततस्त्यक्त्वा प्रव्राड्वेषं पलाय्य सः । ठिण्ठाकरालः कितवः प्रायादुज्जयिनीं ततः ॥ १८४ (18-2-184)

### कलावती च तद्बुद्ध्वा शापमुक्ताभ्युपेत्य तम् । मार्गे हृष्टा समाश्वास्य द्रष्टुमिन्द्रमगाद्दिवम् ॥ १८५ (18-2-185)

### इन्द्रोऽपि विस्मितो बुद्ध्वा तन्मुखात्तस्य तत्पतेः । मायां तां द्यूतकारस्य जहास च तुतोष च ॥ १८६ (18-2-186)

### ततः पार्श्वस्थितः शक्रं तमुवाच बृहस्पतिः । विचित्रमायाः कितवा ईदृशा एव सर्वदा ॥ १८७ (18-2-187)

### पुराकल्पे तथा चाभून्नगरे कितवः क्वचित् । कुट्टिनीकपटो नाम कपटद्यूतकोविदः ॥ १८८ (18-2-188)

### परलोकगतं तं च धर्मराजः किलाब्रवीत् । कल्पं नरकवासस्ते कितवास्ति स्वपातकैः ॥ १८९ (18-2-189)

### एकं तु दिनमिन्द्रत्वमस्ति दानवशात्तव । दत्तं ब्रह्मविदे ह्येकं सुवर्णं जातुचित्त्वया ॥ १९० (18-2-190)

### तद्ब्रूहि पूर्वं किं भुङ्क्षे नरकं किमुतेन्द्रताम् । तच्छ्रुत्वा कितवोऽवोचद्भुञ्जे प्रागिन्द्रतामिति ॥ १९१ (18-2-191)

### ततः स धर्मराजेन प्रेषितः कितवो दिवि । एकाहमिन्द्रमुत्थाप्य देवै राज्येऽभ्यषिच्यत ॥ १९२ (18-2-192)

### संप्राप्तदेवराज्यः सन्नानाय्य कितवान्सखीन् । सवेश्याश्च दिवं देवानादिदेशाधिपत्यतः ॥ १९३ (18-2-193)

### नीत्वास्मान्सर्वतीर्थेषु सर्वान्स्नपयत क्षणात् । दिव्येष्वपि च भौमेषु सप्तद्वीपगतेष्वपि ॥ १९४ (18-2-194)

### अनुप्रविश्य चाद्यैव भूपतीन्निखिलान्भुवि । प्रयच्छत महादानान्यस्मदर्थमनारतम् ॥ १९५ (18-2-195)

### इत्यादिष्टाः सुरास्तेन सर्वं चक्रुस्तदैव तत् । धूतपापः स तैः पुण्यैर्धूर्तः प्रापेन्द्रतां स्थिराम् ॥ १९६ (18-2-196)

### तद्वयस्याश्च वेश्याश्च ये तेनानायिता दिवम् । अमरत्वं ययुस्तेऽपि तत्प्रसादाद्धतांहसः ॥ १९७ (18-2-197)

### द्वितीयेऽह्नि स्थिरप्राप्तदेवराज्यं स्वबुद्धितः । कितवं धर्मराजाय चित्रगुप्तः शशंस तम् ॥ १९८ (18-2-198)

### ततः सुचरितं बुद्ध्वा धर्मराजो विसिस्मिये । अहो बत द्यूतकृता वञ्चिताः स्म इति ब्रुवन् ॥ १९९ (18-2-199)

### ईदृशाः कितवा वज्रिन्नित्युक्त्वा विरते गुरौ । ठिण्ठाकरालं द्यामिन्द्रोऽनैषीत्प्रेष्य कलावतीम् ॥ २०० (18-2-200)

### तत्र तद्बुद्धिधैर्याभ्यां तुष्टः संमान्य देवराट् । दत्त्वा कलावतीं चक्रे तं स पार्श्वस्थमात्मनः ॥ २०१ (18-2-201)

### ततः स देववद्धीरः कलावत्या समं सुखी । ठिण्ठाकरालो न्यवसच्छंकरानुग्रहाद्दिवि ॥ २०२ (18-2-202)

### तदीदृग्द्यूतकाराणां मायासाहसयोर्गतिः । तदग्निशिख वेताल किं चित्रं कितवेन यत् ॥ २०३ (18-2-203)

### डाकिनेयेन निक्षिप्तः कूपेऽस्मिन्मायया भवान् । तत्त्वं निर्याहि मित्त्रावां निरेष्यावोऽवटादितः ॥ २०४ (18-2-204)

### इत्युक्तो ब्रह्मरक्षोभ्यां निर्गत्याहं ततोऽवटात् । रात्रावस्यां पुरि प्रापं क्षुधार्तः पथिकं द्विजम् ।  २०५ (18-2-205)

### तं च गृह्णामि धावित्वा विप्रं यावज्जिघृत्सया । तावच्छ्रीविक्रमादित्यदेवमाक्रन्दति स्म सः ॥ २०६ (18-2-206)

### श्रुत्वैव च स निर्गत्य राजा ज्वलनसंनिभः । आः पाप मा वधीर्विप्रमित्यारात्प्रतिहत्य माम् ॥ २०७ (18-2-207)

### प्रावर्तत शिरश्छेत्तुमालेख्यपुरुषस्य यत् । तेन मे छेदमागच्छन्कण्ठोऽभूत्स्रुतशोणितः ॥ २०८ (18-2-208)

### ततोऽङ्घ्रिलग्नस्तेनैव रक्षितोऽस्म्युज्झितद्विजः । एवंप्रभावो देवोऽसौ विक्रमादित्यभूपतिः ॥ २०९ (18-2-209)

### तदाज्ञया हतश्चायं खण्डकापालिको मया । तदेतं मम वेताल भक्ष्यं यमशिख त्यज ॥ २१० (18-2-210)

### एवमग्निशिखेनोक्तोऽप्याक्षिपत्तत्स पाणिना । दर्पाद्यमशिखः खण्डकापालिककलेवरम् ॥ २११ (18-2-211)

### ततः श्रीविक्रमादित्यः प्रकाश्यात्मानमत्र सः । आलिख्य पुरुषं भूमौ पाणिं तस्यासिनाच्छिनत् ॥ २१२ (18-2-212)

### तेन च्छिन्नो यमशिखस्यापतत्तस्य यत्करः । तत्स तं कुणपं त्यक्त्वा पलाय्यैवागमद्भयात् ॥ २१३ (18-2-213)

### अभक्षयच्चाग्निशिखः कुणपं तं कपालिनः । अहं च निर्भयोऽद्राक्षं सर्वं राजौजसा तु तत् ॥ २१४ (18-2-214)

### एवमाख्याय सा यक्षवधूर्मदनमञ्जरी । त्वत्प्रभावं महाराज तत्र मामवदत्पुनः ॥ २१५ (18-2-215)

### ततो वक्ति स्म मधुरं स राजानङ्गदेव माम् । यक्षि कापालिकान्मुक्ता गच्छ भर्तृगृहानिति ॥ २१६ (18-2-216)

### ततः प्रणम्य तमहं गृहं स्वमिदमागता । चिन्तयन्त्युपकारस्य निष्कृतिं तस्य भूपतेः ॥ २१७ (18-2-217)

### एवं प्राणाः कुलं भर्ता दत्ता मे प्रभुणा तव । त्वदाख्याता च तस्यैषा संवदिष्यति मत्कथा ॥ २१८ (18-2-218)

### अद्य ज्ञातं च यत्तस्य राज्ञस्त्रैलोक्यसुन्दरी । प्रेषिता सिंहलेन्द्रेण तनया सा स्वयंवरा ॥ २१९ (18-2-219)

### तां च हर्तुं कृता बुद्धिः सर्वैः संभूय राजभिः । हत्वा विक्रमशक्तिं तं तत्सामन्तं समत्सरैः ॥ २२० (18-2-220)

### तस्माद्विक्रमशक्तेस्त्वं गत्वा तद्विदितं कुरु । येन तेषामवहितः प्रतीकारे स तिष्ठति ॥ २२१ (18-2-221)

### अहं च तत्करिष्यामि प्रयत्नं येन तानरीन् । हत्वा स विक्रमादित्यदेवो विजयमाप्स्यति ॥ २२२ (18-2-222)

### एतदर्थमिहानीतो मया त्वं निजमायया । येन राज्ञः ससामन्तस्यैतत्सर्वं वदिष्यसि ॥ २२३ (18-2-223)

### प्राभृतं च प्रहेष्यामि त्वत्प्रभोस्तस्य तादृशम् । दद्यां तदुपकारस्य लेशतो येन निष्कृतिम् ॥ २२४ (18-2-224)

### एवं वदति यावत्सा तावत्ते तत्र कन्यके । आगते समृगे ये द्वे दृष्टे अस्माभिरम्बुधौ ॥ २२५ (18-2-225)

### एका चन्द्रावदाताङ्गी प्रियङ्गुश्यामलापरा । सरित्पतेः कृतोपासे जाह्नवीयमुने इव ॥ २२६ (18-2-226)

### निषण्णयोस्तयोस्तां च यक्षीं देवास्मि पृष्टवान् । देवि के कन्यके एते सौवर्णोऽयं मृगश्च कः ॥ २२७ (18-2-227)

### तच्छ्रुत्वा सा महाराज यक्षिणी मामभाषत । अनङ्गदेव यदि ते कौतुकं वच्मि तच्छृणु ॥ २२८ (18-2-228)

### विघ्नायाजग्मतुः पूर्वं प्रजासर्गे प्रजापतेः । घोरौ घण्टनिघण्टाख्यौ दानवौ देवदुर्जयौ ॥ २२९ (18-2-229)

### तयोर्विनाशकामश्च विधाता कन्यके इमे । जगदुन्मादनोद्दामरूपशोभे विनिर्ममे ॥ २३० (18-2-230)

### दृष्ट्वैवात्यद्भुते चैते हरन्तौ तौ महासुरौ । परस्परं युध्यमानौ जग्मतुर्द्वावपि क्षयम् ॥ २३१ (18-2-231)

### ततो ब्रह्मा धनाध्यक्षायैते कन्ये समर्पयत् । त्वया योग्याय कस्मैचिद्भर्त्रे देये इमे इति ॥ २३२ (18-2-232)

### धनदोऽप्यर्पयदिमे मद्भर्त्रे स्वानुजन्मने । मद्भर्ता चार्पयन्मह्यं तथैव वरकारणम् ॥ २३३ (18-2-233)

### मया श्रीविक्रमादित्यश्चानयोश्चिन्तितो वरः । देवावतारो ह्युचितः स एव पतिरेतयोः ॥ २३४ (18-2-234)

### एवंरूपे इमे कन्ये मृगस्याख्यायिकां शृणु । जयन्तो नाम तनयो दयितोऽस्ति शचीपतेः ॥ २३५ (18-2-235)

### स भ्राम्यमाणः स्वःस्त्रीभिर्व्योम्ना जातु शिशुर्भुवि । राजपुत्रानधोऽद्राक्षीत्क्रीडतो मृगपोतकैः ॥ २३६ (18-2-236)

### ततः स बालभावेन क्रीडामृगशिशुं विना । हेवाकी त्रिदिवं गत्वा प्रारोदीत्पितुरग्रतः ॥ २३७ (18-2-237)

### तेन तस्य कृते शक्रोऽकारयद्विश्वकर्मणा । सुधासेकार्पितप्राणं हेमरत्नमयं मृगम् ॥ २३८ (18-2-238)

### अथ तेन स चिक्रीड जयन्तः संतुतोष च । सोऽप्यत्र तस्थौ विहरन्नाके हरिणपोतकः ॥ २३९ (18-2-239)

### कालेनेन्द्रजितान्वर्थनाम्ना रावणसूनुना । सोऽपहृत्य मृगो निन्ये लङ्कां स्वनगरीं दिवः ॥ २४० (18-2-240)

### गते च काले हतयोः सीताहरणमन्युना । रामलक्ष्मणवीराभ्यां रावणेन्द्रजितोस्तयोः ॥ २४१ (18-2-241)

### लङ्काराज्येऽभिषिक्तस्य राक्षसेन्द्रस्य मन्दिरे । विभीषणस्य सोऽतिष्ठद्रत्नहेममृगोऽद्भुतः ॥ २४२ (18-2-242)

### विभीषणश्च तं मह्यमुत्सवे जातुचिद्गृहान् । नीतायै भर्तृबान्धव्यान्मृगं संमानयन्नदात् ॥ २४३ (18-2-243)

### सोऽयं मृगशिशुर्दिव्यो वर्ततेऽद्य गृहे मम । मया च त्वत्प्रभोरेष कर्तव्योऽयमुपायनम् ॥ २४४ (18-2-244)

### इति सा यावदाख्याति यक्षिणी मे कथाक्रमम् । तावत्कमलिनीकान्तो रविरस्तमुपाययौ ॥ २४५ (18-2-245)

### ततस्तया समादिष्टे धाम्नि संध्याविधेः परम् । सिंहलेश्वरदूतोऽयमहं च शयितावुभौ ॥ २४६ (18-2-246)

### प्रातः प्रबुद्धौ पश्यावो यावदावामनीकिनीम् । प्राप्तौ विक्रमशक्तेस्तां सामन्तस्य तव प्रभो ॥ २४७ (18-2-247)

### ततो विचिन्त्य यक्षिण्यास्तत्प्रभावविजृम्भितम् । पार्श्वं विक्रमशक्तेर्द्राग्गतावावां सविस्मयौ ॥ २४८ (18-2-248)

### स च दृष्ट्वैव संमान्य कुशलं परिपृच्छ्य च । सिंहलेश्वरसंदेशं यावन्नौ प्रष्टुमिच्छति ॥ २४९ (18-2-249)

### तावत्ते यक्षिणीप्रोक्तस्वरूपे दिव्यकन्यके । मृगपोतश्च संप्राप्तास्तत्र यक्षचमूवृताः ॥ २५० (18-2-250)

### तान्दृष्ट्वा दुष्टभूतादिमायाशङ्की स संशयात् । देव विक्रमशक्तिर्मा किमेतदिति पृष्टवान् ॥ २५१ (18-2-251)

### ततः ससिंहलाधीशकार्यं तस्मायहं क्रमात् । यक्षिणीकन्यकायुग्ममृगोदन्तमवर्णयम् ॥ २५२ (18-2-252)

### यक्षीमुखाच्छ्रुतं तं च सर्वेषामैकमत्यतः । राजद्विष्टोद्यमं राज्ञां तस्यावोचमहं ततः ॥ २५३ (18-2-253)

### ततः स संमान्यावां च दिव्यकन्ये च ते उभे । प्रहृष्टः सैन्यमकरोत्सामन्तः सज्जमाहवे ॥ २५४ (18-2-254)

### क्षणाच्चाश्रावि देवात्र सैन्यतूर्यमहारवः । क्षणाच्चादर्शि सम्लेच्छं प्रतिराजबलं महत् ॥ २५५ (18-2-255)

### अन्योन्यदर्शनक्रोधादभिधावितयोस्तयोः । प्रावर्तत द्वयोर्युद्धमस्मत्सैन्यारिसैन्ययोः ॥ २५६ (18-2-256)

### ततो यक्षीविसृष्टैस्तैर्यक्षैरस्मद्द्विषद्बलम् । अन्यैरस्मद्भटाविष्टैरन्यैः सख्यादहन्यत ॥ २५७ (18-2-257)

### सैन्यरेणुगणाकीर्णं खड्गधारानिरन्तरम् । सशूरगर्जितं घोरमुदभूद्रणदुर्दिनम् ॥ २५८ (18-2-258)

### छेदोच्छलद्भिर्द्विषतां निपतद्भिश्च मूर्धभिः । अशोभत जयश्रीर्नः क्रीडन्ती कन्दुकैरिव ॥ २५९ (18-2-259)

### क्षणाच्च हतशेषास्ते राजानो भग्नसैनिकाः । त्वत्सामन्तस्य कटकं प्रणताः शरणं श्रिताः ॥ २६० (18-2-260)

### ततो चितासु सद्वीपास्वाशासु चतसृष्वपि । उत्सादितेषु म्लेच्छेषु सर्वभूमीश्वर त्वया ॥ २६१ (18-2-261)

### निजेन भर्त्रा सहिता प्रकटीभूय यक्षिणी । देव विक्रमशक्तिं तं मां चैवं वदति स्म सा ॥ २६२ (18-2-262)

### मया यदेतद्विहितं सेवामात्रं भवत्प्रभोः । तदावेद्यं पुनश्चैवं स विज्ञाप्यो गिरा मम ॥ २६३ (18-2-263)

### त्वयैते परिणेतव्ये कन्यके देवनिर्मिते । द्रष्टव्ये च प्रसादेन लालनीयोऽप्ययं मृगः ॥ २६४ (18-2-264)

### मदीयं प्राभृतं ह्येतदित्युक्त्वा रत्नसंचयम् । दत्त्वा यक्षी तिरोऽभूत्सा भर्त्रा सह सहानुगा ॥ २६५ (18-2-265)

### अन्येद्युः परिवारेण विभवेन च भूयसा । आगान्मदनलेखा सा सिंहलेश्वरकन्यका ॥ २६६ (18-2-266)

### कृत्वा प्रत्युद्गमं साथ तेन विक्रमशक्तिना । प्रावेश्यत स्वकटकं प्रणतेन प्रहर्षतः ॥ २६७ (18-2-267)

### द्वितीयेऽह्नि गृहीत्वा तां ते चोभे दिव्यकन्यके । हेमरत्नमृगं तं च त्रिजगन्नेत्रकौतुकम् ॥ २६८ (18-2-268)

### सिद्धकार्य इहागन्तुं देवपाददिदृक्षया । ततो विक्रमशक्तिः स चलितो राजभिः सह ॥ २६९ (18-2-269)

### स चेह निकटप्राप्तः सामन्तो देव वर्तते । आवेदनाय देवस्य तेनावां प्रेषितौ पुरः ॥ २७० (18-2-270)

### तद्देव सिंहलेन्द्रस्य यक्षिण्याश्चानुरोधतः । तत्कन्याहरिणान्देवः प्रत्युद्यातु नृपानपि ॥ २७१ (18-2-271)

### इत्युक्तोऽनङ्गदेवेन विक्रमादित्यभूपतिः । कृतं दुःसाध्यमपि तद्यक्षिणीरक्षणं स्मरन् ॥ २२ (18-2-272)

### नामन्यत तृणायापि श्रुत्वा तत्प्रत्युपक्रियाम् । बहु कृत्वापि मन्यन्ते स्वल्पमेव महाशयाः ॥ २७३ (18-2-273)

### हृष्टश्च सिंहलाधीशदूतयुक्तं पुनः स तम् । अनङ्गदेवं हस्त्यश्वग्रामरत्नैरपूरयत् ॥ २७४ (18-2-274)

### नीत्वा दिनं तदथ सिंहलराजपुत्र्यास्तस्यास्तयोः कमलजोद्भवकन्ययोश्च । प्रत्युद्गमाय स महीपतिरुज्जयिन्याः सैन्यैर्गजाश्ववहनैः सममुच्चचाल ॥ २७५ (18-2-275)

### सत्कुञ्जरोऽञ्जनगिरिर्जयवर्धनस्य मत्तद्विपो रणभटस्य च कालमेघः । सङ्ग्रामसिद्धिरपि सिंहपराक्रमस्य वीरस्य विक्रमनिधे रिपुराक्षसश्च ॥ २७६ (18-2-276)

### पवनजवो जयकेतोर्वल्लभशक्तेः समुद्रकल्लोलः । अश्वौ बाहुसुबाह्वोः शरवेगो गरुडवेगश्च ॥ २७७ (18-2-277)

### श्यामा कुवलयमाला कोक्काणी कीर्तिवर्मणस्तुरगी । कर्का गङ्गालहरी सुसैन्धवी समरसिंहस्य ॥ २७८ (18-2-278)

### इति हस्त्यश्वं राजसु तेष्वपि चलितेषु विभजतामभितः । शुश्रुविरेऽत्र च राजनि चलिते दण्डाधिकारिणां वाचः ॥ २७९ (18-2-279)

### भूमिः सैन्यमयी तदुत्थितमहाशब्दैकमय्यो दिशःसंसर्पद्ध्वजिनीविमर्दविलसद्धूलीमयी द्यौरपि । सर्वस्याद्भुततत्प्रभावमहिमव्याहारमय्यो गिर-स्तस्मिन्राज्ञि पथि प्रयाति सकलद्वीपाधिनाथेऽभवन् ॥ २८० (18-2-281)

### इति महाकविश्रीसोमदेवभट्टविरचिते कथासरित्सागरे विषमशीललम्बके द्वितीयस्तरङ्गः । 