## [कथासरितसागरः 08 02](https://sa.wikisource.org/wiki/कथासरित्सागरः/लम्बकः_८/तरङ्गः_२)

### अथ तत्रैकदास्थानस्थिते चन्द्रप्रभे नृपे । सूर्यप्रभे च तत्रस्थे समग्रसचिवान्विते ॥ १ (8-2-1)

### सिद्धार्थोदीरितकथाप्रसङ्गेन मये स्मृते । अकस्मादत्र वसुधा सभामध्ये व्यदीर्यत ॥ १ (8-2-2)

### ततो भूविवरादादौ सशब्दः सुरभिर्मरुत् । आविरासीत्ततः पश्चादुज्जगाम मयासुरः ॥ ३ (8-2-3)

### कृष्णोन्नतशिरःशृङ्गज्वलत्केशमहौषधिः । रक्ताम्बरोच्छलद्धातुर्निशायामिव पर्वतः ॥ ४ (8-2-4)

### यथार्हकृतपूजश्च राज्ञा चन्द्रप्रभेण सः । रत्नासनोपविष्टः सन्दानवेन्द्रोऽभ्यभाषत ॥ ५५ (8-2-5)

### भुक्ता भोगा इमे भौमा भवद्भिरधुना च वः । कालोऽन्येषां तदुद्योगे मतिं कुरुत सांप्रतम् ॥ ६ (8-2-6)

### दूतान्प्रेष्यानयध्वं स्वान्नृपान्संबन्धिबान्धवान् । ततो विद्याधरेन्द्रेण मिलिष्यामः सुमेरुणा ॥ ७ (8-2-7)

### जेष्यामः श्रुतशर्माणं प्राप्स्यामः खचरश्रियम् । सुमेरुश्च सहायत्वे बन्धुबुद्ध्या स्थितोऽत्र नः ॥ ८ (8-2-8)

### रक्षेः सूर्यप्रभं दद्यास्त्वं चैतस्मै निजां सुताम् । इत्यादावेव देवेन स ह्यादिष्टः पिनाकिना ॥ ९ (8-2-9)

### एवं मयासुरेणोक्ते प्रहस्तादीन्स खेचरान् । चन्द्रप्रभः प्रहितवान्दूतान्सर्वमहीभृताम् ॥ १० (8-2-10)

### सूर्यप्रभश्च विद्याभिः स्वभार्यामन्त्रिणोऽखिलान् । संविभेजे मयादेशात्संविभक्ता न ये पुरा ॥ ११ (8-2-11)

### तावच्चात्र स्थितेष्वेव प्रभाभासितदिङ्मुखः । अवतीर्याम्बरतलान्नारदो मुनिराययौ ॥ १२ (8-2-12)

### गृहीतार्घोपविष्टश्च स चन्द्रप्रभमब्रवीत् । प्रेषितोऽहमिहेन्द्रेण तेन चोक्तमिदं तव ॥ १३ (8-2-13)

### ज्ञातं मया यद्युष्माभिर्महेश्वरनिदेशतः । मयासुरसखैः सूर्यप्रभस्याज्ञानमोहितैः ॥ १४ (8-2-14)

### अस्य मर्त्यशरीरस्य संसाधयितुमिष्यते । सर्वविद्याधराधीशचक्रवर्तिपदं महत् ॥ १ रुतदयुक्तं यदस्माभिर्दत्तं हि श्रुतशर्मणे । विद्याधरकुलाब्धीन्दोस्तच्च तस्य क्रमागतम् ॥ १६ (8-2-16)

### अस्माकं प्रातिपक्ष्येण धर्मबाधेन चैव यत् । कुरुध्वे तद्विनाशाय निश्चितं वः प्रकल्पते ॥ १७ (8-2-17)

### पूर्वं च रुद्रयज्ञेन यजमानो भवान्मया । प्राग्यजस्वाश्वमेधेनेत्युक्ते च कृतवान्न तम् ॥ १८ (8-2-18)

### तद्देवाननपेक्ष्यैव रुद्रप्रत्याशयैकया । यदाचरथ दर्पेण भवतां न शिवाय तत् ॥ १९ (8-2-19)

### इत्युक्ते शक्रसंदेशे नारदेन विहस्य तम् । मयोऽवादीन्न साधूक्तं सुरेन्द्रेण महामुने ॥ २० (8-2-20)

### सूर्यप्रभस्य मर्त्यत्वं यद्वक्ति तदपार्थकम् । तद्दामोदरसङ्ग्रामे न ज्ञातं तेन तस्य किम् ॥ २१ (8-2-21)

### मर्त्या एव हि सत्त्वाढ्याः सर्वसिद्ध्यधिकारिणः । ऐन्द्रं न साधितं पूर्वं पदं किं नहुषादिभिः ॥ २२ (8-2-22)

### यच्चाह दत्तमस्माभिः साम्राज्यं श्रुतशर्मणे । क्रमागतं च तत्तस्येत्येतदप्यसमञ्जसम् ॥ २३ (8-2-23)

### दाता महेश्वरो यत्र प्रामाण्यं तत्र कस्य किम् । ज्येष्ठागतं हिरण्याक्षस्येन्द्रत्वं च कथं हृतम् ॥ २४ (8-2-24)

### यच्चापरं प्रातिपक्ष्यमधर्मं चाह तन्मृषा । स एव हि हठात्स्वार्थे प्रातिपक्ष्यं करोति नः ॥ २५ (8-2-25)

### कश्चाधर्मो जिगीषामो वयं हि परिपन्थिनम् । न हरामो मुनेर्भार्यां ब्रह्महत्यां न कुर्महे ॥ २६ (8-2-26)

### यश्चाश्वमेधाकरणं देवावज्ञां च जल्पति । तदसदुद्रयज्ञे हि विहितेऽन्यैः किमध्वरैः ॥ २७ (8-2-27)

### अर्चिते देवदेवे च शंभौ देवो न कोऽर्चितः । यच्चाहैकैव रुद्रास्था न शिवेति तदप्यसत् ॥ २८ (8-2-28)

### किं तत्र देवनिवहैरन्यैर्यत्रोद्यतो हरः । रवावभ्युदितेऽन्यानि किं तेजांसि चकासति ॥ २९ (8-2-29)

### तदेतद्देवराजाय सर्वं वाच्यं त्वया मुने । वयं च प्रस्तुतं कुर्मः स यद्वेत्ति करोतु तत् ॥  (8-2-30)

### एवं मयासुरेणोक्तो नारदर्षिस्तथेति तम् । प्रतिसंदेशमादाय ययौ सुरपतिं प्रति ॥ ३१ (8-2-31)

### गते तस्मिन्मुनौ सोऽत्र तं चन्द्रप्रभभूपतिम् । शक्रसंदेशसाशङ्कमुवाचैवं मयासुरः ॥ ३२ (8-2-32)

### न शक्राद्वो भयं कार्यं स च स्याच्छ्रुतशर्मणः । पक्षे देवगणैः सार्धमस्मद्द्वेषेण संयुगे ॥ ३३ (8-2-33)

### तदसंख्या महाराज प्रह्लादाधिष्ठिता वयम् । युष्मत्पक्षे स्थिता एव सहिता दैत्यदानवैः ॥ ३४ (8-2-34)

### कृतप्रसादे चास्माकमुद्युक्ते त्रिपुरान्तके । वराकस्यापरस्यास्ति कस्य शक्तिर्जगत्त्रये ॥ ३५ (8-2-35)

### तद्वीराः कुरुतोद्योगं कार्येऽस्मिन्नित्युदीरिते । मयेन हृष्टाः सर्वे ते तत्तथैवेति मेनिरे ॥ ३६ (8-2-36)

### अथ दूतोक्तसंदेशात्सर्वे तत्राययुः क्रमात् । नृपा वीरभटाद्यास्ते ये चान्ये मित्त्रबान्धवाः ॥ ३७ (8-2-37)

### कृतोचितसपर्येषु ससैन्येष्वेषु राजसु । पुनश्चन्द्रप्रभं भूपमुवाचैवं मयासुरः ॥ ३८ (8-2-38)

### कुरुध्वमद्य रुद्रस्य रात्रौ राजन्महाबलिम् । ततो यथाहं वक्ष्यामि तथा सर्वं विधास्यथ ॥ ३९ (8-2-39)

### एतन्मयवचः श्रुत्वा राजा चन्द्रप्रभोऽथ सः । रुद्रस्य बलिसंभारं कारयामास तत्क्षणम् ॥ ४० (8-2-40)

### ततो गत्वाटवीं रात्रौ मये कर्मोपदेष्टरि । चन्द्रप्रभः स्वयं चक्रे बलिं रुद्रस्य भक्तितः ॥ ४१ (8-2-41)

### होमकर्मप्रवृत्ते च राज्ञि तस्मिन्नशङ्कितम् । साक्षादाविरभूत्तत्र नन्दी भूतगणाधिपः ॥ ४२ (8-2-42)

### सोऽर्चितो विधिवद्राज्ञा प्रहृष्टेनेदमब्रवीत् । मन्मुखेनेदमादिष्टं स्वयं देवेन शंभुना ॥ ४३ (8-2-43)

### अपि शक्रशतान्माभूद्भयं वो मत्प्रसादतः । सूर्यप्रभश्चक्रवर्ती भवितैव द्युचारिणाम् ॥ ४४ (8-2-44)

### इत्युक्तशंकरादेशो गृहीतबलिभागकः । नन्दीश्वरो भूतगणैः सह तत्र तिरोदधे ॥ ०५५ (8-2-45)

### ततश्चन्द्रप्रभो जातप्रत्ययस्तनयोदये । बलिं समाप्य होमान्ते विवेश समयः पुरम् ॥ ४६ (8-2-46)

### प्रातश्च देव्या पुत्रेण राजभिः सचिवैर्युतम । एकान्तत्वं च तं चन्द्रप्रभभूपं मयोऽभ्यधात् ॥ ४७ (8-2-47)

### शृणु राजन्रहस्यं ते वच्म्यद्य चिररक्षितम् । त्वं दानवः सुनीथाख्यो मम पुत्रो महाबलः ॥ ४८ (8-2-48)

### सूर्यप्रभः सुमुण्डीकसंज्ञकश्च तवानुजः । देवाहवे हतौ जातौ पितापुत्रौ युवामिह ॥ ४९ (8-2-49)

### तद्दानवशरीरं ते संरक्ष्य स्थापितं मया । आलिप्य युक्त्या दिव्याभिरोषधीभिर्वृतेन च ॥ ५० (8-2-50)

### तस्मात्प्रविश्य विवरं पातालमुपनम्य च । प्रविश स्वं शरीरं तद्युक्त्या मदुपदिष्टया ॥ ५१ (8-2-51)

### तच्छरीरप्रविष्टश्च तेजोवीर्यबलाधिकः । तथा भविष्यसि यथा जेष्यसि द्युचरान्रणे ॥ ५२ (8-2-52)

### सूर्यप्रभस्त्वनेनैव कान्तेन वपुषा चिरम् । सुमुण्डीकावतारोऽयं भविता खेचरेश्वरः ॥ ५३ (8-2-53)

### एतन्मयासुराच्छ्रुत्वा तथेत्यङ्गीचकार सः । राजा चन्द्रप्रभो हृष्टः सिद्धार्थस्त्विदमुक्तवान् ॥ ५४ (8-2-54)

### अन्यदेहप्रविष्टः किं किमयं पञ्चतां गतः । इति भ्रान्तौ तदास्माकं का धृतिर्दानवोत्तम ॥ ५५ (8-2-55)

### किं चैष विस्मरत्यस्मांस्तदा देहान्तराश्रितः । परलोकगतो यद्वत्ततः कोऽयं वयं च के ॥ ५६ (8-2-56)

### एतत्सिद्धार्थतः श्रुत्वा स जगाद मयासुरः । प्रविशन्तमिमं तस्मिञ्छरीरे योगयुक्तितः ॥ ५७ (8-2-57)

### स्वतन्त्रं यूयमागत्य साक्षात्तत्रैव पश्यत । न चैवं विस्मरत्येष युष्माञ्शृणुत कारणम् ॥ ५८ (8-2-58)

### अस्वतन्नो मृतोऽन्यत्र गर्भे यो जायते न सः । किंचित्स्मरत्यन्तरितः क्लेशैस्तैर्मरणादिभिः ॥ ५९ (8-2-59)

### स्वातन्त्र्येण तु योऽन्यस्मिञ्शरीरे योगयुक्तितः । अन्तःकरणमाविश्य प्रविशेदिन्द्रियाणि च ॥ ६० (8-2-60)

### अविप्लुतमनोबुद्धिर्गृहादिव गृहान्तरम् । सहसा स स्मरत्येव ज्ञानी योगेश्वरोऽखिलम् ॥ ६१ (8-2-61)

### तस्माद्विकल्पो मा भूद्वः प्रत्युतैष नृपो महत् । दिव्यं शरीरमाप्नोति जरारोगविवर्जितम् ॥ ६२ (8-2-62)

### यूयं च दानवाः सर्वे प्रविश्यैव रसातलम् । सुधापानेन नीरोगदिव्यदेहा भविष्यथ ॥ ६३ (8-2-63)

### एतन्मयासुरवचः श्रुत्वा सर्वे तथेति ते । तत्प्रत्ययपरित्यक्तशङ्कास्तत्प्रतिपेदिरे ॥ ६४ (8-2-64)

### तद्वाक्येन च सोऽन्येद्युर्मिलिताखिलराजकः । चन्द्रप्रभश्चन्द्रभागैरावत्योः संगमं ययौ ॥ ६५ (8-2-65)

### तत्रावस्थाप्य नृपतीन्बहिर्निक्षिप्य तेषु च । सूर्यप्रभावरोधांस्तानुपेत्य मयदर्शितम् ॥ ६६ (8-2-66)

### विवेश विवरं तोये सह सूर्यप्रभेण सः । चन्द्रप्रभः समं देव्या सिद्धार्थाद्यैश्च मन्त्रिभिः ॥ ६७ (8-2-67)

### प्रविश्य गत्वा दीर्घं च तेनाध्वानं ददर्श सः । दिव्यं देवकुलं तच्च सर्वैः सह विवेश तैः ॥ ६८ (8-2-68)

### तावच्च ये स्थितास्तत्र राजानो विवराद्बहिः । तेषां विद्याधरा व्योम्ना सैन्यैः सह समापतन् ॥ ६९ (8-2-69)

### ते तान्संस्तभ्य मायाभिर्भार्याः सूर्यप्रभस्य ताः । अहरंस्तत्क्षणं चैवमुदगाद्भारती दिवः ॥ ७० (8-2-70)

### श्रुतशर्मन्नरे पाप यद्येताश्चक्रवर्तिनः । भार्याः स्प्रक्ष्यसि तत्सद्यः ससैन्यो मृत्युमाप्स्यसि ॥ ७१ (8-2-71)

### तस्मान्मातृवदेतास्त्वं पश्यन्रक्षेः सगौरवम् । अधुनैव न हत्वा त्वां यदेता मोचिता मया ॥ ७२ (8-2-72)

### तत्रास्ति कारणं किंचित्तत्तिष्ठन्त्वत्र संप्रति । इत्युक्ते दिव्यया वाचा खेचरास्ते तिरोदधुः ॥ ७३ (8-2-73)

### राजानस्ते च नीतास्ता दृष्ट्वा वीरभटादयः । आसन्नन्योन्ययुद्धेन देहत्यागे कृतोद्यमाः ॥ ७४ (8-2-74)

### नैतासामस्ति विध्वंसः प्राप्स्यथैताः सुताः पुनः । तत्साहसं न युष्माभिः कार्यं कल्याणमस्तु वः ॥ ७५ (8-2-75)

### इति वाङ्नाभसी तेषां तमुद्योगं न्यवारयत् । ततः प्रतीक्षमाणास्ते तस्थुस्तत्रैव भूभुजः ॥ ७६ (8-2-76)

### अत्रान्तरे च पाताले तस्मिन्देवकुले स्थितम् । सर्वैर्वृतमवोचत्तमेवं चन्द्रप्रभं मयः ॥ ७७ (8-2-77)

### राजन्नेकमना भूत्वा शृण्विदानीमनुत्तमम् । उपदेक्ष्यामि ते योगमन्यदेहप्रवेशदम् ॥ ७८ (8-2-78)

### इत्युक्त्वाख्याय सांख्यं च योगं च सरहस्यकम् । युक्तिं देहान्तरावेशे तस्मादुपदिदेश सः ॥ ७९ (8-2-79)

### जगाद च स योगीन्द्रः सैषा सिद्धिरिदं च तत् । ज्ञानं स्वातन्त्र्यमैश्वर्यमणिमादिनिकेतनम् ॥ ८० (8-2-80)

### अत्रैश्वर्ये स्थिता मोक्षं न वाञ्छन्ति सुरेश्वराः । एतदर्थं जपतपःक्लेशमन्येऽपि कुर्वते ॥ ८१ (8-2-81)

### संप्राप्तमपि नेच्छन्ति स्वर्गभोगं महाशयाः । तथा च श्रूयतामत्र कथां वः कथयाम्यहम् ॥ ८२ (8-2-82)

### आसीत्कोऽपि पुराकल्पे कालो नाम महाद्विजः । स कला पुष्करे तीर्थे जपं चक्रे दिवानिशम् ॥ ८३ (8-2-83)

### जपतस्तस्य तत्रागाद्दिव्यं वर्षशतद्वयम् । ततोऽस्य शिरसोऽच्छिन्नमर्चिराविरभून्महत् ॥ ८४ (8-2-84)

### येन सूर्यायुतेनेव प्रोद्गतेनाम्बरे गतिः । सिद्धादीनां निरुद्धाभूज्जज्वाल च जगत्त्रयम् ॥ ८५ (8-2-85)

### ब्रह्मन्यस्ते वरोऽभीष्टस्तं गृहाण ज्वलन्त्यमी । लोकास्त्वदर्चिषेत्यूचुर्ब्रह्मेन्द्राद्या उपेत्य तम् ॥ ८६ (8-2-86)

### जपादन्यत्र मा भून्मे रतिरित्येव एव मे । वरो नान्यद्वृणे किंचिदिति तान्प्रत्युवाच सः ॥ ८७ (8-2-87)

### निर्बन्धं तेषु कुर्वत्सु ततो गत्वापि दूरतः । उत्तरे हिमवत्पार्श्वे जपन्नासीत्स जापकः ॥ ८८ (8-2-88)

### तत्राप्यसह्यं तत्तेजः सविशेषं क्रमाद्यदा । तदा विघ्नाय तस्येन्द्रः प्रजिघाय सुराङ्गनाः ॥ ८९ (8-2-89)

### स धीरो लोभयन्तीस्ता न तृणायाप्यमन्यत । निसृष्टार्थं ततस्तस्मै मृत्युं विससृजुः सुराः ॥ ९० (8-2-90)

### उपेत्य स तमाह स्म ब्रह्मन्मर्त्यैरियच्चिरम् । न जीव्यते तदात्मानं त्यज मा लङ्घय स्थितिम् ॥ ९१ (8-2-91)

### तच्छ्रुत्वा स द्विजोऽवादीद्यदि पूर्णो ममावधिः । आयुषस्तत्र कस्मान्मां नयसे किं प्रतीक्षसे ॥ ९२ (8-2-92)

### स्वयं च नाहमात्मानं त्यजेयं पाशहस्त रे । आत्मघाती भवेयं च शरीरं कामतस्त्यजन् ॥ ९३ (8-2-93)

### इत्युक्तवन्तं तं नेतुं प्रभावान्नाशकद्यदा । तदा पराङ्मुखो मृत्युर्जगाम स यथागतम् ॥ ९४ (8-2-94)

### ततो विजितकालं तं काल सानुशयो द्विजम् । बलादुत्क्षिप्य बाहुभ्यां निनायेन्द्रः सुरालयम् ॥ ९५ (8-2-95)

### तत्र तद्भोगविमुखो जपादविरमंश्च सः । देवावतारितो भूयस्तमेवागाद्धिमालयम् ॥ ९६ (8-2-96)

### तत्रापीन्द्रादयो भूयो वरार्थं बोधयन्ति तम् । यावत्तावन्नृपस्तेन मार्गेणेक्ष्वाकुराययौ ॥ ९७ (8-2-97)

### स तद्बुद्ध्वा यथावस्तु जापकं तमभाषत । देवेभ्यश्चेन्न गृह्णासि वरं मत्तो गृहाण भोः ॥ ९८ (8-2-98)

### तच्छ्रुत्वा स विहस्यैनं जापकोऽभ्यवदन्नृपम् । त्वं शक्तो वरदाने मे त्रिदशेभ्योऽप्यगृह्णतः ॥ ९९ (8-2-99)

### इत्यूचिवांसं तं विप्रमिक्ष्वाकुः प्रत्युवाच सः । शक्तो न तेऽहं शक्तस्त्वं मम तद्देहि मे वरम् ॥ १०० (8-2-100)

### ततः स जापकोऽवादीद्यत्तेऽभीष्टं वृणीष्व तत् । दास्याम्येवेति तच्छ्रुत्वा राजान्तर्विममर्श सः ॥ १०१ (8-2-101)

### अहं ददामि विप्रोऽयं गृह्णातीत्युचितो विधिः । विपरीतमिदं गृह्णाम्यहमेष ददाति यत् ॥ १०२ (8-2-102)

### इति यावत्स नृपतिर्विचिकित्सन्विलम्बते । तावद्विवदमानौ द्वौ तत्र विप्रावुपेयतुः ॥ १०३ (8-2-103)

### तौ तं दृष्ट्वा नृपं तस्य पुरो न्यायार्थमूचतुः । एकोऽब्रवीत्प्रदत्ता मे गौरनेन सदक्षिणा ॥ १०४ (8-2-104)

### तां मे प्रतिददानस्य हस्ताद्गृह्णात्यसौ न किम् । अथापरोऽभ्यधान्नाहं कृतपूर्वप्रतिग्रहः ॥ १५ (8-2-105)

### न चार्थिता मे तत्कस्माद्ग्राहयत्येष मां बलात् । एतच्छ्रुत्वा नृपोऽवादीदाक्षेप्तायं न शुध्यति ॥ १०६ (8-2-106)

### प्रतिगृह्य कथं दात्रे बलात्प्रतिददाति गाम् । इत्युक्तवन्तं तं भूपं शक्रो लब्धान्तरोऽब्रवीत् ॥ १०७ (8-2-107)

### राजञ्जानासि चेदेवं न्याय्यं तज्जापकाद्द्विजात् । वरमभ्यर्थ्य संप्राप्तं कस्माद्गृहणासि नामुतः ॥ १०८ (8-2-108)

### ततो निरुत्तरो राजा जापकं तं जगाद सः । भगवन्स्वजपस्यार्धात्फलं वितर मे वरम् ॥ १०९ (8-2-109)

### बाढमेवं जपस्यार्धान्मदीयस्यास्तु ते फलम् । इति तस्मै ततो राज्ञे जापकः स वरं ददौ ॥ ११० (8-2-110)

### सर्वलोकगतिं लेभे तेन राजा स सोऽपि च । जापकः सशिवाख्यानं देवानां लोकमाप्तवान् ॥ १११ (8-2-111)

### तत्र स्थित्वा बहून्कल्पान्पुनरागत्य भूतले । प्राप्य स्वतन्त्रतां योगात्सिद्धिं लेभे च शाश्वतीम् ॥ ११२ (8-2-112)

### एवं स्वर्गादिविमुखैः सिद्धिरेवार्थ्यते बुधैः । सा त्वयाप्ता स्वतन्त्रस्तद्राजन्स्वं देहमाविश ॥ ११३ (8-2-113)

### इत्युक्तः प्रत्तयोगेन मयेन मुमुदे परम् । सदारतनयामात्यो राजा चन्द्रप्रभोऽथ सः ॥ ११४ (8-2-114)

### ततो द्वितीयं पातालं नीत्वा तेन मयेन सः । प्रावेश्यत गृहं दिव्यं पुत्रादिसहितो नृपः ॥ ११५ (8-2-115)

### तत्रान्तर्ददृशुस्ते च सर्वे सुप्तमिव स्थितम् । महान्तमेकं पुरुषं पतितं शयनोत्तमे ॥ ११६ (8-2-116)

### महौषधिघृताभ्यक्तं विकृताकृतिभीषणम् । विषण्णवदनाम्भोजदैत्यराजसुतावृतम् ॥ ११७ (8-2-117)

### सोऽयमत्र स्वदेहस्ते पूर्वभार्यावृतः स्थितः । प्रविशैतमिति स्माह ततश्चन्द्रप्रभं मयः ॥ ११८ (8-2-118)

### सोऽथ तेनोपदिष्टं तं योगमास्थाय भूपतिः । तस्मिन्पुरुषदेहेऽन्तस्त्यक्तस्वतनुराविशत् ॥ ११९ (8-2-119)

### ततः स जृम्भिकां कृत्वा शनैरुन्मील्य लोचने । गतनिद्र इवोत्तस्थौ पुरुषः शयनीयतः ॥ १२० (8-2-120)

### दिष्ट्या देवः सुनीथोऽद्य प्रत्युज्जीवित एष नः । इति तत्रोदभून्नादो हृष्टासुरवधूकृतः ॥ १२१ (8-2-121)

### सूर्यप्रभाद्याः सर्वे तु विषण्णाः सहसाभवन् । दृष्ट्वा निपतितं चन्द्रप्रभदेहमजीवितम् ॥ १२२ (8-2-122)

### चन्द्रप्रभसुनीथश्च सुखस्वापादिवोत्थितः । दृष्ट्वा मयं ववन्दे स पितरं पादयोः पतन् ॥ १२३ (8-2-123)

### स पितापि तमालिङ्ग्य पृष्टवान्सर्वसंनिधौ । कच्चित्स्मरसि पुत्र द्वे जन्मनी त्वं हि संप्रति ॥ १२४ (8-2-124)

### सोऽपि स्मरामीत्युक्त्वैव यच्चन्द्रप्रभजन्मनि । सुनीथजन्मनि च यत्तस्य वृत्तं तदुक्तवान् ॥ १२५ (8-2-125)

### नामग्राहं सदेवीकान्स च सूर्यप्रभादिकान् । एकैकमाश्वासितवान्पूर्वभार्याश्च दानवीः ॥ १२६ (8-2-126)

### चन्द्रप्रभत्वे जातं च देहं द्वैराज्ययुक्तितः । भवेज्जातूपयोगीति स्थापयामास रक्षितम् ॥ १२७ (8-2-127)

### ततोऽभ्यनन्दन्प्रणता जातप्रत्ययनिर्वृताः । चन्द्रप्रभसुनीथं तं हृष्टाः सूर्यप्रभादयः ॥ १२८ (8-2-128)

### मयासुरोऽथ सर्वांस्तान्हर्षान्नीत्वा पुरात्ततः । अन्यत्प्रवेशयामास हेमरत्नचितं पुरम् ॥ १२९ (8-2-129)

### प्रविष्टास्तत्र वैदूर्यवापी ते ददृशुर्भृताम् । सुधारसेन तस्याश्च तीरे सर्वेऽप्युपाविशन् ॥ १३० (8-2-130)

### पपुश्च तत्सुधापानममृताधिकमत्र ते । सुनीथभार्योपहृतैर्विचित्रैर्मणिभाजनैः ॥ १३१ (8-2-131)

### तेन पानेन ते सर्वे मत्तसुप्तोत्थितास्ततः । संपेदिरे दिव्यदेहा महाबलपराक्रमाः ॥ १३२ (8-2-132)

### चन्द्रप्रभसुनीथं च ततोऽवादीन्मयासुरः । पुत्रैहि यामः पश्य स्वं मातरं सुचिरादिति ॥ १३३ (8-2-133)

### ततस्तथेति चोद्युक्तः सुनीथोऽग्रेसरे मये । ययौ चतुर्थं पातालं सह सूर्यप्रभादिभिः ॥ १३४ (8-2-134)

### तत्र चित्राणि पश्यन्तो नानाधातुमयानि ते । पुराण्येकं पुरं प्रापुः सर्वे सर्वहिरण्मयम् ॥ १३५ (8-2-135)

### तत्र रत्नमयस्तम्भे सर्वसंपन्निकेतने । ददृशुर्मयभार्यां तां ते सुनीथस्य मातरम् ॥ १३६ (8-2-136)

### नाम्ना लीलावतीं रूपेणाधःकृतसुराङ्गनाम् । वृतामसुरकन्याभिः सर्वाभरणभूषिताम् ॥ १३७ (8-2-137)

### सा दृष्ट्वैव सुनीथं तमुदतिष्ठत्ससंभ्रमम् । सुनीथोऽप्यपतत्तस्या अभिवाद्यैव पादयोः ॥ १३८ (8-2-138)

### ततः सा तं चिरस्पृष्टमाश्लिष्योदश्रुरात्मजम् । पुनस्तत्प्राप्तिहेतुं तं प्रशशंस मयं पतिम् ॥ १३९ (8-2-139)

### अथाब्रवीन्मयो देवि सुमुण्डीकोऽपरः स ते । पुत्रः पुत्रोऽस्य पुत्रस्य जातः सूर्यप्रभोऽप्ययम् ॥ १४० (8-2-140)

### एष विद्याधरेन्द्राणां चक्रवर्ती पुरारिणा । एतेनैव शरीरेण भावी देवि विनिर्मितः ॥ १४१ (8-2-141)

### तच्छ्रुत्वैवाभिपश्यन्त्यास्तस्याः सोत्सुकया दृशा । सूर्यप्रभः पपातैत्य पादयोः सचिवैः सह ॥ १४२ (8-2-142)

### किं सुमुण्डीकदेहेन वत्सैतेनैव शोभसे । इति लीलावती दत्त्वा चाशिषं तमभाषत ॥ १४३ (8-2-143)

### ततोऽत्र पुत्राभ्युदये मयो मन्दोदरीं सुताम् । विभीषणं च सस्मार स्मृतावाजग्मतुश्च तौ ॥ १४४ (8-2-144)

### गृहीतोत्सवसत्कारः स तं प्राह विभीषणः । करोषि यदि मे वाक्यं दानवेन्द्र वदामि तत् ॥ १४५ (8-2-145)

### दानवेषु त्वमेवैकः सुकृती शुभजीवितः । देवैः सह न ते कार्या तदकारणवैरिता ॥ १४६ (8-2-146)

### तद्विरोधे हि नापायादृते कश्चिद्गुणोऽस्ति वः । निहता हि सुरैः संख्येष्वसुरा नासुरैः सुराः ॥ १४७ (8-2-147)

### तच्छ्रुत्वा तं मयोऽवोचन्न बलात्कुर्महे वयम् । हठात्कुर्वति शक्रे तु कथं ब्रूहि सहामहे ॥ १४८ (8-2-148)

### ये चासुरा हता देवैस्ते बभूवुः प्रमादिनः । अप्रमत्तास्तु किं नैव बलिप्रभृतयो हताः ॥ १४९ (8-2-149)

### इत्याद्युक्तो मयेनाथ मन्दोदर्या सहैव सः । राक्षसेन्द्रस्तमामन्त्र्य जगाम वसतिं निजाम् ॥ १५० (8-2-150)

### सूर्यप्रभादिभिर्युक्तः सुनीथोऽथ मयेन सः । निन्ये तृतीयं पातालं बलिं राजानमीक्षितुम् ॥ १५१ (8-2-151)

### स्वर्गादप्यधिके तत्र सर्वे ते ददृशुर्बलिम् । आमुक्तहारमुकुटं वृतं दितिजदानवैः ॥ १५२ (8-2-152)

### निपेतुः पादयोस्तस्य सुनीथाद्याः क्रमेण ते । सोऽपि तान्मानयामास सत्कारेण यथोचितम् ॥ १५३ (8-2-153)

### मयावेदितवृत्तान्तहृष्टः सोऽत्र बलिस्ततः । प्रह्लादमानायितवाञ्शीघ्रमन्यांश्च दानवान् ॥ १५४ (8-2-154)

### तानप्यत्र सुनीथाद्याः पादयोस्ते ववन्दिरे । ते चाप्यभिननन्दुस्तान्प्रह्वानानन्दनिर्भराः ॥ १५५ (8-2-155)

### अथात्र बलिराह स्म भूत्वा चन्द्रप्रभो भुवि । सुनीथः स्वतनुप्राप्त्या प्रत्युज्जीवित एष नः ॥ १५६ (8-2-156)

### सुमुण्डीकावतारश्च प्राप्तः सूर्यप्रभोऽप्ययम् । शर्वेण चायमादिष्टो भावी विद्याधरेश्वरः ॥ १५७ (8-2-157)

### एतद्यज्ञप्रभावाच्च जातोऽहं श्लथबन्धनः । तदेताभ्यामवाप्ताभ्यां ध्रुवमभ्युदयोऽस्ति नः ॥ १५८ (8-2-158)

### एतद्बलिवचः श्रुत्वा शुक्रः प्रोवाच तद्गुरुः । धर्मेण चरतां सत्ये नास्त्यनभ्युदयः क्वचित् ॥ १५५९ (8-2-159)

### तस्माद्धर्मेण वर्तध्वं कुरुताद्यापि मद्वचः । तच्छ्रुत्वा दानवास्तत्र तथेति नियमं व्यधुः ॥ १६० (8-2-160)

### सप्तपातालपतयो ये तत्र मिलितास्तदा । बलिश्चात्रोत्सवं चक्रे सुनीथप्राप्तिहर्षतः ॥ १६१ (8-2-161)

### अत्रान्तरे च तत्रागात्स पुनर्नारदो मुनिः । गृहीतार्घोपविष्टश्च दानवांस्तानुवाच सः ॥ १६२ (8-2-162)

### प्रेषितोऽहमिहेन्द्रेण स चैवं वक्ति वः किल । सुनीथजीवितप्राप्त्या संतोषः परमो मम ॥ १६३ (8-2-163)

### तदिदानीं न कार्यं नः पुनर्वैरमकारणम् । विरोद्धव्यं न चैवास्मत्पक्षेण श्रुतशर्मणा ॥ १६४ (8-2-164)

### एवमुक्तेन्द्रवाक्यं तं प्रह्लादो मुनिमब्रवीत् । सुनीथजीवितात्तुष्टिरिन्द्रस्येति किमन्यथा ॥ १६५ (8-2-165)

### अकारणविरोधं च वयं तावन्न कुर्महे । अद्यैव नियमोऽस्मामिः कृतः सर्वैर्गुरोः पुरः ॥ १६६ (8-2-166)

### श्रुतशर्मा सपक्षत्वमाश्रित्य स बलाद्यदि । अस्मद्विरुद्धं कुरुते कास्माकं तत्र वाच्यता ॥ १६७ (8-2-167)

### सूर्यप्रभस्य पक्षेण देवदेवेन शंभुना । प्रागेव ह्ययमादिष्टः स पूर्वाराधितोऽस्य यत् ॥ १६८ (8-2-168)

### तदस्मिन्नीश्वरादिष्टे कार्ये किं कुर्महे वयम् । तन्निष्कारणमेवैतच्छक्रो वक्त्यसमञ्जसम् ॥ १६९ (8-2-169)

### इत्युक्तो दानवेन्द्रेण प्रह्लादेन स नारदः । तथेति वासवं निन्दन्नदर्शनमगान्मुनिः ॥ १७० (8-2-170)

### तस्मिन्गते दानवेन्द्रानुशनास्तानभाषत । वैरानुबन्धः कार्येऽस्मिंस्तावदिन्द्रस्य दृश्यते ॥ १७१ (8-2-171)

### किं त्वस्मासु प्रसादैकबद्धकक्ष्ये महेश्वरे । का तस्य शक्तिः किं कुर्यादास्था वा तस्य वैष्णवी ॥ १७२ (8-2-172)

### इति शुक्रवचः श्रुत्वा दानवास्तेऽनुमन्य च । सहप्रह्लादमामन्त्र्य बलिं जग्मुर्निजालयान् ॥ १७३ (8-2-173)

### ततश्चतुर्थं पातालं प्रह्लादे स्वालयं गते । उत्थाय सदसो राजा विवेशाभ्यन्तरं बलिः ॥ १७४ (8-2-174)

### मयः सुनीथश्चान्ये च सर्वे सूर्यप्रभादयः । प्रणम्य बलिमाजग्मुस्तदेव स्वं निकेतनम् ॥ १७५ (8-2-175)

### तत्रोचितकृताहारपानेष्वेषु समेत्य सा । लीलावती सुनीथं तं जगाद जननी निजा ॥ १७६ (8-2-176)

### पुत्र जानासि यदिमा भार्यास्ते महतां सुताः । तेजस्वती धनेशस्य तुम्बुरोर्मङ्गलावती ॥ १७७ (8-2-177)

### चन्द्रप्रभशरीरेण परिणीता च या त्वया । प्रभासस्य वसोरेतां वेत्सि कीर्तिमतीं सुताम् ॥ १७८ (8-2-178)

### तिस्रस्तदेता द्रष्टव्याः समदृष्ट्या सुत त्वया । इत्युक्त्वा मुख्यभार्यास्तास्तिस्रोऽस्मै सा समर्पयत् ॥ १७९ (8-2-179)

### ततस्तस्मिन्दिने रात्रौ सुनीथो ज्येष्ठया तया । तेजस्वत्या समं शय्यावासवेश्म विवेश सः ॥ १८० (8-2-180)

### तत्रोपभुङ्क्ते स्म तया सुचिरोत्सुकया सह । रतक्रीडासुखं तत्तत्प्राग्भुक्तमपि नूतनम् ॥ १८१ (8-2-181)

### सूर्यप्रभस्तु सचिवैः सह वासगृहेऽपरे । निशि तस्यामपत्नीको न्यषीदच्छयनीयके ॥ १८२ (8-2-182)

### निःस्नेहेन किमेतेन स्वप्रियास्त्यजता बहिः । इतीव निद्रा स्त्रीनित्यस्यैकस्याप्यस्य नाययौ ॥ १८३ (8-2-183)

### प्रहस्तस्य च सेर्ष्येव कार्यचिन्तैकसङ्गिनः । अन्ये तु परितः सूर्यप्रभं निद्रां ययुः सुखम् ॥ १८४ (8-2-184)

### तावत्सूर्यप्रभः सोऽत्र प्रहस्तश्च सखीयुताम् । प्रविशन्तीं ददृशतुर्वरकन्यामनुत्तमाम् ॥ १८५ (8-2-185)

### मा भूत्सुराङ्गना सर्गो विच्छायोऽस्याः पुरो मम । इत्युत्पाद्यापि विधिना पाताले स्थापितामिव ॥ १८६ (8-2-186)

### सूर्यप्रभश्च केयं स्यादिति यावद्विमर्शति । तावत्सा तत्सखीनेत्य सुप्तानेकैकमैक्षत ॥ १८७ (8-2-187)

### अचक्रवर्तिचिह्नांस्तान्हित्वा तल्लक्षणान्वितम् । दृष्ट्वा सूर्यप्रभं सा तमुपागान्मध्यशायिनम् ॥ १८८ (8-2-188)

### उवाच च सखीं सोऽयं सखि तत्स्पृश पादयोः । एतां तोयसुशीताभ्यां कराभ्यां प्रतिबोधय ॥ १८९ (8-2-189)

### तच्छ्रुत्वा तत्सखी सा तत्तथा चक्रे स चेक्षणे । सूर्यप्रभो व्याजसुप्तं विहाय प्रोदघाटयत् ॥ १९० (8-2-190)

### वीक्ष्य चोवाच कन्ये ते के युवां किमिहागमः । भवत्योरिति तच्छ्रुत्वा तत्सखी तमभाषत ॥ १९१ (8-2-191)

### शृणु देवास्ति पाताले द्वितीयेऽधिपतिर्जयी । अमील इति दैत्येन्द्रो हिरण्याक्षसुतो बली ॥ १९२ (8-2-192)

### कलावतीति तस्यैषा प्राणेभ्योऽप्यधिका सुता । स इतोऽद्य बलेः पार्श्वादागत्यैतत्पिताब्रवीत् ॥ १९३ (8-2-193)

### दिष्ट्याद्य जीवितं प्राप्तः सुनीथः पुनरीक्षितः । सुमुण्डीकावतारश्च दृष्टः सूर्यप्रभो युवा ॥ १९४ (8-2-194)

### सृष्टः खेचरसच्चक्रवर्ती भावी हरेण यः । तदिहानन्दसंमानं सुनीथस्य करोम्यहम् ॥ १९५ (8-2-195)

### सुतां सूर्यप्रभायैतां प्रयच्छामि कलावतीम् । सुनीथस्यैकगोत्रत्वाद्दातुं चैषा न युज्यते ॥ १९६ (8-2-196)

### सूर्यप्रभश्च पुत्रोऽस्य राजजन्मनि नासुरे । तत्सुतस्य च संमानः कृतस्तस्य कृतो भवेत् ॥ १९७ (8-2-197)

### एतत्पितुर्वचः श्रुत्वा त्वद्गुणाकृष्टमानसा । मत्सखीयमिहायाता त्वद्दर्शनकुतूहलात् ॥ १९८ (8-2-198)

### एवं तयोक्ते तत्सख्या निद्राति स्म मृषैव सः । तदभिप्रायतात्पर्यं ज्ञातुं सूर्यप्रभस्तदा ॥ १९९ (8-2-199)

### साथ कन्या विनिद्रस्य प्रहस्तस्यान्तिकं शनैः । गत्वा सखीमुखेनोक्त्वा सर्वमस्मै बहिर्ययौ ॥ २०० (8-2-200)

### प्रहस्तश्चाप्युपागत्य देव जागर्षि किं न वा । इति सूर्यप्रभं स्माह स चोन्मिष्य तमभ्यधात् ॥ २०१ (8-2-201)

### सखे जागर्मि निद्रा हि ममाद्यैकाकिनः कुतः । विशेषं तु वदाम्येवं शृणु गोप्यं हि किं त्वयि ॥ २०२ (8-2-202)

### अधुनैव प्रविष्टेह मया दृष्टा सखीयुता । कन्यकैका समा यस्यास्त्रैलोक्येऽपि न दृश्यते ॥ २०३ (8-2-203)

### क्षणेन च गता क्वापि हृत्वैव मम मानसम् । तद्गवेषय सद्यस्तामिहैव क्वचन स्थिताम् ॥ २०४ (8-2-204)

### इति सूर्यप्रभेणोक्तः प्रहस्तोऽथ बहिर्गतः । दृष्ट्वात्र तां समं सख्या स्थितां कन्यामभाषत ॥ २०५ (8-2-205)

### मया त्वदुपरोधेन स्वस्वाम्येष विबोधितः । तत्त्वं मदुपरोधेन पुनर्देह्यस्य दर्शनम् ॥ २०६ (8-2-206)

### पश्यास्य रूपं भूयोऽपि कृतार्थकरणं दृशोः । तव पश्यतु चैषोऽपि दृष्टिमात्रवशीकृतः ॥ २०७ (8-2-207)

### प्रबुद्धेन ह्यनेनाहमुक्तः कृत्वा भवत्कथाम् । कुतोऽपि दर्शयानीय तां मे प्राणिमि नान्यथा ॥ २०८ (8-2-208)

### ततोऽहं त्वामुपायातस्तदेह्यालोकय स्वयम् । इति प्रहस्तेनोक्ता सा कन्यासुलभया ह्रिया ॥ २०९ (8-2-209)

### प्रसह्य नाशकद्गन्तुं विमृशन्ती यदा तदा । हस्ते गृहीत्वा नीताभूत्तेन सूर्यप्रभान्तिकम् ॥ २१० (8-2-210)

### सूर्यप्रभश्च तां दृष्ट्वा पार्श्वायातां कलावतीम् । उवाच चण्डि युक्तं ते किमेतद्यदिहाद्य मे ॥ २११ (8-2-211)

### त्वया सुप्तस्य चौर्येण प्रविश्य हृदयं हृतम् । तदिहानिगृहीता त्वं चौरि न त्यक्ष्यसे मया ॥ २१२ (8-2-212)

### एतच्छ्रुत्वा विदग्धा सा तत्सखी व्याजहार तम् । पूर्वं ज्ञात्वैव पित्रैव चौरीयं निग्रहाय ते ॥ २१३ (8-2-213)

### निश्चितार्पयितुं यस्मात्तस्मात्कस्ते निषेधकः । अस्याश्चौर्योचितं कामं निग्रहं न करोषि किम् ॥ २१४ (8-2-214)

### तच्छ्रुत्वालिङ्गितुं सूर्यप्रभे वाञ्छति सत्रपा । मा मार्यपुत्र कन्यास्मीत्यवोचत्सा कलावती ॥ २१५ (8-2-215)

### ततः प्रहस्तोऽवादीत्तां मा विकल्पोऽस्तु देवि ते । गान्धर्वो ह्येष सर्वेषां विवाहानामिहोत्तमः ॥ २१६ (8-2-216)

### इत्युक्त्वैव समं सर्वैः प्रहस्ते निर्गते बहिः । सूर्यप्रभस्तदैवैतां भार्यां चक्रे कलावतीम् ॥ २१७ (8-2-217)

### तया सह च पातालकन्यया मर्त्यदुर्लभम् । भेजे सुरतसंभोगमचिन्त्यनवसंगमम् ॥ २१८ (8-2-218)

### रात्र्यन्ते च कलावत्यां गतायां वसतिं निजाम् । सूर्यप्रभः सुनीथस्य ययौ पार्श्वं मयस्य च ॥ २१९ (8-2-219)

### ते मिलित्वाथ सर्वेऽपि प्रह्लादस्यान्तिकं ययुः । स तान्यथार्हं संमान्य सभास्थो मयमब्रवीत् ॥ २२० (8-2-220)

### सुनीथस्योत्सवेऽमुष्मिन्प्रियं कर्तव्यमेव नः । तदद्य यावत्सर्वेऽपि वयमेकत्र भुञ्ज्महे ॥ २२१ (8-2-221)

### एवं कुर्मोऽत्र को दोष इत्युक्ते च मयेन सः । दूतैर्निमन्त्रयामास प्रह्लादोऽत्रासुराधिपान् ॥ २२२ (8-2-222)

### आययुश्चात्र सर्वेभ्यः पातालेभ्यः क्रमेण ते । पूर्वमागाद्बली राजा सहासंख्यैर्महासुरैः ॥ २२३ (8-2-223)

### अनन्तरममीलश्च दुरारोहश्च वीर्यवान् । सुमायस्तन्तुकच्छश्च विकटाक्षः प्रकम्पनः ॥ २२४ (8-2-224)

### धूमकेतुर्महामायो ये चान्येऽप्यसुरेश्वराः । एकैको निजसामन्तसहस्रेणाययौ वृतः ॥ २२५ (8-2-225)

### अपूर्यत सभा तैश्च विहितान्योन्यवन्दनैः । यथाक्रमोपविष्टांश्च प्रह्लादस्तानमानयत् ॥ २२६ (8-2-226)

### प्राप्ते चाहारकाले ते सर्वे सह मयादिभिः । गङ्गास्नाताः समाजग्मुर्भोजनाय महासभाम् ॥ २२७ (8-2-227)

### शतयोजनविस्तीर्णां सुवर्णमणिकुट्टिमाम् । रत्नस्तम्भचितां न्यस्तविचित्रमणिभाजनाम् ॥ २२८ (8-2-228)

### तत्र प्रह्लादसहिताः ससुनीथमयाश्च ते । सूर्यप्रभेण सचिवैर्युक्तेन च सहासुरः ॥ २२९ (8-2-229)

### तत्तन्नानाविधं भक्ष्यभोज्यलेह्मादि षड्रसम् । दिव्यमन्नं बुभुजिरे पपुः पानमथोत्तमम् ॥ २३० (8-2-230)

### भुक्तपीताश्च गत्वान्यत्सर्वे रत्नमयं सदः । दैत्यदानवकन्यानां ददृशुर्नृत्तमुत्तमम् ॥ २३१ (8-2-231)

### तत्प्रसङ्गे ददर्शात्र प्रनृत्तां पितुराज्ञया । प्रह्लादस्य सुतां सूर्यप्रभो नाम्ना महल्लिकाम् ॥ २३२ (8-2-232)

### द्योतयन्तीं दिशः कान्त्या वर्षन्तीममृतं दृशोः । कौतुकादिव पातालमागतां मूर्तिमैन्दवीम् ॥ २३३ (8-2-233)

### ललाटतिलकोपेतां चारुसुरपादिकाम् । स्मेरदृष्टिं विधात्रैव सृष्टां नृत्तमयीमिव ॥ २३४ (8-2-234)

### केशैररालैर्दशनैः शिखरैर्बिभ्रतीं स्तनौ । उरोमण्डलिनौ नृत्तं सृजतीमिव नूतनम् ॥ २३५ (8-2-235)

### दृष्ट्वैव च तदा चण्डी तस्य सूर्यप्रभस्य सा । अपि स्वीकृतमन्याभिर्जहार हृदयं हठात् ॥ २३६ (8-2-236)

### ततः साप्यसुरेन्द्राणां मध्ये दूराद्ददर्श तम् । हरदग्धे स्मरे सृष्टं धात्राऽपरमिव स्मरम् ॥ २३७ (8-2-237)

### दृष्ट्वैव तद्गतमनास्तथाभूदचलद्यथा । आङ्गिकोऽभिनयोऽप्यस्या दृष्ट्वैवाविनयं रुषा ॥ २३८ (8-2-238)

### सभास्थाश्च तयोर्भावं तं द्वयोरप्यलक्षयन् । प्रेक्षणं चोपसंजह्रुः श्रान्ता राजसुतेति ते ॥ २३९ (8-2-239)

### ततः सूर्यप्रभं तिर्यक्पश्यन्ती सा महल्लिका । पित्रा विसृष्टा वन्दित्वा दानवेन्द्रानगाद्गृहम् ॥ २४० (8-2-240)

### दानवेन्द्राश्च ते सर्वे यथास्वमगमन्गृहान् । सूर्यप्रभोऽपि स्वावासमाजगाम दिनक्षये ॥ २४१ (8-2-241)

### प्रदोषे च कलावत्या पुनरागतया सह । सुष्वापाभ्यन्तरे गुप्तं बहिः सुप्ताखिलानुगः ॥ २४२ (8-2-242)

### तावन्महल्लिका सापि तत्संदर्शनसोत्सुका । तत्राययौ सविस्रम्भवयस्याद्वयसंगता ॥ २४३ (8-2-243)

### अन्तः प्रवेष्टुमिच्छन्तीं प्रज्ञाढ्याख्यो ददर्श ताम् । सूर्यप्रभस्य सचिवो निद्रया तत्क्षणोज्झितः ॥ २४४ (8-2-244)

### देवि तिष्ठ क्षणं यावत्प्रविश्याभ्यन्तरादहम् । निर्गच्छामीति स च तां परिज्ञायोत्थितोऽभ्यधात् ॥ २४५ (8-2-245)

### रुद्धाः स्मः किं बहिः कस्माद्यूयं चेति सशङ्कया । तया पृष्टः स भूयोऽपि प्रज्ञाढ्यो निजगाद ताम् ॥ २४६ (8-2-246)

### स्वैरं सुप्तस्य सहसैवान्तिकं किं प्रविश्यते । सुप्तश्चास्मत्प्रभुरसावेको व्रतवशादिति ॥ २४७ (8-2-247)

### ततस्तया विशस्व त्वमित्युक्तः सविलक्षया । प्रह्लाददैत्यसुतया प्रज्ञाढ्योऽन्तर्विवेश सः ॥ २४८ (8-2-248)

### सुप्तां कलावतीं दृष्ट्वा तस्मै सूर्यप्रभाय सः । प्रबोध्य स्वैरमाचख्यावागतां तां महल्लिकाम् ॥ २४९ (8-2-249)

### सूर्यप्रभश्च बुद्ध्वा तच्छनैरुत्थाय निर्गतः । दृष्ट्वा महल्लिकामात्मतृतीयामप्यभाषत ॥ २५० (8-2-250)

### नीतः कृतार्थतां तावदयमभ्यागतो जनः । नीयतां स्थानमप्येतदासनं परिगृह्यताम् ॥ २५१ (8-2-251)

### तच्छ्रुत्वोपविवेशाथ सहान्याभ्यां महल्लिका । सूर्यप्रभोऽप्युपाविक्षत्स प्रज्ञाढ्ययुतस्ततः ॥ २५२ (8-2-252)

### उपविश्य स चोवाच तन्वि यद्यपि मे कृता । त्वयावज्ञा सदस्यन्या प्रेक्ष्यान्ते वर्धमानया ॥ २५३ (8-2-253)

### तथापि तावल्लोलाक्षि दृष्टमात्रेण मे तव । सौन्दर्येणेव नृत्तेन लोचने सफलीकृते ॥ २५४ (8-2-254)

### इति सूर्यप्रभेणोक्ता सा प्रह्लादसुताब्रवीत् । नार्यपुत्रापराधोऽसौ मम सोऽत्रापराध्यति ॥ २५५ (8-2-255)

### येनाहं संसदि कृता भग्नाभिनयलज्जिता । एतच्छ्रुत्वा जितोऽस्मीति हसन्सूर्यप्रभोऽब्रवीत् ॥ २५६ (8-2-256)

### जग्राह च करेणास्याः करं राजसुतोऽथ सः । बलात्कारग्रहाद्भीतमिव सस्वेदवेपथुम् ॥ २५७ (8-2-257)

### मुञ्चार्यपुत्र कन्याहं पितृवश्येति वादिनीम् । ततोऽसुरेन्द्रतनयां प्रज्ञाढ्यस्तामुवाच सः ॥ २५८ (8-2-258)

### कन्यानां किं न गान्धर्वो विवाहो देवि विद्यते । न च प्रदास्यत्यन्यस्मै पिता त्वां लक्षिताशयः ॥ २५९ (8-2-259)

### एतस्य चात्र संमानं निश्चितं स करिष्यति । तदलं साध्वसेनेदृग्वृथा मा भूत्समागमः ॥ २६० (8-2-260)

### एवं महल्लिकां यावत्प्रज्ञाढ्यस्तां ब्रवीति सः । तावत्साभ्यन्तरे तत्र प्रबुद्धाभूत्कलाबती ॥ २६१ (8-2-261)

### अपश्यन्ती च तं सूर्यप्रभं सा शयनीयके । प्रतीक्ष्य किंचिदुद्विग्नशङ्किता निरगाद्बहिः ॥ २६२ (8-2-262)

### दृष्ट्वा महल्लिकोपेतं तं चात्र निजवल्लभम् । सकोपा च सलज्जा च सभया च बभूव सा ॥ २६३ (8-2-263)

### महल्लिकापि दृष्ट्वैव तामासीद्भीतलज्जिता । सूर्यप्रभश्च निःस्पन्दस्तस्थावालिखितो यथा ॥ २६४ (8-2-264)

### दृष्टा कथं पलायेऽहं जिह्रेमीर्ष्यामि वा यदि । इति तत्पार्श्वमेवागात्कलावत्यपि सा ततः ॥ २६५ (8-2-265)

### कुशलं सखि कुत्र त्वमागतैवमितो निशि । एवं महल्लिकां तां च साभ्यसूयमुवाच सा ॥ २६६ (8-2-266)

### ततो महल्लिकावोचन्ममैतद्गृहमत्र तु । त्वमन्यपातालगृहात्प्राप्ता प्राघुणिकाद्य मे ॥ २६७ (8-2-267)

### तच्छ्रुत्वा सा विहस्यैतां कलावत्येवमब्रवीत् । सत्यं दृश्यत एवेदं यत्त्वं सर्वस्य कस्यचित् ॥ २६८ (8-2-268)

### करोषीहागतस्यैव प्राघुणातिथ्यसत्क्रियाम् । एवमुक्ते कलावत्या सा जगाद महल्लिका ॥ २६९ (8-2-269)

### यदि प्रीत्या मयोक्ता त्वं तत्किं सद्वेषनिष्ठुरम् । एवं वदसि निर्लज्जे किमहं सदृशी तव ॥ २७० (8-2-270)

### किमहं बान्धवादत्ता दूरादेत्य परस्थले । परस्य शयने सुप्ता रहस्येकाकिनी निशि ॥ २७१ (8-2-271)

### अह पितुः प्राघुणिकं स्वस्थाने द्रष्टुमागता । आतिथ्येनाधुनैवैषा सखीद्वितयसंगता ॥ २७२ (8-2-272)

### यदास्मान्विप्रलभ्यादावसौ मन्त्री प्रविष्टवान् । तदैवैतन्मया ज्ञातं त्वया व्यक्तीकृतं स्वतः ॥ २७३ (8-2-273)

### एवं महल्लिकोक्ता सा कलावत्यगमत्ततः । तिर्यक्कोपकषायेण पश्यन्ती चक्षुषा प्रियम् ॥ २७४ (8-2-274)

### ततो महल्लिका सापि बहुवल्लभ याम्यहम् । संप्रतीति रुषा सूर्यप्रभमुक्त्वा ततो ययौ ॥ २७५ (8-2-275)

### सूर्यप्रभश्च विमना युक्तं यदभवत्तदा । कान्ताभ्यां हि समं तस्य तदासक्तं मनो गतम् ॥ २७६ (8-2-276)

### अथ ज्ञातुं कलावत्याः कलहान्तरचेष्टितम् । प्राहिणोद्द्रुतमुत्थाप्य प्रभासं स स्वमन्त्रिणम् ॥ २७७ (8-2-277)

### महल्लिकायास्तद्वच्च प्रहस्तं स विसृष्टवान् । स्वयं च तत्प्रतीक्षः सन्नासीत्प्रज्ञाढ्यसंयुतः ॥ २७८ (8-2-278)

### अथान्विष्य कलावत्याश्चेष्टितं स समाययौ । प्रभासो निकटं तस्य पृष्टश्चैवमुवाच तम् ॥ २७९ (8-2-279)

### इतो द्वितीयपातालवर्ति तद्गतवानहम् । वासवेश्म कलावत्याः स्वविद्याच्छादितात्मकः ॥ २८० (8-2-280)

### बहिस्तत्र द्वयोश्चेट्योरालापश्च श्रुतो मया । एकाब्रवीत्सखि किमद्योद्विग्नास्ते कलावती ॥ २८१ (8-2-281)

### ततो द्वितीयाप्यवदत्सखि शृण्वत्र कारणम् । सुमुण्डीकावतारो हि चतुर्थेऽद्य रसातले ॥ २८२ (8-2-282)

### स्थितः सूर्यप्रभो नाम रूपेण जितमन्मथः । तस्मै गत्वा स्वयं गुप्तमात्मा दत्तः किलैतया ॥ २८३ (8-2-283)

### गतायामद्य चैतस्या तत्सकाशं निशागमे । प्रह्लाददुहिताप्यागात्स्वयं तत्र महल्लिका ॥ २८४ (8-2-284)

### तया सहेर्ष्याकलहं कृत्वा सत्यात्मघातने । उद्यतैषा सुखावत्या स्वस्रा दृष्ट्वैव रक्षिता ॥ २८५ (8-2-285)

### ततश्चान्तः प्रविश्यैव निपत्य शयनीयके । स्थिता तया सह स्वस्रा पृष्टवृत्तान्तविग्नया ॥ २८६ (8-2-286)

### एवं चेट्योः कथां श्रुत्वा प्रविश्यात्र तथैव ते । कलावतीसुखावत्यौ दृष्टे तुल्याकृती मया ॥ २८७ (8-2-287)

### इति प्रभासो यावत्तं वक्ति सूर्यप्रभं रहः । तावत्प्रहस्तोऽप्यत्रागात्पुष्टः सोऽप्यब्रवीदिदम् ॥ २८८ (8-2-288)

### इतो महल्लिकावासगृहं यावदहं गतः । तावत्तत्र प्रविष्टा सा सखीभ्यां सह दुर्मनाः ॥ २८९ (8-2-289)

### अहं तत्रैव चादृश्यो विद्यायुक्त्या प्रविष्टवान् । दृष्टा मयात्र तस्याश्च सख्यो द्वादश तत्समाः ॥ २९० (8-2-290)

### ताश्च सद्रत्नपर्यङ्कनिषण्णां परिवृत्य ताम् । महल्लिकामुपाविक्षन्नेका चोवाच तां ततः ॥ २९१ (8-2-291)

### सखि कस्मादकस्मात्त्वमुद्विग्नेवाद्य दृश्यसे । विवाहे प्रस्तुतेऽप्येषा बत का ते विषादिता ॥ २९२ (8-2-292)

### तच्छ्रुत्वा सविमर्शा सा तां प्रह्लादसुताब्रवीत् । को मे विवाहो दत्तास्मि कस्मै केनोदितं तव ॥ २९३ (8-2-293)

### एवं तयोक्ते सर्वास्ता जगदुर्निश्चितं तव । प्रातर्विवाहो दत्तासि सखि सूर्यप्रभाय च ॥ २९४ (8-2-294)

### त्वज्जनन्या च देव्यैतदद्योक्तं त्वदसंनिधौ । अस्मान्नियोजयन्त्या ते कौतुकप्रतिकर्मणि ॥ २९५ (8-2-295)

### तद्धन्यासि च यस्यास्ते भावी सूर्यप्रभः पतिः । यद्रूपलुब्धो निद्राति निशि नेहाङ्गनाजनः ॥ २९६ (8-2-296)

### अस्माकं तु विषादोऽयं क्वेदानीं त्वं वयं क्व च । तस्मिन्हि भर्तरि प्राप्ते त्वमस्मान्विस्मरिष्यसि ॥ २९७ (8-2-297)

### एतन्महल्लिका तासां मुखाच्छ्रुत्वा जगाद सा । कच्चित्स दृष्टो युष्माभिर्मनस्तस्मिन्गतं च वः ॥ २९८ (8-2-298)

### तच्छ्रुत्वा तामवोचंस्ता हर्म्यात्सोऽस्माभिरीक्षितः । का च सा स्त्री मनो यस्या न स दृष्टो हरेदिति ॥ २९९ (8-2-299)

### ततः साप्यवदत्तर्हि तातं वक्ष्याम्यहं तथा । युष्मानप्यखिलास्तस्मै दापयिष्याम्यमूर्यथा ॥ ३०० (8-2-300)

### इत्थमन्योन्यविरहो न स्यान्नः सहवासतः । इति ब्रुवाणां कन्यास्ताः संभ्रान्ताः संबभाषिरे ॥ ३०१ (8-2-301)

### सखि मैवं कृथा नैतद्युक्तमेषा त्रपा हि नः । एवमुक्तवतीरेताः सा जगादासुरेन्द्रजा ॥ ३०२ (8-2-302)

### किमयुक्तं न तेनैका परिणेयाहमेव हि । तस्मै सर्वेऽपि दास्यन्ति दुहितॄर्दैत्यदानवाः ॥ ३०३ (8-2-303)

### अन्याश्च राजतनयास्तस्योदूढा भुवि स्थिताः । परिणेष्यति बह्वीश्च स विद्याधरकन्यकाः ॥ ३०४ (8-2-304)

### तन्मध्ये परिणीतासु युष्मासु मम का क्षतिः । सुखं प्रत्युत वत्स्यामो वयं सख्यः परस्परम् ॥ ३०५ (8-2-305)

### अन्याभिस्तु विरुद्धाभिः कस्ताभिः संस्तवो मम । युष्माकं च त्रपा कात्र सर्वमेतत्करोम्यहम् ॥ ३०६ (8-2-306)

### इति तासां कथा यावद्वर्तते त्वद्गतात्मनाम् । तावत्ततोऽहं निर्गत्य स्वैरं त्वत्पार्श्वमागतः ॥ ३०७ (8-2-307)

### एतत्प्रहस्तस्य मुखाच्छ्रुत्वा सूर्यप्रभोऽत्र सः । अनिद्र एव शयने तां निशामनयन्मुदा ॥ ३०८ (8-2-308)

### प्रातः सह सुनीथेन मयेन सचिवैश्च सः । असुराधिपतिं द्रष्टुं प्रह्लादं तत्सभां ययौ ॥ ३०९ (8-2-309)

### सुनीथं तत्र स प्राह प्रह्लादो दर्शितादरः । सुतां सूर्यप्रभायाहं ददाम्यस्मै महल्लिकाम् ॥ ३१० (8-2-310)

### अस्य हि प्राघुणातिथ्यं कार्यं मे तव च प्रियम् । एतत्प्रह्लादवचनं सुनीथोऽभिननन्द सः ॥ ३११ (8-2-311)

### ततो वेदीं समारोप्य मध्यज्वलितपावकाम् । तत्प्रभाभ्राजितोदग्ररत्नस्तम्भावभासिताम् ॥ ३१२ (8-2-312)

### महल्लिकां तां स्वसुतां प्रादात्सूर्यप्रभाय सः । प्रह्लादोऽसुरसाम्राज्यसदृशीभिर्विभूतिभिः ॥ ३१३ (8-2-313)

### ददौ सद्रत्नराशींश्च स दुहित्रे वराय च । त्रिदशावजयानीतान्सुमेरुशिखरोपमान् ॥ ३१४ (8-2-314)

### तात ता अपि देह्यस्मै सखीर्मे द्वादश प्रियाः । एवं महल्लिका स्वैरं प्रह्लादं सा तदाब्रवीत् ॥ ३१५ (8-2-315)

### पुत्रि मद्भ्रात्रधीनास्तास्तेन वन्दीकृता यतः । मम दातुं न युज्यन्त इति सोऽपि जगाद ताम् ॥ ३१६ (8-2-316)

### कृतोद्वाहोत्सवश्चास्मिन्याते सूर्यप्रभो दिने । विवेश वासकं नक्तं स महल्लिकया सह ॥ ३१७ (8-2-317)

### सर्वकामोपचाराढ्यं तत्र तं सुरतोत्सवम् । अनया समनःप्रीतिसौख्यं सोऽनुबभूव च ॥ ३१८ (8-2-318)

### प्रातर्गते च प्रह्लादे सभां तस्मिन्सहानुगे । अमीलो दानवाधीशः प्रह्लादादीनभाषत ॥ ३१९ (8-2-319)

### अद्य युष्माभिरखिलैरागन्तव्यं गृहे मम । तत्रातिथ्यं यतः सूर्यप्रभस्यास्य करोम्यहम् ॥ ३२० (8-2-320)

### सुतां कलावती तस्मै ददामि यदि वो हितम् । एतत्तद्वचनं सर्वे तथेति प्रतिपेदिरे ॥ ३२१ (8-2-321)

### ततो द्वितीयं पातालं तस्मिन्नेव क्षणे च ते । सर्वे जग्मुः समं सूर्यप्रभेण समयादिना ॥ ३२२ (8-2-322)

### तत्रामीलो ददौ तस्मै सुतां सूर्यप्रभाय ताम् । कलावतीं प्रक्रियया दत्तात्मानमपि स्वयम् ॥ ३२३ (8-2-323)

### कृत्वा विवाहं प्रह्लादगृहे भुक्त्वासुरान्वितः । निन्ये भोगोपचारेण दिनं सूर्यप्रभोऽत्र तत् ॥ ३२४ (8-2-324)

### द्वितीयेऽह्नि तथैवैतान्दुरारोहोऽसुरेश्वरः । निमन्त्र्य सर्वाननयत्पञ्चमं स्वरसातलम् ॥ ३२५ (8-2-325)

### तत्र सूर्यप्रभाय स्वां नाम्ना स कुमुदावतीम् । प्रादादन्यवदातिथ्यहेतोर्विधिवदात्मजाम् ॥ ३२६ (8-2-326)

### ततः सर्वैः समेतस्तैर्भोगैर्नीत्वा दिनं स तत् । वासकं कुमुदावत्या भेजे सूर्यप्रभो निशि ॥ ३२७ (8-2-327)

### तत्र त्रिलोकसुन्दर्या नवसंगमसोत्कया । स स्निग्धमुग्धया साकं तया रात्रिमुवास ताम् ॥ ३२८ (8-2-328)

### प्रातश्च तन्तुकच्छेन प्रह्लादप्रमुखैर्वृतः । निमन्त्र्य सप्तमं निन्ये पातालं स स्वमन्दिरम् ॥ ३२९ (8-2-329)

### तत्रासुरपतिः सोऽस्मै सुतां नाम्ना मनोवतीम् । ददौ सरत्नाभरणां तप्तजाम्बूनदद्युतिम् ॥ ३३० (8-2-330)

### ततः सूर्यप्रभः सोऽत्र नीत्वाधिकसुखं दिनम् । मनोवतीनवाश्लेषसुखिनीमनयन्निशाम् ॥ ३३१ (8-2-331)

### अपरेद्युश्च तं सर्वयुक्तं कृतनिमन्त्रणः । पातालमनयत्षष्ठं स्वं सुमायोऽसुराधिपः ॥ ३३२ (8-2-332)

### तत्र सोऽपि ददौ तस्मै सुभद्रां नाम कन्यकाम् । दूर्वालताश्यामलाङ्गीं मूर्तिं पाञ्चशरीमिव ॥ ३३३ (8-2-333)

### तया सुरतसंभोगयोग्यया श्यामयात्र सः । सहासीत्तदहः सूर्यप्रभः पूर्णेन्दुवक्त्रया ॥ ३३४ (8-2-334)

### अन्येद्युश्च बली राजा तद्वदेव निनाय तम् । सूर्यप्रभं स्वपातालं तृतीयं सोऽसुरानुगः ॥ ३३५ (8-2-335)

### सोऽपि तत्र सुतां तस्मै सुन्दरीं नाम दत्तवान् । बालप्रवालसच्छायां माधवीमिव मञ्जरीम् ॥ ३३६ (8-2-336)

### स्त्रीरत्नेन समं तेन रेमे सूर्यप्रभोऽत्र सः । सुरञ्जितस्तद्दिवसं दिव्यभोगविभूषितम् ॥ ३३७ (8-2-337)

### अपरेऽहि मयः सोऽपि राजपुत्रं तथैव तम् । चतुर्थपातालगतं भूयोऽनैषीत्स्वमन्दिरम् ॥ ३३८ (8-2-338)

### विचित्ररत्नप्रासादं निजमायाविनिर्मितम् । नवं नवमिवाभासमानं लक्ष्म्या प्रतिक्षणम् ॥ ३३९ (8-2-339)

### तत्र सोऽपि ददौ तस्मै सुमायाख्यां निजां सुताम् । जगदाश्चर्यरूपां स्वां शक्तिं मूर्तिमतीमिव ॥ ३४० (8-2-340)

### मानुषत्वाच्च तस्मै तां नैवादेयाममन्यत । सोऽपि रेमे तया साकमत्र सूर्यप्रभः कृती ॥ ३४१ (8-2-341)

### विद्याविभक्तदेहोऽथ सर्वाभिर्युगपत्सह । अरंस्तासुरकन्याभिस्ताभिः सह नृपात्मजः ॥ ३४२ (8-2-342)

### तात्त्विकेन तु देहेन भजते स्म स भूयसा । महल्लिकां प्रियतमां प्रह्लादासुरकन्यकाम् ॥ ३४३ (8-2-343)

### एकदा च निशि स्वैरं स्थितस्तां स महल्लिकाम् । एवं सूर्यप्रभोऽपृच्छदभिजातां कथान्तरे ॥ ३४४ (8-2-344)

### प्रिये रात्रौ सहायाते ये द्वे सख्यौ तदा तव । ते कुतस्त्ये न पश्यामि किं च ते क्व गते इति ॥ ३४५ (8-2-345)

### ततो महल्लिकावादीत्सुष्ठ्वहं स्मारिता त्वया । ते न द्वे एव ताः सन्ति वयस्या द्वादशेह मे ॥ ३४६ (8-2-346)

### मत्पितृव्येण च स्वर्गादानीता अपहृत्य ताः । एकामृतप्रभा नाम द्वितीया केशिनी तथा ॥ ३४७ (8-2-347)

### पर्वतस्य मुनेरेते तनये शुभलक्षणे । कालिन्दीति तृतीया च चतुर्थी भद्रिकेति च ॥ ३४८ (8-2-348)

### तथा दर्पकमालेति पञ्चमी चारुलोचना । एता महामुनेस्तिस्रो देवलस्यात्मसंभवाः ॥ ३४९ (8-2-349)

### षष्ठी सौदामनी नाम सप्तमी चोज्ज्वलाभिधा । एते हाहाभिधानस्य गन्धर्वस्य सुते उभे ॥ ३५० (8-2-350)

### अष्टमी पीवरा नाम गन्धर्वस्य हुहोः सुता । नवम्यञ्जनिका नाम कालस्य दुहिता विभोः ॥ ३५१ (8-2-351)

### पिङ्गलाच्च गणाज्जाता दशमी केसरावली । एकादशी मालिनीति नाम्ना कम्बलनन्दिनी ॥ ३५२ (8-2-352)

### नाम्ना मन्दारमालेति द्वादशी वसुकन्यका । अप्सरःसु समुत्पन्नाः सर्वा दिव्यस्त्रियस्तु ताः ॥ ३५३ (8-2-353)

### पातालं प्रथमं नीतास्ताश्चोद्वाहे कृते मम । तुभ्यं मया च देयास्तास्तद्युक्ता स्यां सदा यथा ॥ ३५४ (8-2-354)

### प्रतिज्ञातं मया चैतत्तासां स्नेहो हि तासु मे । तातोऽप्युक्तो मया तेन न दत्ता भ्रात्रपेक्षिणा ॥ ३५५ (8-2-355)

### एतच्छ्रुत्वा सवैलक्षस्तां स सूर्यप्रभोऽब्रवीत् । प्रिये महानुभावा त्वमहं कुर्यां कथं त्विदम् ॥ ३५६ (8-2-356)

### एवं सूर्यप्रभेणोक्ता रुषावोचन्महल्लिका । मत्समक्षं वहस्यन्या मद्वयस्यास्तु नेच्छसि ॥ ३५७ (8-2-357)

### याभिर्वियुक्ता रज्येयं नाहमेकमपि क्षणम् । इत्युक्तस्तु तया सूर्यप्रभस्तुष्ट्यान्वमंस्त तत् ॥ ३५८ (8-2-358)

### ततस्तदेव पातालं नीत्वैव प्रथमं तया । प्रह्लादसुतया तस्मै प्रदत्ता द्वादशापि ताः ॥ ३५९ (8-2-359)

### अथामृतप्रभामुख्यास्ताः स सूर्यप्रभः क्रमात् । परिणीयोपभुङ्क्ते स्म तस्यां दिव्याङ्गना निशि ॥ ३६० (8-2-360)

### प्रातश्च ताः प्रभासेन नाययित्वा रसातलम् । चतुर्थं स्थापयामास च्छन्नाः पृष्ट्वा महल्लिकाम् ॥ ३६१ (8-2-361)

### स्वयं चालक्षितः साकं तया तत्रैव सोऽगमत् । सभाजनाय च प्राग्वत्प्रह्लादस्य सभां ययौ ॥ ३६२ (8-2-362)

### तत्रासुरेन्द्रो वक्ति स्म तं सुनीथं मयं च सः । यात सर्वे दितिदनू द्रष्टुं देव्यावुभे इति ॥ ३६३ (8-2-363)

### तथेत्यथ रसातलात्सपदि निर्गतास्ते ततो यथास्वमसुरैः समं मयसुनीथसूर्यप्रभाः । विमानमनुचिन्तितं तदधिरुह्य भूतासनं सुमेरुगिरिसानुगं प्रययुराश्रमं काश्यपम् ॥ ३६४ (8-2-364)

### तत्र ते दितिदनू सह स्थिते सादरैर्मुनिजनैर्निवेदिताः । अभ्युपेत्य ददृशुः क्रमेण ते पादयोश्च शिरसा ववन्दिरे ॥ ३६५ (8-2-365)

### ते च तानसुरमातरावुभे सानुगान्समवलोक्य सादरे । साश्रु मूर्ध्नि परिचुम्ब्य समदादाशिषोऽनुपदमूचतुर्मयम् ॥ ३६६ (8-2-366)

### प्राप्तजीवितममुं तवात्मजं वीक्ष्य पुत्रक सुनीथमावयोः । चक्षुरद्य सफलत्वमागतं त्वां च पुण्यकृतमेव मन्महे ॥ ३६७ (8-2-367)

### सुमुण्डीकं चैतं कृतिनमिह सूर्यप्रभतया पुनर्जात दिव्याकृतिधरमसाधारणगुणम् । चितं भाविश्रेयः प्रथमपिशुनैर्लक्षणगुणैर्विलोक्यान्तस्तोषात्स्फुटमिह नमावः स्ववपुषि ॥ ३६८ (8-2-368)

### तच्छीघ्रमुत्तिष्ठत यात वत्साः प्रजापतिं द्रष्टुमिहार्यपुत्रम् । तद्दर्शनाद्वो भवितार्थसिद्धिः कार्यं च वस्तद्वचनं शिवाय ॥ ३६९ (8-2-369)

### इति ताभ्यामादिष्टा देवीभ्यां ते तथैव गत्वा तम् । कश्यपमुनिं मयाद्या ददृशुर्दिव्याश्रमे तत्र ॥ ३७० (8-2-370)

### द्रुतशुद्धहाटकाभं तेजोमयमाश्रमे च देवानाम् । ज्वालाकपिलजटाधरमनलसमानं दुराधर्षम् ॥ ३७१ (8-2-371)

### उपगम्य च तस्य पादयोस्ते निपतन्ति स्म सहानुगैः क्रमेण । अथ सोऽपि मुहुः कृतोचिताशीः परितोषादुपवेश्य तानुवाच ॥ ३७२ (8-2-372)

### आनन्दः परमो ममैष यदमी दृष्टाः स्थ सर्वे सुताःश्लाघ्यस्त्वं मय सत्पथादचलितो यः सर्वविद्यास्पदम् । धन्यस्त्वं च सुनीथ येन गतमप्याप्तं पुनर्जीवितंत्वं सूर्यप्रभ पुण्यवांश्च भविता यः खेचराणां पतिः ॥ ३७३ (8-2-374)

### तद्धर्मे पथि वर्तितव्यमधुना बोद्धव्यमस्मद्वचोभोक्ष्यध्वे सततं सुखानि परमामासाद्य येन श्रियम् । नैव स्याच्च पुरा यथा परिभवो भूयः परेभ्योऽत्र वोधर्मातिक्रमिणोऽसुरा हि मुरजिच्चक्रस्य याता वशम् ॥ ३७४ (8-2-376)

### ये चासुरा देवहताः सुनीथ मर्त्यप्रवीरास्त इमेऽवतीर्णाः । योऽभूत्सुमुण्डीक इहानुजस्ते सूर्यप्रभः सैष किलाद्य जातः ॥ ३७५ (8-2-377)

### अन्येऽपि तेऽमी असुरा वयस्या अस्यैव जाताः खलु बान्धवाश्च । यः शम्बराख्यश्च महासुरोऽभूत्सैषोऽद्य जातः सचिवः प्रहस्तः ॥ ३७६ (8-2-378)

### यश्चासुरोऽभूत्त्रिशिरा स जातः सिद्धार्थनामा सचिवो मयस्य । वातापिरित्यास च दानवो यः प्रज्ञाढ्यनामास्य स एव मन्त्री ॥ ३७७ (8-2-379)

### उलूकनामा दनुजश्च योऽभूत्सोऽयं वयस्योऽस्य शुभंकराख्यः । योऽयं वयस्योऽस्य च वीतभीतिः स कालनामाप्यभवत्सुरारिः ॥ ३७८ (8-2-380)

### यश्चैष भासः सचिवोऽस्य सोऽयं दैत्योऽवतीर्णो वृषपर्वनामा । योऽयं प्रभासश्च स एष दैत्यो वत्सावतीर्णः प्रबलाभिधानः ॥ ३७९ (8-2-381)

### महात्मना रत्नमयेन येन देवैर्विपक्षैरपि याचितेन । कृत्वा शरीरं दलशोऽवतीर्णं रत्नानि जातान्यखिलानि यस्मात् ॥ ३८० (8-2-382)

### तत्तोषतश्चण्डिकयास्य देव्या वरोऽन्यदेहानुगतः स दत्तः । येन प्रभासोऽद्य स एष जातो महाबलो दुष्प्रसहो रिपूणाम् ॥ ३८१ (8-2-383)

### यौ दानवावभूतां पूर्वं सुन्दोपसुन्दनामानौ । तावेतौ सर्वदमनभयंकरावस्य मन्त्रिणौ जातौ ॥ ३८२ (8-2-384)

### यश्च हयग्रीवाख्यो विकटाक्षश्चासुरावभूतां द्वौ । स्थिरबुद्धिमहाबुद्धी उत्पन्नावस्य ताविमौ सचिवौ ॥ ३८३ (8-2-385)

### अन्येऽप्यस्य य एते श्वशुराः सचिवादिबान्धवा ये च । तेऽप्यवतीर्णा असुरा यैरिन्द्राद्याः पुरा जिता बहुशः ॥ ३८४ (8-2-386)

### तद्युष्माकं पक्षः पुनरप्येवं क्रमाद्गतो वृद्धिम् । धीरा भवत समृद्धिं प्राप्स्यथ धर्मादविच्युताः परमाम् ॥ ३८५ (8-2-387)

### इति वदति कश्यपर्षौ दाक्षायण्यः किलास्य पत्न्योऽत्र । अदितिप्रमुखाः सर्वा माध्यंदिनसवनसमय आजग्मुः ॥ ३८६ (8-2-388)

### दत्त्वाशिषं मयादिषु नमत्सु भर्तुः कृताह्निकाज्ञासु । तास्वथ शक्रोऽत्रागात्सलोकपालोऽपि तं मुनिं द्रष्टुम् ॥ ३८७ (8-2-389)

### वन्दितसदारकश्यपमुनिचरणो वन्दितो मयाद्यैश्च । सोऽथ सरोषं पश्यन्सूर्यप्रभमुक्तवान्मयं शक्रः ॥ ३८८ (8-2-390)

### एषोऽर्भकः स जाने विद्याधरचक्रवर्तिताकामः । तदसौ स्वल्पेन कथं संतुष्टो नेन्द्रतां किमर्थयते ॥ ३८९ (8-2-391)

### तच्छ्रुत्वैव मयस्तं जगाद देवेश तत्त्वयीन्द्रत्वम् । परमेश्वरेण निर्मितमादिष्टं चास्य खेचरेशत्वम् ॥ ३९० (8-2-392)

### इति मयवचनान्मघवा स तदा विहसन्नुवाच सामर्षः । अत्यल्पं हि तदस्याः सुलक्षणस्याकृतेरमुष्येति ॥ ३९१ (8-2-393)

### अथ स मयोऽप्यवदत्तं श्रुतशर्मा यत्र खेचरेन्द्रत्वे । योग्यस्तत्रासंशयमाकृतिरस्यायमर्हतीन्द्रत्वम् ॥ ३९२ (8-2-394)

### इत्युक्तवते तस्मै मयाय कुपितः स वज्रमुद्यम्य । मघवोत्तस्थौ कश्यपमुनिरकरोच्चाथ कोपहुंकारम् ॥ ३९३ (8-2-395)

### धिक्कारमुखरताम्रैर्वदनैः कोपं ययुश्च दित्याद्याः । तत इन्द्रः शापभयादुपाविशत्संहृतायुधोऽवनतः ॥ ३९४ (8-2-396)

### प्रणिपत्य पादयोरथ दारयुतं तं सुरासुरप्रभवम् । कश्यपमुनिं प्रसाद्य च विज्ञापितवान्कृताञ्जलिः शक्रः ॥ ३९५ (8-2-397)

### श्रुतशर्मणे मया यद्भगवन्विद्याधराधिराजत्वम् । दत्तं तदेष हर्तुं सूर्यप्रभ उद्यतोऽधुना तस्य ॥ ३९६ (8-2-398)

### एष च सर्वाकारं मयोऽस्य तत्साधने कृतोद्योगः । तच्छ्रुत्वा स तमिन्द्रं दितिदनुसहितः प्रजापतिरवोचत् ॥ ३९७ (8-2-399)

### इष्टस्ते श्रुतशर्मा मघवन्सूर्यप्रभश्च शर्वस्य । न च तस्येच्छामि तथा तेनाज्ञप्तश्च पूर्वमत्र मयः ॥ ३९८ (8-2-400)

### तत्त्वं मयस्य किं खलु जल्पसि कथयात्र कोऽपराधोऽस्य । एष हि धर्मपथस्थो ज्ञानी विज्ञानवान्गुरुप्रणतः ॥ ३९९ (8-2-401)

### भस्माकरिष्यदस्मत्कोधाग्निस्त्वामघं व्यधास्यश्चेत् । न च शक्तस्त्वमिमं प्रति प्रभावमेतस्य किं न जानासि ॥ ४०० (8-2-402)

### इति मुनिनात्र सदारेणोक्ते लज्जाभयानते चेन्द्रे । अदितिरुवाच स कीदृक्श्रुतशर्मा दर्श्यतामिहानीय ॥ ४०१ (8-2-403)

### एतन्निशम्य शक्रो मातलिमादिश्य तत्क्षणं तत्र । आनाययति स्म स तं श्रुतशर्माणं नभश्चराधीशम् ॥ ४०२ (8-2-404)

### तं दृष्ट्वा कृतविनतिं वीक्ष्य च सूर्यप्रभं तमप्राक्षुः । कश्यपमुनिं स्वभार्याः क एतयो रूपलक्षणाढ्य इति ॥ ४०३ (8-2-405)

### अथ स मुनीन्द्रोऽवादीच्छ्रुतशर्मास्यापि न प्रभासस्य । एतत्सचिवस्य समः किं पुनरेतस्य निरुपमानस्य ॥ ४०४ (8-2-406)

### सूर्यप्रभ एष यतो दिव्यैस्तै रूपलक्षणैर्युक्तः । यैरस्याध्यवसायं विदधानस्येन्द्रतापि नासुलभा ॥ ४०५ (8-2-407)

### इति कश्यपर्षिवचनं सर्वेऽपि श्रद्दधुस्तथेत्यत्र । तत एष मयाय वरं ददौ मुनिः शृण्वतो महेन्द्रस्य ॥ ४०६ (8-2-408)

### यत्पुत्र निर्विकारं भवता स्थितमुद्यतायुधेऽपीन्द्रे । तेनाजरामरोऽङ्गैर्वज्रमयैरक्षतश्च भवितासि ॥ ४०७ (8-2-409)

### एतावपि ते सदृशौ सुनीथसूर्यप्रभौ महासत्त्वौ । शश्वदपरिभवनीयौ भविष्यतः सकलवैरिवर्गस्य ॥ ४०८ (8-2-410)

### एष सुवासकुमारश्चापद्रजनीषु चिन्तितोपगतः । साहायकं करिष्यति मत्तनयः शरदिजेन्दुसमकान्तिः ॥ ४०९ (8-2-411)

### इत्युक्तवतोऽस्य मुनेर्भार्या ऋषयश्च लोकपालाश्च । सदसि मयप्रभृतिभ्यस्तेभ्यः सर्वे वरान्ददुस्तद्वत् ॥ ४१० (8-2-412)

### अदितिरथ शक्रमवदद्विरमाविनयात्प्रसादयेन्द्र मयम् । दृष्टं विनयफलं हि त्वयाद्य यदनेन सद्वराः प्राप्ताः ॥ ४११ (8-2-413)

### तच्छ्रुत्वा मयमिन्द्रः पाणावालम्ब्य तोषयामास । सूर्यप्रभाभिभूतः श्रुतशर्मा चाभवद्दिनेन्दुनिभः ॥ ४१२ (8-2-414)

### प्रणम्य तमथ क्षणात्सुरपतिर्गुरुं कश्यपं जगाम स यथागतं निखिललोकपालान्वितः । मयप्रभृतयोऽपि ते मुनिवरस्य तस्याज्ञया ततः खलु तदाश्रमात्प्रकृतकार्यसिद्ध्यै ययुः ॥ ४१३ (8-2-415)

### इति महाकविश्रीसोमदेवभट्टविरचिते कथासरित्सागरे सूर्यप्रभलम्बके द्वितीयस्तरङ्गः । 