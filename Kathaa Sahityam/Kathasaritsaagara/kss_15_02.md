## [कथासरित्सागरः 15 02](https://sa.wikisource.org/wiki/कथासरित्सागरः/लम्बकः_१५/तरङ्गः_२)

### अथापरेद्युरुत्थाय ततः कैलाससानुतः । नरवाहनदत्तोऽसौ चक्रवर्ती बलान्वितः ॥ १ (15-2-1)

### राज्ञः काञ्चनदंष्ट्रस्य वचनादग्रगामिनः । प्रायान्मन्दरदेवीयं पुरं विमलसंज्ञकम् ॥ २ (15-2-2)

### संप्राप तच्च सौवर्णप्रांशुप्राकारसुन्दरम् । सुमेरुमिव कैलासं सभाजयितुमागतम् ॥ ३ (15-2-3)

### विवेश चातिगम्भीरमच्युतश्रीविराजितम् । अनन्तरत्ननिलयं निस्तोयमिव सागरम् ॥ ४ (15-2-4)

### तत्रास्थानोपविष्टं तं राजभिर्द्युचरैर्वृतम् । सम्राजमेत्य राजान्तःपुरवृद्धा व्यजिज्ञपन् ॥  (15-2-5)

### प्र गते मन्दरदेवेऽत्र वनं युष्मत्पराजिते । तद्देव्योऽग्निं विविक्षन्ति श्रुत्वा वेत्त्यधुना प्रभुः ॥ ६ (15-2-6)

### इत्युक्तस्तैः स मरणाच्चक्रवर्ती निवार्य ताः । संविभेजे निवासादिदानेन भगिनीरिव ॥ ७ (15-2-7)

### तेन विद्याधराधीशवर्गं निखिलमेव तम् । दत्तानुरागनिगडं स सम्राट् समपादयत् ॥ ८ (15-2-8)

### तं च तत्रामितगतिं राजानं पूर्वकल्पितम् । राज्ये मन्दरदेवस्य कृतज्ञः सोऽभिषिक्तवान् ॥ ९ (15-2-9)

### अर्पयामास तस्मै च तदीयांस्तान्महीक्षितः । राज्ञे काञ्चनदंष्ट्रादीन्भक्तायाव्यभिचारिणे ॥ १० (15-2-10)

### रेमे च तत्र सप्ताहमुद्यानेषु महर्द्धिषु । कैलासोत्तरदिक्पार्श्वलक्ष्म्याश्लिष्टो नवोढया ॥ ११ (15-2-11)

### ततश्चोभयवेद्यर्धविद्याधरमहीक्षिताम् । चक्रवर्तित्वमासाद्याप्यधिकेच्छुर्बभूव सः ॥ १२ (15-2-12)

### गन्तुं प्रववृते जेतुं वारितोऽपि स मन्त्रिभिः । तद्दिग्व्यवस्थितालङ्घ्यमेरुभूमीः  सुराश्रयाः ॥ १३ (15-2-13)

### अत्यर्थोपचिताः कामं विशेषासादनं विना । तेजस्विनो न तिष्ठन्ति दीप्ता दावानला इव ॥ १४ (15-2-14)

### ततस्तं नारदोऽभ्येत्य मुनिरेवमभाषत । नीतिज्ञस्यापि ते कोऽयं राजन्नविषयोद्यमः ॥ १५ (15-2-15)

### प्रवर्तमानो ह्युत्सेकादसाध्ये परिभूयते । दशास्य इव दर्पेण कैलासोन्मूलनोद्यतः ॥ १६ (15-2-16)

### दुर्लङ्घ्यो ह्यर्कचन्द्राभ्यामपि मेरुस्तवेह च । विद्याधरेन्द्रतादिष्टा शर्वेण न सुरेन्द्रता ॥ १७ (15-2-17)

### विद्याराणां भूमिर्हि हिमवान्विजितस्त्वया । तन्मेरौ देवभूमौ ते किं कार्यं मुञ्च दुर्ग्रहम् ॥ १८ (15-2-18)

### पिता मन्दरदेवस्य यस्त्वकम्पनसंज्ञकः । स द्रष्टव्यस्त्वया गत्वा वनस्य शिवमिच्छता ॥ १९ (15-2-19)

### इत्युक्त्वा नारदमुनिः प्रतिपन्नं तथेति तम् । चक्रवर्तिनमामन्त्र्य जगाम स यथागतम् ॥ २० (15-2-20)

### चक्रवर्त्यपि कार्यज्ञो नारदेन च वारितः । ऋषभस्य तथा नाशं देवमायाच्छ्रुतं स्मरन् ॥ २१ (15-2-21)

### स विमृश्य स्वयं बुद्ध्या विनिवृत्त्य ततो ययौ । तपोवनस्थितं द्रष्टुं राजर्षिं तमकम्पनम् ॥ २२ (15-2-22)

### प्रापत्तपोवनं चास्य योगनिष्ठैर्महर्षिभिः । पद्मासनोपविष्टैश्च ब्रह्मलोकमिवावृतम् ॥ २३ (15-2-23)

### तत्र वृद्धं ददर्शैतं जटावल्कलधारिणम् । अकम्पनं मुनिजनैर्महाद्रुममिवाश्रितम् ॥ २४ (15-2-24)

### ववन्दे चोपसृत्यात्र पादावस्य तपस्विनः । असावपि कृतातिथ्यो राजर्षिर्निजगाद तम् ॥ २५ (15-2-25)

### युक्तं कृतं त्वया राजन्निममागच्छताश्रमम् । उल्लङ्घ्य गच्छतस्ते हि दद्युः शापं महर्षयः ॥ २६ (15-2-26)

### इति ब्रुवति राजर्षौ तस्मिंस्तं चक्रवर्तिनम् । तिष्ठंस्तपोवने तत्र स गृहीतमुनिव्रतः ॥ २७ (15-2-27)

### आगान्मन्दरदेवोऽपि पितुस्तस्य तदान्तिकम् । स्वस्रा मन्दरदेव्यात्र कुमार्या सहितस्तया ॥ २८ (15-2-28)

### नरवाहनदत्तश्च दृष्ट्वा कण्ठे तमग्रहीत् । जितशान्तेषु धीराणां स्नेह एवोचितोऽरिषु ॥ २९ (15-2-29)

### अथ मन्दरदेवीं तां भ्रात्रा सममुपागताम् । दृष्ट्वाकम्पनराजर्षिः स सम्राजमुवाच तम् ॥ ३० (15-2-30)

### इयं मन्दरदेवीति नाम्ना राजन्सुता मम । उक्ता च दिव्यवाचैषा महिषी चक्रवर्तिनः ॥ ३१ (15-2-31)

### तदेतामुपयच्छस्व चक्रवर्तिन्मयार्पिताम् । इत्युक्तवति राजर्षौ सा जगाद तदात्मजा ॥ ३२ (15-2-32)

### इह सन्ति चतस्रो मे वयस्या वरकन्यकाः । एका कनकवत्याख्या कन्या काञ्चनदंष्ट्रजा ॥ ३३ (15-2-33)

### द्वितीया कालजिह्वस्य नाम्ना कालवती सुता । तृतीया दीर्घदंष्ट्रस्य श्रुता नाम तनूद्भवा ॥ ३४ (15-2-34)

### चतुर्थी पोत्रराजस्य पुत्री नाम्नाम्बरप्रभा । विद्याधरेन्द्रकन्यानामहं तासां च पञ्चमी ॥ ३५ (15-2-35)

### भ्रमन्त्यस्ता वयं पञ्च दृष्ट्वा पूर्वं तपोवने । आर्यपुत्रमिमं सोत्का व्यदध्म समयं मिथः ॥ ३६ (15-2-36)

### सममस्माभिराहार्यो भर्तायं या पृथक्त्वमुम् । भजेदुद्दिश्य तामात्मा हत्तव्योऽन्याभिराश्विति ॥ ३७ (15-2-37)

### तत्सखीभिर्विना ताभिर्युक्तः परिणयो न मे । मादृश्यो हि कथं कुर्युः सत्वोल्लङ्घनसाहसम् ॥ ३८ (15-2-38)

### एवं तया प्रौढयोक्ते तत्पिताकम्पनः स तान् । विद्याधरेन्द्रांश्चतुरोऽप्याह्वयत्कन्यकापितॄन् ॥ ३९ (15-2-39)

### शशंस च यथातत्त्वं स तेभ्यस्तेऽपि तत्क्षणम् । कृतार्थमानिनः कन्यास्तनयास्ताः समानयन् ॥ ४० (15-2-40)

### ततो मन्दरदेवीतः प्रभृत्येताः क्रमेण सः । नरवाहनदत्तोऽन्याः पञ्चात्र परिणीतवान् ॥ ४१ (15-2-41)

### ताभिः सह च तत्रासीद्वासराणि बहूनि सः । ऋषींस्त्रिसंध्यं प्रणमन्कृतोत्सवपरिच्छदः ॥ ४२ (15-2-42)

### राजन्महाभिषेकार्थमृषभाद्रिं व्रजाधुना । इत्युक्तेऽकम्पनेनाथ देवमायोऽप्युवाच तम् ॥ ४३ (15-2-43)

### देवैवमेव कार्यं ते यस्मादृषभकादयः । अभ्यषिच्यन्त तत्राद्रौ प्राक्तनाश्चक्रवर्तिनः ॥ ४४ (15-2-44)

### तच्छ्रुत्वा निकटे श्लाघ्ये मन्दराद्रौ प्रशंसति । अभिषेकं हरिशिखे वागेवमुदभूद्दिवः ॥ ४५ (15-2-45)

### महाभिषेकं सर्वे हि राजन्नृषभपर्वते । पूर्वे प्राप्तास्त्वमप्यद्य गच्छ सिद्धपदं ह्यदः ॥ ४६ (15-2-46)

### इत्युक्तो दिव्यया वाचा नत्वा साकम्पनानृषीन् । नरवाहनदत्तोऽतः स प्रतस्थे शुभेऽहनि ॥ ४७ (15-2-47)

### प्राप तच्च त्रिशीर्षाख्यगुहाया द्वारमुत्तरम् । सहामितगतिप्रष्ठैः सर्वविद्याधरेश्वरैः ॥ ४८ (15-2-48)

### तत्र संपूजितां कालरात्रिं द्वारेण तेन सः । प्रविश्य तां गुहां सम्राड् दक्षिणेन विनिर्ययौ ॥ ४९ (15-2-49)

### निर्यातश्च समं सैन्यैर्देवमायस्य मन्दिरे । तदर्थितो विशश्राम दिनेऽस्मिन्सपरिग्रहः ॥ ५० (15-2-50)

### तत्रस्थश्च स कैलासे तस्मिन्संनिहितं हरम् । विचिन्त्य गोमुखसखः स्वैरं द्रष्टुं जगाम तम् ॥ ५१ (15-2-51)

### आसाद्य चाश्रमं तस्य सुरभिं वृषभं तथा । दृष्ट्वा प्रणम्य च द्वाःस्थं स नन्दिनमुपेयिवान् ॥ ५२ (15-2-52)

### प्रदक्षिणप्रतीतेन मुक्तद्वारश्च तेन सः । प्रविश्य देवीसहितं ददर्श वृषभध्वजम् ॥ ५३ (15-2-53)

### दूरादेव कृताह्लादं चूडाचन्द्रकरोत्करैः । इतस्ततो गतैर्गौर्या मुखद्युतिजितैरिव ॥ ५४ (15-2-54)

### क्रीडन्तं प्रियया साकमक्षैरक्षैरिवेच्छया । स्वकार्यदत्तस्वातन्त्र्यैर्लोलैर्वशगतैरपि ॥ ४५ (15-2-55)

### दृष्ट्वा च पादयोस्तस्य पपात वरदस्य सः । देव्याः शैलसुतायाश्च चक्रे च द्विःप्रदक्षिणम् ॥ ५६ (15-2-56)

### युक्तं यदागतोऽसीह दोषः स्याद्धि तवान्यथा । भविष्यन्त्यधुना ते तु विद्याः शश्वदभङ्गुराः ॥ ५७ (15-2-57)

### तद्वत्स सिद्धक्षेत्रं तद्गच्छ त्वमृषभाचलम् । महाभिषेकं तत्राशु प्राप्तकालमवाप्नुहि ॥ ५८ (15-2-58)

### इत्यादिष्टश्च देवेन चक्रवर्ती तथेति तम् । नत्वा सभार्यमागात्तद्देवमायस्य मन्दिरम् ॥ ५९ (15-2-59)

### क्वार्यपुत्र गतोऽभूस्त्वं प्रहृष्टः किल दृश्यसे । इहापि किंस्विन्मिलितास्तवान्याः पञ्च कन्यकाः ॥ ६० (15-2-60)

### इत्यादिनर्मणा तत्र देवीं मदनमञ्चुकाम् । ब्रुवतीमुक्ततत्त्वार्थो नन्दयन्सुखमास्त सः ॥ ६१ (15-2-61)

### अन्येद्युः सर्वगन्धर्वविद्याधरबलान्वितः । द्विभास्करमिव व्योम कुर्वंस्तेजस्विनात्मना ॥ ६२ (15-2-62)

### विमानवरमारूढः सावरोधः समन्त्रिकः । नरवाहनदत्तोऽतः प्रययावृषभाचलम् ॥ ६३ (15-2-63)

### प्रापच्च तं गिरिं दिव्यं वातधूतजटालतैः । विकीर्णपुष्पैर्दत्तार्घस्तापसैरिव पादपैः ॥ ६४ (15-2-64)

### तत्र तस्य समाजह्रुस्ते ते विद्याधराधिपाः । महाभिषेकसंभारान्प्रभावसदृशान्प्रभोः ॥ ६५५ (15-2-65)

### आययुश्चाभिषेकेऽत्र तस्य प्राभृतपाणयः । दिग्भ्यो विद्याधराः सर्वे भक्तभीतजितादृताः ॥ ६६ (15-2-66)

### अर्धासनेऽभिषेक्तव्या महादेवीपदेऽत्र का । देव देवीति पप्रच्छुस्तं च विद्याधरास्ततः ॥ ६७ (15-2-67)

### समं मयाभिषेक्तव्या देवी मदनमञ्चुका । इति राज्ञोदिते क्षिप्रं ध्यानं ते द्युचरा ययुः ॥ ६८ (15-2-68)

### अथोच्चचार गगनादशरीरा सरस्वती । हंहो विद्याधरा नेयं मर्त्या मदनमञ्चुका ॥ ६९ (15-2-69)

### रतिरेषावतीर्णा हि कामस्यास्य भवत्प्रभोः । नासौ कलिङ्गसेनायां जाता मदनवेगतः ॥ ७० (15-2-70)

### अयोनिजेयं देवैर्हि मायया परिवर्त्य तम् । गर्भं तस्याः प्रसूताया निक्षिप्ता तत्र तत्क्षणम् ॥ ७१ (15-2-71)

### जातो भर्गस्तु यस्तस्याः सोऽयमित्यकसंज्ञकः । स्थितो मदनवेगस्य पार्श्वे धात्रा समर्पितः ॥ ७२ (15-2-72)

### तदेषार्धासनार्हास्य पत्युर्मदनमञ्चुका । अस्या ह्येतद्वरं प्रादात्तपस्तुष्टो हरः पुरा ॥ ७३ (15-2-73)

### इत्युक्त्वा व्यरमत्सा च वाणी विद्याधराश्च ते । तुतुषुः प्रशशंसुश्च देवीं मदनमञ्जुकाम् ॥ ७४ (15-2-74)

### ततः शुभेऽहनि व्यग्रे शान्तिसोमे पुरोहिते । मङ्गल्यतूर्यनादेषु सुगीतेषु द्युयोषिताम् ॥ ७५ (15-2-75)

### ब्राह्मणब्रह्मघोषेषु व्याप्तवत्सु दिशो दश । सिंहासनस्थं वामार्धतिष्ठन्मदनमञ्चुकम् ॥ ७६ (15-2-76)

### नरवाहनदत्तं तं नानातीर्थसमुद्भवैः । हेमकुम्भाहृतैस्तोयैरभ्यषिञ्चन्महर्षयः ॥ ७७ (15-2-77)

### चित्रं तस्य जलैर्मूर्ध्नि पतितैर्मन्त्रपावनैः । निरगान्मनसो धौतं गृहं वैरमलं द्विषाम् ॥ ७८ (15-2-78)

### लक्ष्मीस्तदभिषेकाम्बु सामुद्रं बन्धुबुद्धितः । अन्वागतेव तस्याङ्गं साक्षात्तेन सहावृणोत् ॥ ७९ (15-2-79)

### पुष्पमालाततिस्तस्य नाकनारीकरोज्झिता । स्वयं पतन्ती गङ्गेव बहुस्रोता वपुष्यभात् ॥ ८० (15-2-80)

### सोऽरुणेनाङ्गरागेण प्रतापेनेव भूषितः । उदयस्थोऽम्बुधिजलस्नातो भास्वान्बभौ ततः ॥ ८१ (15-2-81)

### बद्धमन्दारमाल्यश्च सद्वस्त्राभरणोज्ज्वलः । आमुक्तदिव्यमुकुटः श्रियं शाक्रीमुवाह सः ॥ ८२ (15-2-82)

### प्राप्ताभिषेका देवी च पार्श्वे मदनमञ्चुका । तस्य दिव्यैरलंकारैः शचीवेन्द्रस्य निर्बभौ ॥ ८३ (15-2-83)

### नददुन्दुभिमेघं द्युपतत्कुसुमवृष्टि च । स्वःस्त्रीविद्युद्वृत्तं चित्रं दुर्दिनं तदभूद्दिनम् ॥ ८४ (15-2-84)

### ततो नगेन्द्रनगरे विद्याधरवराङ्गनाः । नानृत्यन्केवलं यावद्वातोद्धूता लता अपि ॥ ८५ (15-2-85)

### चारणैरत्र मुरजेष्वाहतेषु महोत्सवे । नगोऽप्यवादयदिव प्रतिशब्दवतीर्गुहाः ॥ ८६ (15-2-86)

### दिव्यासवरसक्षीबवल्गद्विद्याधरावृतः । स पर्वतोऽपि पानेन घूर्णमान इवाबभौ ॥ ८७ (15-2-87)

### वर्णितास्याभिषेकस्य शोभानेनैव वीक्ष्य यत् । इन्द्रोऽपि स्वाभिषेकेऽभूद्भग्नमानो विमानगः ॥ ८८ (15-2-88)

### एवं प्राप्तयथाभीष्टचक्रवर्त्यभिषेचनः । नरवाहनदत्तोऽथ स सस्मारोत्सुकः पितुः ॥ ८९ (15-2-89)

### संमन्त्र्य च समं सद्यः सचिवैर्गोमुखादिभिः । सम्राड्राजानमाहूय स वायुपथमादिशत् ॥ ९० (15-2-90)

### नरवाहनदत्तस्त्वां स्मरत्युत्कण्ठितो भृशम् । इत्युक्त्वाख्यातवृत्तान्तो गच्छ तातमिहानय ॥ ९१ (15-2-91)

### देवीश्च मन्त्रिणश्चास्य तथैवोक्त्वा त्वमानयेः । तच्छ्रुत्वैव तथेत्युक्त्वा व्योम्ना वायुपथो ययौ ॥ ९२ (15-2-92)

### क्षणाच्च प्राप कौशाम्बीं दृष्टः सभयविस्मयैः । पौरैर्विद्याधराणां स सप्तभिः कोटिभिर्वृतः ॥ ९३ (15-2-93)

### ददर्शोदयनं तं च वत्सराजं समन्त्रिकम् । देवीभिश्चात्र सहितं यथार्हविहितादरम् ॥ ९४ (15-2-94)

### उपविश्याथ पृष्ट्वा च कुशलं तं जगाद सः । नृपं विद्याधरपतिर्दृष्टः सर्वैः सकौतुकम् ॥ ९५ (15-2-95)

### नरवाहनदत्तस्ते सूनुराराध्य शंकरम् । साक्षात्कृत्य च तं विद्याः सर्वाः प्राप्यारिदुर्जयाः ॥ ९६ (15-2-96)

### हत्वा मानसवेगं च गौरिमुण्डं च दक्षिणे । जित्वा मन्दरदेवं च वेद्यर्धपतिमुत्तरे ॥ ९७ (15-2-97)

### आसाद्योभयवेद्यर्धविद्याधरमद्दीभुजाम । सर्वेषां शासनभृतां चक्रवर्तिपदं महत् ॥ ९८ (15-2-98)

### महाभिषेकमृषभे संप्राप्तः पर्वतेऽधुना । राजन्स्मरति सोत्कस्त्वां सदेवीसचिवादिकम् ॥ ९९ (15-2-99)

### अहं च तेन प्रहितो द्रुतमागम्यतामितः । पुण्यवन्तो हि संतानं पश्यन्त्युच्चैः कृतान्वयम् ॥ १०० (15-2-100)

### इति वायुपथाच्छ्रुत्वा भृशोत्कण्ठो बभार सः । वत्सराजोऽम्बुदारावहृष्यद्बर्हिणविभ्रमम् ॥ १०१ (15-2-101)

### प्रतिपद्य च तद्वाक्यं समं तेनैव तत्क्षणम् । आरुह्य शिबिकां व्योम्ना तद्विद्यानां प्रभावतः ॥ १०२ (15-2-102)

### कलिङ्गसेनानुगतः स भार्यासचिवान्वितः । गत्वा संप्राप तं दिव्यमृषभाख्यं महागिरिम् ॥ १०३ (15-2-103)

### तत्रापश्यच्च तं पुत्रं दिव्यसिंहासनस्थितम् । विद्याधरेन्द्रमध्यस्थं बहुभार्यासमन्वितम् ॥ १०४ (15-2-104)

### पूर्वाद्रिमस्तकासीनं ग्रहग्रामपरिष्कृतम् । शशाङ्कमनुकुर्वन्तं भूरितारावलीवृतम् ॥ १०५ (15-2-105)

### तद्दर्शनसुधासारसिक्तः प्रोल्लासिताशयः । कांचिच्चन्द्रोदयाम्भोधिभङ्गीं भेजे स भूपतिः ॥ १०६ (15-2-106)

### नरवाहनदत्तोऽपि दृष्ट्वा तं जनकं चिरात् । उत्थाय संभ्रमात्सोत्कः सोऽभ्यगात्सपरिच्छदः ॥ १०७ (15-2-107)

### आलिङ्गितश्च तेनाथ पित्राङ्कमधिरोप्य सः । भूयोऽप्यानन्दबाष्पाम्बुपूरेणेवाभ्यषिच्यत ॥ १०८ (15-2-108)

### देवी वासवदत्ता च चिरमाश्लिष्य तं सुतम् । तदालोकस्नुतस्तन्यैरसिचत्स्मृतशैशवम् ॥ १०९ (15-2-109)

### पद्मावती च यौगन्धरायणाद्याश्च मन्त्रिणः । पैतृका मातुलश्चैव दृष्ट्वा गोपालकश्चिरात् ॥ ११० (15-2-110)

### पपुः सतृष्णया दृष्ट्या तस्यामृतमयं वपुः । चकोरा इव सम्राजो यथार्हकृतसत्कृतेः ॥ १११ (15-2-111)

### कलिङ्गसेना तं दृष्ट्वा जामातरमथात्मजाम् । त्रैलोक्येऽपि न माति स्म स्वेष्वङ्गेषु तु का कथा ॥ ११२ (15-2-112)

### यौगन्धरायणाद्याश्च मरुभूतिमुखान्सुतान् । दृष्ट्वा प्रभुप्रसादाप्तदिव्यत्वानभ्यनन्दिषुः ॥ ११३ (15-2-113)

### आमुक्तदिव्याभरणा देवी मदनमञ्चुका । रत्नप्रभाप्यलंकारवती ललितलोचना ॥ ११४ (15-2-114)

### कर्पूरिका शक्तियशा भगीरथयशा अपि । तथा रुचिरदेवस्य भगिनी दिव्यरूपधृत् ॥ ११५ (15-2-115)

### वेगवत्यजिनावत्यौ तथा गन्धर्वदत्तया । प्रभावती चात्मनिका वायुवेगयशास्तथा ॥ ११६ (15-2-116)

### तत्सख्यः कालिकाद्याश्च चतस्रोऽथ सुलोचना । किं च मन्दरदेव्याद्याः पञ्चान्याश्च वराङ्गनाः ॥ ११७ (15-2-117)

### नरवाहनदत्तस्य महिष्यश्चक्रवर्तिनः । प्रणेमुः श्वशुरस्यात्र पादौ वत्सेश्वरस्य ताः ॥ ११८ (15-2-118)

### तद्वद्वासवदत्तायाः पद्मावत्यास्तथैव च । ते च हर्षाद्यथौचित्यमाशीर्भिस्ता अवर्धयन् ॥ ११९ (15-2-119)

### यथोचितासनासीने वत्सेशेऽन्तःपुरान्विते । नरवाहनदत्तः स्वमारुरोह महासनम् ॥ १२० (15-2-120)

### देवी वासवदत्ता च नवास्तास्तास्तदा स्नुषाः । पश्यन्ती मुमुदे तासां पृच्छन्ती कुलनामनी ॥ १२१ (15-2-121)

### नरवाहनदत्तस्य तां ते वत्सेश्वरादयः । दिव्यां विभूतिं पश्यन्तः कृतार्थं जन्म मेनिरे ॥ १२२ (15-2-122)

### अथ प्रवृत्ते तत्रैव बन्धुसङ्गमहोत्सवे । प्रतीहारोऽब्रवीद्धीरो रुचिदेवः प्रविश्य सः ॥ १२३ (15-2-123)

### आपानभूमिः सज्जेय तदत्रागम्यतामिति । तच्छ्रुत्वा ते ययुः सर्वे तामापानभुवं शुभाम् ॥ १२४ (15-2-124)

### विचित्ररत्नचषकप्रफुल्लविविधाम्बुजाम् । विकीर्णानेककुसुमामुद्याननलिनीमिव ॥ १२५ (15-2-125)

### व्याप्तां मत्तासवापूर्णकलशीमिः पुरंध्रिभिः । तन्वतीभिः सुधाहर्तृबाहूत्पन्नामृतभ्रमम् ॥ ? ।  १२६ (15-2-126)

### पपुस्तत्रावरोधस्त्रीलज्जानिगडभेदि ते । स्मरजीवितसर्वस्वं विलाससचिवं मधु ॥ १२७ (15-2-127)

### मुखानि मधुना तेषामुत्फुल्लान्यरुणानि च । बालातपेन सरसां सरोजानीव रेजिरे ॥ १२८ (15-2-128)

### देवीवृन्दाधरजितैर्भीतैस्तत्संगमादिव । चक्रेऽब्जरागचषकैः स्वरुचा शीधुनिह्रवः ॥ १२९ (15-2-129)

### आसन्नकोपकालेऽपि सभ्रूभङ्गारुणेक्षणाः । नरवाहनदत्तस्य तदा देव्यो मदस्पृशः ॥ १३० (15-2-130)

### ततो भोजनभूमिं ते क्रमेणात्र समासदन् । विद्याविभवसंभूतविविधाहारहारिणीम् ॥ १३१ (15-2-131)

### आस्तीर्णवस्त्रां पात्राढ्यां सतिरस्करिणीपटाम् । नानाविधास्वाद्यरसां नाट्यवेदीमिव श्रियाम् ॥ १३२ (15-2-132)

### तत्र ते विहिताहारा भास्करे सह संध्यया । विश्रान्तेऽस्तगिरौ शय्यागृहेष्वथ विशश्रमुः ॥ १३३ (15-2-133)

### नरवाहनदत्तश्च विद्यया बहुधा वपुः । विभज्य सर्वदेवीनां संनिधत्ते स्म वेश्मसु ॥ १३४ (15-2-134)

### सत्यतस्त्विंन्दुवदनां समदां लोलतारकाम् । रेमे निशामिवादाय कान्तां मदनमञ्चुकाम् ॥ १३५ (15-2-135)

### वत्सेश्वरोऽपि तां रात्रिं सानुगो दिव्यभोगवान् । तयैव तन्वा संप्राप्तजन्मान्तर इवानयत् ॥ १३६ (15-2-136)

### प्रातः प्रबुध्य सर्वे च तैस्तैर्भोगैस्तथैव ते । विद्यासिद्धवरोद्यानमन्दिरादिषु रेमिरे ॥ १३७ (15-2-137)

### इति विविधविहारैरत्र तेषां प्रयातेष्वथ बहुदिवसेषु प्रीतिमान्वत्सराजः । निजसुतमुपगम्य स्वां पुरीं गन्तुकामो निखिलखचरराजं प्रह्वमेवं जगाद ॥ १३८ (15-2-138)

### पुत्रैतेषु सचेतनो न रमते दिव्येषु भोगेषु कःकिं त्वाकर्षति जन्मभूमिवसतिस्नेहः स्वको मानुषान् । तद्यामः स्वपुरीं वयं श्रियमिमां वैद्याधरीं त्वं पुन-र्भुङ्क्ष्वैतास्तव दिव्यमानुषतया योग्या यतो भूमयः ॥ १३९ (15-2-140)

### आह्वातव्याः पुनरवसरे पुत्र यो वयं तेजन्मन्येतत्फलमिह हि नस्त्वन्मुखेन्दु यदेतम् । चक्षुःपेयामृतरसमयं कान्तमालोकयामोदिव्यां लक्ष्मीं यदपि भवतो वीक्ष्य मोदामहे च ॥ १४० (15-2-142)

### एतद्वचोऽकृतकमेव पितुर्निशन्य वत्सेश्वरस्य नरवाहनदत्तदेवः । विद्याधराधिपतिमाशु स देवमायमाहूय बाष्पभरगद्गदमादिदेश ॥ १४१ (15-2-143)

### तातः प्रयाति खलु तां निजराजधानीमन्वान्वितः स्वसचिवादियुतस्तदस्य । संपूर्णद्वेममणिभारसहस्रमग्रे प्रस्थापय द्युचरविष्टिसहस्रहार्यम् ॥ १४२ (15-2-144)

### इत्यादिष्टः स्वामिना प्रीतिपूर्वं तेन प्रह्वो देवमायो जगाद । आकौशाम्बि स्वात्मनैव प्रयास्याम्येतत्सिद्ध्यै सानुगो मानदेति ॥ १४३ (15-2-145)

### अथ तस्य चक्रवर्ती वस्त्रालंकारपूजितस्य पितुः । वायुपथदेवमायौ सानुचरस्यानुयात्रिकौ स ददौ ॥ १४४ (15-2-146)

### सोऽप्यारूढो दिव्यं वहनं वत्सेश्वरः सपरिवारः । दूरानुगतं पुत्रं निवर्त्य तं निजपुरीं प्रययौ ॥  (15-2-147)

### देवी वासवदत्ता तत्कालोद्भूतशतगुणोत्कण्ठा । प्रणतं निवर्त्य रुदती पश्यन्ती तं सुतं कथंचिदगात् ॥ १४६ (15-2-148)

### स च नरवाहनदत्तः सचिवानुगतो गुरूननुव्रज्य । बाष्पान्धकारितमुखः प्रत्यागादृषभकं तमेव गिरिम् ॥ १४७ (15-2-149)

### तत्रास्त बालसचिवैः सह गोमुखाद्यैर्विद्याधरेन्द्रनिवहैश्च स चक्रवर्ती । सान्तःपुरो मदनमञ्चुकया समेतो दिव्येषु शश्वदुपभोगसुखेष्वतृप्तः ॥ १४८ (15-2-150)

### इति महाकविसोमदेवभट्टविरचिते कथासरित्सागरे महाभिषेकलम्बके द्वितीयस्तरङ्गः । समाप्तश्चायं महाभिषेको नाम पञ्चदशो लम्बकः । 