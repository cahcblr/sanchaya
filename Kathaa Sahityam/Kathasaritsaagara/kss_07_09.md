## [कथासरित्सागरः 07 09](https://sa.wikisource.org/wiki/कथासरित्सागरः/लम्बकः_७/तरङ्गः_९)

### ततः प्रातः सरस्तीरात्तस्मादुत्थाय मन्त्रिणम् । नरवाहनदत्तस्तं गोमुखं प्रस्थितोऽब्रवीत् ॥ १ (7-9-1)

### वयस्य जाने काप्यद्य रात्र्यन्ते धवलाम्बरा । कुमारी दिव्यरूपा मामेत्य स्वप्नेऽभ्यधादिदम् ॥ २ (7-9-2)

### निश्चिन्तो भव वत्स त्वमितः शीघ्रमवाप्स्यसि । अब्धेस्तीरे वनान्तःस्थमाश्चर्यं नगरं महत् ॥ ३ (7-9-3)

### विश्रान्तस्तत्र चाक्लेशात्प्राप्य कर्पूरसंभवम् । पुरं कर्पूरिकां प्राप्स्यस्यत्र तां राजकन्यकाम् ॥ ४ (7-9-4)

### इत्युक्त्वा मां तिरोऽभूत्सा प्रबुद्धश्चास्मि तत्क्षणम् । एवं तमुक्तवन्तं च प्रीतः प्रोवाच गोमुखः ॥ ५ (7-9-5)

### देवैरनुगृहीतस्त्वं देव किं तेऽस्ति दुष्करम् । तन्निश्चितमकृच्छ्रेण तव सेत्स्यत्यभीप्सितम् ॥ ६ (7-9-6)

### एवमुक्तवता तेन गोमुखेन समं पथि । नरवाहनदत्तोऽत्र स प्रायात्सत्वरस्ततः ॥ ७ (7-9-7)

### क्रमात्प्रापच्च जलधेरुपकण्ठगतं स तत् । अद्रिकूटनिभाट्टालप्रतोलीगोपुरान्वितम् ॥ ८ (7-9-8)

### मेर्वाभसर्वसौवर्णराजमन्दिरराजितम् । नगरं विपुलाभोगं भूमण्डलमिवापरम् ॥ ९ (7-9-9)

### प्रविश्य तत्र विपणीमार्गेण स ददर्श च । काष्ठयन्त्रमयं सर्वं चेष्टमानं सजीववत् ॥ 7.9.१० (7-9-10)

### वणिग्विलासिनीपौरजनं जनितविस्मयम् । विज्ञायमानं निर्जीव इति वाग्विरहात्परम् ॥ ११ (7-9-11)

### क्रमाच्च गोमुखसखः सोऽन्तिकं राजवेश्मनः । प्राप तादृशमेवात्र हस्त्यश्वादि विलोकयन् ॥ १२ (7-9-12)

### विवेश चास्य सौवर्णपुरमस्तकशोभिनः । अभ्यन्तरं ससचिवः साश्चर्यो राजसद्मनः ॥ १३ (7-9-13)

### तत्र यन्त्रप्रतीहारवारनारीपरिश्रितम् । जडानां स्पन्दने हेतुं तेषां चेतनमेककम् ॥ १४ (7-9-14)

### इन्द्रियाणामिवात्मानमधिष्ठातृतया स्थितम् । रत्नसिंहासनासीनं भव्यं पुरुषमैक्षत ॥ १५ (7-9-15)

### सोऽपि तं पुरुषो दृष्ट्वा चोत्तमाकृतिमुत्थितः । विधाय स्वागतं स्वस्मिन्नुपावेशयदासने ॥ १६ (7-9-16)

### पप्रच्छ चोपविश्याग्रे कः कथं किममानुषाम् । क्ष्मामात्मना द्वितीयः सन्निमां प्राप्तो भवानिति ॥ १७ (7-9-17)

### ततः सोऽपि स्ववृत्तान्तं निवेद्य तमशेषतः । नरवाहनदत्तस्तं प्रह्वं पप्रच्छ पूरुषम् ॥ १८ (7-9-18)

### कस्त्वं किं चेदमाश्चर्यं पुरं ते भद्र कथ्यताम् । तच्छ्रुत्वा स पुमान्वक्तुं स्वोदन्तमुपचक्रमे ॥ १९ (7-9-19)

### अस्ति काञ्चीति नगरी गरीयोगुणगुम्फिता । काञ्चीव वसुधावध्वाः सदलंकृतितां गता ॥ 7.9.२० (7-9-20)

### तस्यां बाहुबलाख्योऽस्ति काञ्च्यां ख्यातो महीपतिः । कोषे बद्धा कृता येन चलापि श्रीर्भुजार्जिता ॥ २१ (7-9-21)

### तस्य राष्ट्रे नृपस्यावां तक्षाणौ भ्रातरावुभौ । मयप्रणीतदार्वादिमायायन्त्रविचक्षणौ ॥ २२ (7-9-22)

### ज्येष्ठः प्राणधरो नाम वेश्याव्यसनविप्लुतः । अहं कनिष्ठस्तद्भक्तो नाम्ना राज्यधरः प्रभो ॥ २३ (7-9-23)

### तेन भुक्त्वा धनं पित्र्यं मद्भर्त्रा स्वं च किंचन । भुक्तं मदर्जितमपि स्नेहार्द्रेणार्पितं मया ॥ २४ (7-9-24)

### ततोऽपि सोऽतिव्यसनी वेश्यार्थार्थजिहीर्षया । रज्जुयन्त्रवहं दारुमयं हंसयुगं व्यधात् ॥ २५ (7-9-25)

### तद्धंसयुगलं रज्जुघट्टनप्रेरितं निशि । राज्ञो बाहुबलस्यात्र कोशाद्यन्त्रप्रयोगतः ॥ २६ (7-9-26)

### गवाक्षेण प्रविश्यान्तश्चञ्च्वा पटलके स्थितम् । आदायाभरणं तस्य मद्भ्रातुर्गृहमागमत् ॥ २७ (7-9-27)

### तच्च विक्रीय सोऽभुङ्क्त मज्ज्येष्ठः सह वेश्यया । तथैवाहर्निशं कोषममुष्णात्स च भूपतेः ॥ २८ (7-9-28)

### वार्यमाणोऽपि च मया नाकार्याद्व्यरमत्ततः । को हि मार्गममार्गं वा व्यसनान्धो निरीक्षते ॥ २९ (7-9-29)

### तथा च मुष्यमाणेऽपि रात्रिष्वचलितार्गले । निर्मूषके राजगञ्जे दिनानि कतिचिद्भयात् ॥ 7.9.३० (7-9-30)

### विचिन्वन्प्रत्यहं तूष्णीं परितप्तोऽधिकाधिकम् । तद्भाण्डागारिको गत्वा स्फुटं राज्ञे न्यवेदयत् ॥ ३१ (7-9-31)

### राजापि तं तथान्यांश्च रक्षकाञ्जाग्रतो निशि । कोषान्तः स्थापयामास तत्र तत्त्वमवेक्षितुम् ॥ ३२ (7-9-32)

### ते निशीथे प्रविष्टौ तौ गवाक्षेणात्र रक्षकाः । मद्भ्रातृयन्त्रहंसौ द्वावपश्यन्रज्जुघट्टितौ ॥ ३३ (7-9-33)

### यन्त्रयुक्तिपरिभ्रान्तौ चञ्चूपात्तविभूषणौ । छिन्नरज्जू अगृह्णंश्च राज्ञे दर्शयितुं प्रगे ॥ ३४ (7-9-34)

### तत्कालं च स मद्भ्राता ज्येष्ठोऽवादीत्ससंभ्रमः । भ्रातर्गृहीतौ हंसौ द्वौ मदीयौ गञ्जरक्षिभिः ॥ ३५ (7-9-35)

### रज्जुर्हि शिथिलीभूता यन्त्रे स्रस्ता च कीलिका । तस्मादितोऽपसर्तव्यमधुनैवावयोर्द्वयोः ॥ ३६ (7-9-36)

### चौराविति निगृह्णीयात्प्रातर्बुद्ध्वा नृपो हि नौ । आवामेव हि विख्यातौ मायायन्त्रविदावुभौ ॥ ३७ (7-9-37)

### वातयन्त्रविमानं च तन्ममास्तीह मङ्क्षु यत् । योजनाष्टशती याति सकृत्प्रहतकीलिकम् ॥ ३८ (7-9-38)

### तेन दूरं व्रजावोऽद्य विदेशमपि दुःखदम् । पापे कर्मण्यवज्ञातहितवाक्ये कुतः सुखम् ॥ ३९ (7-9-39)

### यन्मया न कृतं वाक्यं तव दुष्कृतबुद्धिना । तस्यैष पाकः प्रसृतो योऽयं त्वय्यप्यपापिनि ॥ 7.9.४० (7-9-40)

### एवमुक्त्वा समारोहद्विमानं व्योमगामि तत् । स मे प्राणधरो भ्राता तदैव सकुटुम्बकः ॥ ४१ (7-9-41)

### अहं तूक्तोऽपि तेनात्र नारोहं बहुभिर्वृते । ततस्तेन खमुत्पत्य स प्रायात्क्वापि दूरतः ॥ ४२ (7-9-42)

### गते प्राणधरे तस्मिन्नहमन्वर्थनामनि । प्रभाते भावि संभाव्य राजतो भयमेककः ॥ ४३ (7-9-43)

### आरुह्य स्वकृतेऽन्यस्मिन्वातयन्त्रविमानके । द्रुतं ततो गतोऽभूवं योजनानां शतद्वयम् ॥ ४४ (7-9-44)

### प्रेरितेन पुनस्तेन विमानेन खगाभिना । ततोऽपि योजनशतद्वयमन्यदगामहम् ॥ ४५५ (7-9-45)

### ततः समुद्रनैकट्यशङ्कात्यक्तविमानकः । पद्भ्यां व्रजन्निह प्राप्तः शून्यं पुरमिदं क्रमात् ॥ ४६ (7-9-46)

### कौतुकाच्च प्रविष्टोऽहं देवेदं राजमन्दिरम् । वस्त्राभरणशय्यादिराजोपकरणान्वितम् ॥ ४७ (7-9-47)

### सायं चोद्यानवाप्यम्भः स्नातो भुक्त्वा फलान्यहम् । राजशय्यागतो रात्रावेकाकी समचिन्तयम् ॥ ४८ (7-9-48)

### निर्जने किं करोमीह तत्प्रातर्यत्र कुत्रचित् । व्रजामीतो गतं मे हि भयं बाहुबलान्नृपात् ॥ ४९ (7-9-49)

### इति संचिन्त्य संसुप्तं निशान्ते दिव्यरूपधृत् । पुरुषो बर्हिणारूढः स्वप्ने मामेवमभ्यधात् ॥ 7.9.५० (7-9-50)

### इहैव भद्र वस्तव्यं गन्तव्यं नान्यतस्त्वया । आहारकाले चारुह्य स्थातव्यं मध्यमे पुरे ॥ ५१ (7-9-51)

### इत्युक्त्वान्तर्हिते तस्मिन्प्रबुद्धोऽहमचिन्तयम् । कुमारनिर्मितमिदं दिव्यस्थानं सुनिश्चितम् ॥ ५२ (7-9-52)

### कृतश्च तेन मे स्वप्ने पूर्वपुण्यैरनुग्रहः । उत्थितोऽस्मीह नूनं हि श्रेयोऽस्ति वसतोऽत्र मे ॥ ५३ (7-9-53)

### इति बद्धास्थमुत्थाय कृत्वाह्निकमहं स्थितः । आरुह्य यावदाहारकालेऽस्मिन्मध्यमे पुरे ॥ ५४ (7-9-54)

### तावद्धिरण्मयेष्वग्रे पात्रेषूपनतेषु मे । अपतत्खाद्धृतक्षीरशालिभक्तादिभोजनम् ॥ ५५ (7-9-55)

### चिन्तितं चिन्तितं चान्यन्मम भोज्यमुपानमत् । तद्भुक्त्वा चाहमभवं देवातीवेह निर्वृतः ॥ ५६ (7-9-56)

### ततो गृहीतैव मया स्थितिरस्मिन्पुरे  प्रभो । चिन्तितोपनमद्राजभोगेन प्रतिवासरम् ॥ ५७ (7-9-57)

### भार्या परिच्छदो वा मे चिन्तितस्तु न तिष्ठति । तेन यन्त्रमयोऽत्रायं जनः सर्वः कृतो मया ॥ ५८ (7-9-58)

### इतीहागत्य तक्षापि देवैकाकी करोम्यहम् । राज्ञो लीलायितुं राज्यधरो नाम विधेर्वशात् ॥ ५९ (7-9-59)

### तद्देवनिर्मितेऽमुष्मिन्भवन्तोऽद्य पुरे दिनम् । विश्राम्यन्तु यथाशक्ति परिचर्यापरे मयि ॥ 7.9.६० (7-9-60)

### इत्युक्त्वा तत्पुरोद्यानं तेन राज्यधरेण सः । नरवाहनदत्तोऽत्र नीयते स्म सगोमुखः ॥ ६१ (7-9-61)

### तत्र वापीजलस्नातो वारिजार्चितधूर्जटिः । तां मध्यमपुराहारभूमिं च प्रापितोऽभवत् ॥ ६२ (7-9-62)

### वुभुजे तत्र चाहारान्ध्यातोपस्थापिताञ्शुभान् । तेन राज्यधरेणाग्रस्थितेन स समन्त्रिकः ॥ ६३ (7-9-63)

### ततः केनाप्यदृष्टेन प्रमृष्टाहारभूमिकः । अनु ताम्बूलभोगं स तस्थौ पीतासवः सुखम् ॥ ६४ (7-9-64)

### अथ चिन्तामणिप्रख्यपुरमाहात्म्यविस्मितः । भुक्ते राज्यधरे नक्तं स भेजे शयनोत्तमम् ॥ ६५ (7-9-65)

### कर्पूरिकानवौत्सुक्यविनिद्रं चात्र तत्कथाम् । पृच्छन्तमब्रवीद्राज्यधरोऽथ शयनस्थितः ॥ ६६ (7-9-66)

### किं न निद्रासि कल्याणिन्प्राप्स्यस्येवेप्सितां प्रियाम् । उदारसत्त्वं वृणुते स्वयं हि श्रीरिवाङ्गना ॥ ६७ (7-9-67)

### प्रत्यक्षदृष्टमत्रेदं तथा च शृणु वच्मि ते । यः स काञ्चीपतिर्बाहुबलो राजा मयोदितः ॥ ६८ (7-9-68)

### तस्यान्वर्थोऽर्थलोभाख्यः प्रतीहारोऽर्थवानभूत् । तस्य मानपरा नाम भार्याभूद्रूपशालिनी ॥ ६९ (7-9-69)

### सोऽर्थलोभो वणिग्धर्माल्लोभाद्भृत्येष्वविश्वसन् । वणिज्याव्यवहारेषु मध्ये भार्यां न्ययुङ्क्त ताम् ॥ 7.9.७० (7-9-70)

### सानिच्छन्त्यपि तद्वश्या वणिग्भिः संव्यवाहरत् । मधुरेणाहृतजना रूपेण वचनेन च ॥ ७१ (7-9-71)

### गजाश्वरत्नवस्त्रादिविक्रयं यं व्यधत्त सा । तं तं सोपचयं दृष्ट्वा सोऽर्थलोभोऽन्वमोदत ॥ ७२ (7-9-72)

### एकदा चात्र कोऽप्यागाद्दूराद्देशान्तराद्वणिक् । महान्सुखधनो नाम प्रभूताश्वादिभाण्डधृत् ॥ ७३ (7-9-73)

### तं बुद्ध्वैवागतं भार्यामर्थलोभोऽब्रवीत्स ताम् । वणिक्सुखधनो नाम प्राप्तो देशान्तरादिह ॥ ७४ (7-9-74)

### प्रिये वाजिसहस्राणि तेनानीतानि विंशतिः । चीनदेशजसद्वस्त्रयुग्मान्यगणनानि च ॥ ७ (7-9-75)

### तद्गत्वाश्वसहस्राणि पञ्च तस्मात्त्वमानय । क्रीत्वा सद्वस्त्रयुग्मानां सहस्राणि तथा दश ॥ ७६ (7-9-76)

### यावदश्वसहस्रैः स्वैस्तथा तैश्चापि पञ्चभिः । करोमि दर्शनं राज्ञो वणिज्या विदधामि च ॥ ७७ (7-9-77)

### एवमुक्त्वार्थलोभेन प्रेषिता तेन पाप्मना । आगान्मानपरा तस्य पार्श्वं सुखधनस्य सा ॥ ७८ (7-9-78)

### मार्गति स्म च मूल्येन तान्वस्त्रसहितान्हयान् । रचितस्वागतात्तस्मात्तद्रूपाहृतचक्षुषः ॥ ७९ (7-9-79)

### स च तां कामविवशो नीत्वैकान्तेऽव्रवीद्वणिक् । मूल्येन वस्त्रमेकं ते हयं वा न ददाम्यहम् ॥ 7.9.८० (7-9-80)

### वत्स्यस्येकां निशां साकं मया चेत्तद्ददामि ते । शतानि वाजिनां पञ्चसहस्राणि च वाससाम् ॥ ८१ (7-9-81)

### इत्युक्त्वा सोऽधिकेनापि तां प्रार्थयत सुन्दरीम् । स्त्रीष्वनर्गलचेष्टासु कस्येच्छा नोपजायते ॥ ८२ (7-9-82)

### ततः सा प्रत्यवोचत्तमेवं पृच्छाम्यहं पतिम् । अत्रापि हि स जाने मां प्रेरयेदतिलोभतः ॥ ८३ (7-9-83)

### इत्युक्त्वा स्वगृहं गत्वा पत्ये तस्मै तदब्रवीत् । यदुक्ता तेन वणिजा रहः सुखधनेन सा ॥ ८४ (7-9-84)

### सोऽथ पापोऽर्थलोभस्तां कीनाशः पतिरब्रवीत् । प्रिये वस्त्रसहस्राणि पञ्च वाजिशतानि च ॥ ८५ (7-9-85)

### एकया यदि लभ्यन्ते रात्र्या दोषस्तदत्र कः । तद्गच्छ पार्श्वं तस्याद्य प्रभाते द्रुतमेष्यसि ॥ ८६ (7-9-86)

### एतच्छ्रुत्वा वचस्तस्य भर्तुः कापुरुषस्य सा । हृदि मानपरा जातविचिकित्सा व्यचिन्तयत् ॥ ८७ (7-9-87)

### दारविक्रयिणं पापं हीनसत्त्वं धिगस्त्विमम् । लोभभावनया नित्यं बत तन्मयतां गतम् ॥ ८८ (7-9-88)

### वरं स एव भर्ता मे यो मामश्वशतैर्निशाम् । चीनपट्टसहस्रैश्च क्रीणात्येकामुदारधीः ॥ ८९ (7-9-89)

### इत्यालोच्य न मे दोष इत्यनुज्ञाप्य तं ततः । कुभर्तारमगात्तस्य गृहं सुखधनस्य सा ॥ 7.9.९० (7-9-90)

### स च तामागतां दृष्ट्वा पृष्ट्वा बुद्ध्वा च तत्तथा । चित्रीयमाणस्तत्प्राप्तेरमंस्तात्मनि धन्यताम् ॥ ९१ (7-9-91)

### प्राहिणोच्चार्थलोभाय तस्मै तत्पतये द्रुतम् । तच्छुल्कभूतानश्वांश्च वस्त्राणि च यथोदितम् ॥ ९२ (7-9-92)

### उवास च तया साकं पूर्णकामः स तां निशाम् । मूर्तयेव चिरप्राप्तनिजसंपत्फलश्रिया ॥ ९३ (7-9-93)

### प्रातश्चाह्वायकान्भृत्यानर्थलोभेन निस्त्रपम् । क्लीबेन तेन प्रहितान्साथ मानपराब्रवीत् ॥ ९४ (7-9-94)

### विक्रीता संगतान्येन भूत्वा तस्य कथं पुनः । भार्या भवामि निर्लज्जः स यथा किमहं तथा ॥ ९५ (7-9-95)

### यूयमेव मम ब्रूत यद्येतच्छोभतेऽधुना । तद्यात येन क्रीतास्मि स एव हि पतिर्मम ॥ ९६ (7-9-96)

### इत्युक्तास्ते तया भृत्यास्ततो गत्वा तथैव तत् । अब्रुवन्नर्थलोभाय वाक्यं तस्या अधोमुखाः ॥ ९७ (7-9-97)

### स तच्छ्रुत्वा बलादैच्छदानेतुं तां नराधमः । ततो हरबलो नाम वयस्यस्तमभाषत ॥ ९८ (7-9-98)

### न सा सुखधनात्तस्मादानेतुं शक्यते त्वया । प्रवीरस्य न तस्याग्रे तव पश्यामि धीरताम् ॥ ९९ (7-9-99)

### स हि त्यागानुरागिण्या नार्या शूरीकृतस्तया । बली च बलिभिश्चान्यैर्युक्तो मित्रैः सहागतः ॥ 7.9.१०० (7-9-100)

### त्वं तु कार्पण्यविक्रीतविविक्तदयितोज्झितः । अवमाननिरुत्साहो गर्हितः क्लीबतां गतः ॥ १०१ (7-9-101)

### न च स्वतो बली तादृङ् न च मित्त्रबलान्वितः । तत्कथं त्वं समर्थः स्यास्तस्य प्रत्यर्थिनो जये ॥ १०२ (7-9-102)

### राजा च कुप्येद्बुद्ध्वा ते दारविक्रयदुष्कृतम् । तत्तूष्णीं भव भूयोऽपि मा कृथा हास्यविभ्रमम् ॥ १०३ (7-9-103)

### इति सख्या निषिद्धोऽपि क्रोधाद्गत्वा ससैनिकः । यावद्रुणद्ध्यर्थलोभो गृहं सुखधनस्य सः ॥ १०४ (7-9-104)

### तावत्तस्य समित्त्रस्य सैन्यैः सुखधनस्य तत् । सैन्यं तदीयं निर्गत्य कृत्स्नं भग्नमभूत्क्षणात् ॥ १०५ (7-9-105)

### ततः पलायितः प्रायात्सोऽर्थलोभो नृपान्तिकम् । दाराः सुखधनाख्येन वणिजा देव मे हृताः ॥ १०६ (7-9-106)

### इति व्यजिज्ञपच्चात्र नृपं निह्नुतदुर्नयः । नृपोऽप्यैच्छदवष्टब्धुं स तं सुखधनं रुषा ॥ १०७ (7-9-107)

### ततः संधाननामा तं मन्त्री राजानमब्रवीत् । यथातथा न शक्योऽसाववष्टब्धुं वणिक्प्रभो ॥ १०८ (7-9-108)

### तस्यैकादशभिर्मित्त्रैः सहायातैर्युतस्य हि । लक्षमभ्यधिकं देव वर्तते वरवाजिनाम् ॥ १०९ (7-9-109)

### तत्त्वं च नात्र विज्ञातं नह्येतत्स्यादकारणम् । तत्प्रेष्य दूतं प्रष्टव्यः किं तावत्सोऽत्र जल्पति ॥ 7.9.११० (7-9-110)

### इति मन्त्रिवचः श्रुत्वा राजा बाहुबलस्ततः । प्रष्टुं तत्प्राहिणोद्दूतं तस्मै सुखधनाय सः ॥ १११ (7-9-111)

### स दूतस्तं तदादेशाद्गत्वा यावच्च पृच्छति । तावन्मानपरा सास्मै स्ववृत्तान्तं तमभ्यधात् ॥ ११२ (7-9-112)

### श्रुत्वैव च तदाश्चर्यं रूपं तस्याश्च वीक्षितुम् । गृहं सुखधनस्यागात्सार्थलोभो महीपतिः ॥ ११३ (7-9-113)

### तत्रापश्यत्सुखधने प्रह्वे मानपरां स ताम् । विधातुरपि लावण्यलक्ष्म्या विस्मयदायिनीम् ॥ ११४ (7-9-114)

### पादानतायाः सोऽस्याश्च पृष्टायाश्च स्वयं मुखात् । अशृणोत्तद्यथावृत्तमर्थलोभस्य शृण्वतः ॥ ११५ (7-9-115)

### श्रुत्वा च मत्वा सत्यं तदर्थलोभे निरुत्तरे । तामपृच्छत्स सुमुखीं किमिदानीं भवत्विति ॥ ११६ (7-9-116)

### ततः सा निश्चितावादीद्देव येनास्म्यनापदि । विक्रीतान्यस्य निःसत्त्वं लुब्धं कथमुपैमि तम् ॥ ११७ (7-9-117)

### एतच्छ्रुत्वा नृपे तस्मिन्साधूक्तमिति वादिनि । अवोचत्सोऽर्थलोभोऽत्र कामक्रोधत्रपाकुलः ॥ ११८ (7-9-118)

### अयं सुखधनो राजन्नहं चानुबलं विना । युध्यावहे स्वसैन्याभ्यां सत्त्वासत्त्वमवेक्ष्यताम् ॥ ११९ (7-9-119)

### इत्यर्थलोभस्य वचः श्रुत्वा सुखधनोऽभ्यधात् । तर्हि युध्यावहे ह्यावां द्वावेव किमु सैनिकैः ॥ 7.9.१२० (7-9-120)

### यः प्राप्स्यति जयं मानपरा तस्य भविष्यति । श्रुत्वैतद्बाढमस्त्वेवमिति राजाप्यभाषत ॥ १२१ (7-9-121)

### ततो मानपरायां च राज्ञि चावेक्षमाणयोः । युद्धभूमिं हयारूढौ ताववातरतामुभौ ॥ १२२ (7-9-122)

### प्रवृत्ते चाहवे तत्र कुन्ताघातोत्पतद्धयम् । अर्थलोभं सुखधनः पर्यास्थद्वसुधातले ॥ १२३ (7-9-123)

### तथैव वारांस्त्रीनन्यान्हताश्वं पतितं क्षितौ । धीरयन्धर्मयोधी स न तं सुखधनोऽवधीत् ॥ १२४ (7-9-124)

### वारे तु पञ्चमेऽश्वेन पतित्वोपरि ताडितः । अर्थलोभः स निश्चेष्टस्ततो भृत्यैरनीयत ॥ १२५ (7-9-125)

### ततः सुखधनं सर्वैः साधुवादाभिपूजितम् । स तं बाहुबलो राजा यथोचितममानयत् ॥ . १२६ (7-9-126)

### प्राभृतं च तदानीतं तस्मा एव समर्पयत् । अहरच्चार्थलोभस्य सर्वस्वमशुभार्जितम् ॥ १२७ (7-9-127)

### तत्पदे चापरं कृत्वा तुष्टः प्रायात्स्वमन्दिरम् । निवृत्तपापसंपर्काः सन्तो यान्ति हि निर्वृतिम् ॥ १२८ (7-9-128)

### सोऽपि प्रसह्य विहरन्नासीत्सुखधनः सुखम् । सहितो मानपरया भार्यया चानुरक्तया ॥ १२९ (7-9-129)

### एवं दाराः पलायन्ते हीनसत्त्वाद्धनानि च । सुसत्त्वस्योपतिष्ठन्ते स्वयमेत्य यतस्ततः ॥ 7.9.१३० (7-9-130)

### तदलं चिन्तया निद्रां भजस्व नचिरेण हि । राजपुत्रीमवाप्तासि त्वं तां कर्पूरिकां प्रभो ॥ १३१ (7-9-131)

### इति राज्यधराच्छ्रुत्वा रात्रौ तत्रार्थवद्वचः । नरवाहनदत्तः स भेजे निद्रां सगोमुखः ॥ १३२ (7-9-132)

### प्रातश्चात्र कृताहारः क्षणं यावत्स तिष्ठति । तावत्स गोमुखो धीमांस्तं राज्यधरमभ्यधात् ॥ १३३ (7-9-133)

### कुरु यन्त्रविमानं तन्मत्प्रभोरस्य येन तत् । कर्पूरसंभवपुरं प्राप्य प्राप्नोत्यसौ प्रियाम् ॥ १३४ (7-9-134)

### एतच्छ्रुत्वा स तक्षास्मै वातयन्त्रविमानकम् । नरवाहनदत्ताय पूर्वक्लृप्तमढौकयत् ॥ १३५ (7-9-135)

### तत्रारुह्य मनःशीघ्रे खगामिनि सगोमुखः । तद्धैर्यालोकसोल्लासमिवोच्छलितवीचिकम् ॥ १३६ (7-9-136)

### मकराकरमुल्लङ्घ्य प्राप तत्तीरवर्ति सः । नरवाहनदत्तस्तत्पुरं कर्पूरसंभवम् ॥ १३७ (7-9-137)

### तत्रावतीर्णान्नभसो विमानादवरुह्य सः । पुरान्तः परिबभ्राम कौतुकेन सगोमुखः ॥ १३८ (7-9-138)

### पृष्टाच्च लोकतो बुद्ध्वा तदेवाभीप्सितं पुरम् । प्राप्तं निःसंशयं हृष्टो ययौ राजकुलान्तिकम् ॥ १३९ (7-9-139)

### तत्रैकं रुचिरं वेश्म वृद्धयाधिष्ठितं स्त्रिया । स विवेश निवासाय नम्रयानुमतस्तया ॥ 7.9.१४० (7-9-140)

### युक्तिं जिज्ञासमानश्च क्षणात्प्रपच्छ तां स्त्रियम् । आर्ये किमभिधानोऽत्र राजापत्यं च तस्य किम् ॥ १४१ (7-9-141)

### रूपं च तस्य नः शंस यतो वैदेशिका वयम् । इत्युक्ता तेन वृद्धा सा तं विलोक्योत्तमाकृतिम् ॥ १४२ (7-9-142)

### प्रत्युवाच महाभाग शृणु सर्वं वदामि ते । इह कर्पूरको नाम राजा कर्पूरसंभवे ॥ १४३ (7-9-143)

### स चानपत्यः संतानहेतोरुद्दिश्य शंकरम् । बुद्धिकार्या समं देव्या निराहारोऽकरोत्तपः ॥ १४४ (7-9-144)

### त्रिरात्रोपोषितं देवो हरः स्वप्ने तमादिशत् । उत्तिष्ठ पुत्राभ्यधिका सा ते कन्या जनिष्यते ॥ १४५ (7-9-145)

### विद्याधराणां साम्राज्यं यस्याः पतिरवाप्स्यति । इत्यादिष्टो हरेणासौ प्रातः प्राबुद्ध भूपतिः ॥ १४६ (7-9-146)

### निवेद्य बुद्धिकार्यै च देव्यै स्वप्नं तमुत्थितः । प्रहृष्टोऽथ तया साकं चकार व्रतपारणम् ॥ १४७ (7-9-147)

### ततस्तस्याचिराद्राज्ञो राज्ञी गर्भमधत्त सा । काले चासूत संपूर्णे कन्यां सर्वाङ्गसुन्दरीम् ॥ १४८ (7-9-148)

### यया प्रभाजितास्तत्र जातवेश्मनि दीपकाः । कज्जलोद्गारमिषतो निःश्वासानमुचन्निव ॥ १४९ (7-9-149)

### कर्पूरिकेति तस्याश्च निजं नाम ततः पिता । एष कर्पूरको राजा व्यधत्त विहितोत्सवः ॥ 7.9.१५० (7-9-150)

### क्रमाच्च वृद्धिं प्राप्ता सा लोकलोचनचन्द्रिका । कर्पूरिका राजपुत्री यौवनस्थाद्य वर्तते ॥ १५१ (7-9-151)

### पिता चेह नृपस्तस्या विवाहमभिकाङ्क्षति । पुरुषद्वेषिणी सा तु तं नेच्छति मनस्विनी ॥ १५२ (7-9-152)

### कन्याजन्मफलं कस्माद्विवाहं सखि नेच्छसि । इति मत्सुतया सा च सख्या पृष्टेदमब्रवीत् ॥ १५३ (7-9-153)

### सखि जातिस्मराया मे प्राग्वृत्तं शृणु कारणम् । अस्ति तीरे महाम्भोधेर्महांश्चन्दनपादपः ॥ १५४ (7-9-154)

### तस्यास्ति निकटे फुल्लनलिनालंकृतं सरः । तत्राहमभवं हंसी पूर्वजन्मनि कर्मतः ॥ १५५ (7-9-155)

### साहमब्धितटाज्जातु तस्मिंश्चन्दनपादपे । अकार्षं राजहंसेन स्वेन भर्त्रा सहालयम् ॥ १५६ (7-9-156)

### तत्रालये वसन्त्या मे प्रजातान्पोतकान्सुतान् । अकस्मादेत्य बलवान्समुद्रोर्मिरपाहरत् ॥ १५७ (7-9-157)

### हृतेष्वपत्येष्वोघेन क्रन्दन्त्यहमनश्नती । आसं शुचाब्धितीरस्थशिवलिङ्गाग्रवर्तिनी ॥ १५८ (7-9-158)

### ततः स राजहंसो मामुपेत्य पतिरभ्यधात् । उत्तिष्ठ किमपत्यानि व्यतीतान्यनुशोचसि ॥ १५९ (7-9-159)

### अन्यानि नो भविष्यन्ति सर्वं जीवद्भिराप्यते । इति तद्वाक्शरेणाहं हृदि विद्धा व्यचिन्तयम् ॥ 7.9.१६० (7-9-160)

### धिगहो पुरुषाः पापा बालापत्येष्वपीदृशाः । निःस्नेहा निष्कृपाश्चैव स्त्रीषु भक्तिमतीष्वपि ॥ १६१ (7-9-161)

### तन्मे किममुना पत्या किं वा .देहेन दुःखिना । इत्यालोच्य हरं नत्वा कृत्वा भक्त्या च तं हृदि ॥ १६२ (7-9-162)

### तत्रैव पुरतस्तस्य पत्युर्हंसस्य पश्यतः । जातिस्मरा राजपुत्री भूयासं जननान्तरे ॥ १६३ (7-9-163)

### इति संकल्प्य तत्क्षिप्तं शरीरं जलधौ मया । ततोऽहं सखि जाताद्य तथाभूतेह जन्मनि ॥ १६४ (7-9-164)

### पूर्वजातौ च तस्यां तां भर्तुस्तस्य नृशंसताम् । संस्मरन्त्या न कस्मिंश्चिद्वरे रज्यति मे मनः ॥ १६५ (7-9-165)

### अतो विवाहं नेच्छामि दैवायत्तमतः परम् । इत्युक्तं राजसुतया मत्सुतायै तया रहः ॥ १६६ (7-9-166)

### तया मत्सुतयाप्येतन्मह्यमागत्य वर्णितम् । तदेवं ते मया ख्यातं पुत्र यत्पृष्टवानसि ॥ १६७ (7-9-167)

### तवैव भाविनी भार्या नूनं चैषा नृपात्मजा । सर्वविद्याधराणां हि भविष्यच्चक्रवर्तिनः ॥ १६८ (7-9-168)

### महिषीयं समादिष्टा पूर्वं देवेन शंभुना । तल्लक्षणैश्च युक्तं त्वां पश्यामि तिलकादिभिः ॥ १६९ (7-9-169)

### किंस्वित्तदर्थमानीतः कोऽपि त्वमिह वेधसा । उत्तिष्ठ तावन्मद्गेहे द्रक्ष्यामः किं भविष्यति ॥ 7.9.१७० (7-9-170)

### इत्युक्त्वोपहृताहारो वृद्धयात्र तया निशाम् । नरवाहनदत्तस्तामनैषीद्गोमुखान्वितः ॥ १७१ (7-9-171)

### प्रातः संमन्त्र्य कार्यं च गोमुखेन समं रहः । महाव्रतिकवेषं च कृत्वा वत्सेश्वरात्मजः ॥ १७२ (7-9-172)

### तद्द्वितीयोऽत्र हा हंसि हा हंसीति वदन्मुहुः । गत्वा राजकुलद्वारि बभ्राम जनतेक्षितः ॥ १७३ (7-9-173)

### तथाभूतं च तं दृष्ट्वा तत्र गत्वैव चेटिकाः । कर्पूरिकां राजसुतां तामवोचन्सविस्मयाः ॥ १७४ (7-9-174)

### सिंहद्वारे युवा देवि दृष्टोऽस्माभिर्महाव्रती । स द्वितीयोऽपि यो धत्ते सौन्दर्येणाद्वितीयताम् ॥ १७५ (7-9-175)

### नारीजनमहामोहदायिनं मन्त्रमद्भुतम् । उच्चारयति हा हंसि हा हंसीति दिवानिशम् ॥ १७६ (7-9-176)

### तच्छ्रुत्वा पूर्वहंसी सा राजपुत्री सकौतुका । आनाययत्तमेताभिस्तद्रूपं पार्श्वमात्मनः ॥ १७७ (7-9-177)

### ददर्श चैतमुद्दामरूपालंकृतभूमिकम् । शंकराराधनोपात्तव्रतं नवमिव स्मरम् ॥ १७८ (7-9-178)

### निजगाद च पश्यन्ती विस्मयोत्फुल्लया दृशा । किमेतदेव हा हंसि हा हंसीत्युच्यते त्वया ॥ १७९ (7-9-179)

### एवं तयोक्तेऽपि तदा हा हंसीत्येव सोऽब्रवीत् । ततः सहस्थितस्तस्य गोमुखः प्रत्युवाच तम् ॥ 7.9.१८० (7-9-180)

### अहं ते कथयाम्येतच्छृणु देवि समासतः । पूर्वजन्मनि हंसोऽयमभवत्कर्मयोगतः ॥ १८१ (7-9-181)

### तत्रैष जलधेस्तीरे महतः सरसस्तटे । कृतालयः समं हंस्या तस्थौ चन्दनपादपे ॥ १८२ (7-9-182)

### तस्मिन्दैवादपत्येषु समुद्रोर्मिहृतेषु सा । एतस्य हंसी शोकार्ता तत्रैवात्मानमक्षिपत् ॥ १८३ (7-9-183)

### ततोऽसौ तद्वियोगार्तः पक्षिजातौ विरक्तिमान् । त्यक्तुकामः शरीरं तत्संकल्पमकरोद्धृदि ॥ १८४ (7-9-184)

### जातिस्मरोऽहं भूयासं राजपुत्रोऽन्यजन्मनि । एषा च तत्र मे भार्या भूयाज्जातिस्मरा सती ॥ १८५ (7-9-185)

### इति संकल्प्य तं देहं तदा संस्मृत्य शंकरम् । विरहानलसंतप्तः समुद्राम्भस्यपातयत् ॥ १८६ (7-9-186)

### ततोऽयं वत्सराजस्य कौशाम्ब्यां तनयोऽधुना । नरवाहनदत्ताख्यो जातो जातिस्मरः शुभे ॥ १८७ (7-9-187)

### असौ विद्याधरेन्द्राणां चक्रवर्ती भविष्यति । इति वागुदभूद्दिव्या जातस्यास्य स्फुटं तदा ॥ १८८ (7-9-188)

### क्रमेण यौवराज्यस्थः पित्रायं परिणायितः । दिव्यां कारणसंभूतां देवीं मदनमञ्चुकाम् ॥ १८९ (7-9-189)

### ततो हेमप्रभाख्यस्य विद्याधरपतेः सुता । एत्य स्वयं वृतवती कन्या रत्नप्रभेत्यमुम् ॥ 7.9.१९० (7-9-190)

### तथापि तां स्मरन्हंसीं नायं भजति निर्वृतिम् । एतच्च बालभृत्याय मह्यमेतेन वर्णितम् ॥ १९१ (7-9-191)

### अथास्य मृगयायातस्यासीत्संदर्शनं वने । कयापि सिद्धतापस्या मद्द्वितीयस्य दैवतः ॥ १९२ (7-9-192)

### कथाप्रसङ्गात्सा चैतमेवं सानुग्रहाब्रवीत् । कर्मयोगात्पुरा पुत्र कामो हंसत्वमागतः ॥ १९३ (7-9-193)

### तस्य चाम्बुधितीरस्थचन्दनद्रुमवासिनः । प्रिया भार्याभवद्धंसी दिव्यस्त्री शापतश्च्युता ॥ १९४ (7-9-194)

### वेलाजलहृतापत्यशोकात्तस्यां च वारिधौ । क्षिप्तात्मनि स हंसोऽपि तत्रैवात्मानमक्षिपत् ॥ १ ९५ (7-9-195)

### सोऽद्य शंभोः प्रसादात्त्वं जातो वत्सेश्वरात्मजः । पूर्वजातिं च तां वत्स वेत्सि जातिस्मरो ह्यसि ॥ १९६ (7-9-196)

### सा हंस्यप्येवमेवाब्धेः पारे कर्पूरसंभवे । पुरे कर्पूरिका नाम जाता राजसुताधुना ॥ १९७ (7-9-197)

### तद्गच्छ तत्र पुत्र त्वं प्रियां भार्यामवाप्स्यसि । इत्युक्त्वा सा खमुत्पत्य तिरोऽभूत्सिद्धतापसी ॥ १९८ (7-9-198)

### अयं चास्मत्प्रभुर्ज्ञातप्रवृत्तिस्तत्क्षणं ततः । इतोऽभिमुखमागन्तुं प्रावर्तत मया सह ॥ १९९ (7-9-199)

### त्वत्स्नेहाकृष्यमाणश्च पणीकृत्य स्वजीवितम् । उत्तीर्य कान्तारशतं प्राप देशोऽम्बुधेस्तटम् ॥ 7.9.२०० (7-9-200)

### तत्र हेमपुरस्थोऽस्मै तक्षा राज्यधराभिधः । मद्द्वितीयाय मिलितः प्रादाद्यन्त्रविमानकम् ॥ २०१ (7-9-201)

### तस्मिन्नारुह्य भयदे हा मूर्त इव साहसे । अब्धिकान्तारमुल्लङ्घ्य प्राप्तावावामिदं पुरम् ॥ २०२ (7-9-202)

### एतदर्थमसावेवं हा हंसीति वदन्निह । भ्रान्तो देवि मम स्वामी यावत्प्राप्तस्त्वदन्तिके ॥ २०३ (7-9-203)

### इदानीं त्वन्मुखोदारराकारमणदर्शनात् । असंख्यदुःखसांनिध्यतमोपह्नुतिमश्नुते ॥ २०४ (7-9-204)

### ............... । तदृष्टिनीलनलिनस्रजार्चय महातिथिम् ॥ २०५ (7-9-205)

### एवं वचो विरचितं गोमुखस्य निशम्य सा । संवादप्रत्ययात्सत्यं मेने कर्पूरिका तदा ॥ २०६ (7-9-206)

### अहो मय्यार्यपुत्रस्य स्नेहोऽमुष्य मुधैव मे । विरक्तताभूदित्यन्तः प्रेमार्द्रा विममर्श च ॥ २०७ (7-9-207)

### उवाच चाहं सत्यं सा हंसी धन्या च यत्कृते । एवं जन्मद्वये क्लेशमार्यपुत्रोऽनुभूतवान् ॥ २०८ (7-9-208)

### तदहं वोऽधुना दासी प्रेमक्रीतेति वादिनी । नरवाहनदत्तं तं स्नानाद्यैः सममानयत् ॥ २०९ (7-9-209)

### ततः परीवारमुखेनैतत्सर्वमबोधयत् । पितरं स्वं स चोपागात्तद्बुद्ध्वैव तदन्तिकम् ॥ 7.9.२१० (7-9-210)

### तत्रोत्पन्नविवाहेच्छां सुतां तां तद्वरं तथा । नरवाहनदत्तं तं संप्राप्तमुचितं चिरात् ॥ २११ (7-9-211)

### विद्याधरमहाचक्रवर्तिलक्षणलाञ्छितम् । दृष्ट्वा कृतार्थमात्मानं सोऽमन्यत तदा नृपः ॥ २१२ (7-9-212)

### प्रददौ चात्मजामेतां तस्मै कर्पूरिकां ततः । नरवाहनदत्ताय यथाविधि स सादरम् ॥ २१३ (7-9-213)

### अदादस्मै च जामात्रे प्रतिवह्निप्रदक्षिणम् । कोटीस्तिस्रः सुवर्णस्य कर्पूरस्य च तावतीः ॥ २१४ (7-9-214)

### यद्राशयो बभुस्तत्र शोभां द्रष्टुमिवागताः । गिरिजोद्वाहदृश्वानो मेरुकैलाससानवः ॥ २१५ (7-9-215)

### पुनस्तद्वस्त्रकोटीश्च दश दासीशतत्रयम् । स्वलंकृतं ददौ सोऽस्मै कृती कर्पूरको नृपः ॥ २१६ (7-9-216)

### ततस्तस्थौ कृतोद्वाहः स कर्पूरिकया तया । नरवाहनदत्तोऽत्र समं प्रीत्येव मूर्तया ॥ २१७ (7-9-217)

### कस्य नाभून्मनःप्रीत्यै स वधूवरयोस्तयोः । संगमो माधवीवल्लीवसन्तोत्सवयोरिव ॥ २१८ (7-9-218)

### एहि व्रजावः कौशाम्बीमित्यन्येद्युश्च सोऽब्रवीत् । नरवाहनदत्तस्तां कृती कर्पूरिकां प्रियाम् ॥ २१९ (7-9-219)

### ततः प्रत्यब्रवीत्सा तं यद्येवं तत्खगामिना । तेनैव त्वद्विमानेन व्रजामस्त्वरितं न किम् ॥ 7.9.२२० (7-9-220)

### तच्चेत्स्वल्पं तदपरं विस्तीर्णं ढौकयाम्यहम् । इह प्राणधराख्यो हि तक्षा यन्त्रविमानकृत् ॥ २२१ (7-9-221)

### आस्ते देशान्तरायातस्तच्छीघ्रं कारयाम्यदः । इत्युक्त्वा सा प्रतीहारमानाय्य क्षत्तुरादिशत् ॥ २२२ (7-9-222)

### गत्वा तं यन्त्रतक्षाणं वद प्राणधरं महत् । व्योमगामि विमानं नः प्रस्थानायोपकल्पय ॥ २२३ (7-9-223)

### एवं विसृज्य क्षत्तारं राज्ञे कर्पूरिकाथ सा । चेटीमुखेन पित्रे तां प्रस्थानेच्छां न्यवेदयत् ॥ २२४ (7-9-224)

### स च बुद्ध्वैव तद्यावदायात्यत्रैव भूपतिः । नरवाहनदत्तोऽन्तस्तावदेवमचिन्तयत् ॥ २२५ (7-9-225)

### तक्षा राज्यधरभ्राता सोऽयं प्राणधरो ध्रुवम् । राजभीत्या स्वदेशाद्यो विद्रुतस्तेन वर्णितः ॥ २२६ (7-9-226)

### इत्यस्मिंश्चिन्तयत्येव राज्ञि च क्षिप्रमागते । आगात्प्रतीहारयुतस्तक्षा प्राणधरोऽत्र सः ॥ २२७ (7-9-227)

### व्यजिज्ञपच्च सुमहद्विमानं कृतमस्ति मे । यन्मानुषसहस्राणि वहत्यद्यावहेलया ॥ २२८ (7-9-228)

### इत्युक्तवन्तं तक्षाणं साध्वित्युक्त्वाभिपूज्य च । नरवाहनदत्तोऽथ तं पप्रच्छ स सादरम् ॥ २२९ (7-9-229)

### कच्चिद्राज्यधरस्य त्वं भ्राता प्राणधरोऽग्रजः । नानायन्त्रप्रयोगाणां वेत्ता सुमहतामपि ॥ 7.9.२३० (7-9-230)

### स एव तस्य भ्राताहं देवो वेत्ति तु नौ कुतः । इति प्राणधरः सोऽपि प्रणतः प्रत्युवाच तम् ॥ २३१ (7-9-231)

### ततो यथा राज्यधरेणोक्तं दृष्टो यथा च सः । नरवाहनदत्तस्तत्तथा तस्मै शशंस सः ॥ २३२ (7-9-232)

### अथ तेन मुदा प्राणधरेण समुपाहृते । महाविमानेऽनुमतः श्वशुरेणात्र भूभुजा ॥ २३३ (7-9-233)

### तमामन्त्र्य समारोप्य दासीकर्पूरकाञ्चनम् । तेन राजविसृष्टेन सह प्राणधरेण सः ॥ २३४ (7-9-234)

### तेन च क्षत्तृमुख्येन श्वश्रूरचितमङ्गलः । कर्पूरिकां राजपुत्रीं नवामादाय तां वधूम् ॥ २३५ (7-9-235)

### दत्तदानो द्विजातिभ्यः सद्वस्त्रनिचयैश्च तैः । नरवाहनदत्तोऽसावारुरोह सगोमुखः ॥ २३६ (7-9-236)

### पूर्वमब्धेस्तटं तावद्यामो राज्यधरान्तिकम् । ततो गृहमिति प्राणधरं तं निजगाद सः ॥ २३७ (7-9-237)

### ततस्तेनाहतेनाशु विमानेनोत्पपात सः । नभो मनोरथेनेव पूर्णेन सपरिग्रहः ॥ २३८ (7-9-238)

### क्षणादुत्तीर्य जलधिं पुनस्तत्तीरवर्ति च । प्राप हेमपुरं धाम तस्य राज्यधरस्य तत् ॥ २३९ (7-9-239)

### तत्र राज्यधरं प्रह्वं प्रहृष्टं भ्रातृदर्शनात् । दासीभिस्तमदासीकं संविभेजे च सोत्सवम् ॥ 7.9.२४० (7-9-240)

### आपृच्छय च तमुद्बाष्पं कथमप्युज्झिताग्रजम् । ययौ तेनैव कौशाम्बीं विमानेन तदैव सः ॥ २४१ (7-9-241)

### तत्राम्बरादशङ्कितमवतीर्णं वरविमानवहनं तम् । सानुचरं नववध्वा युक्तं दृष्ट्वा विसिस्मिये जनता ॥ २४२ (7-9-242)

### पौरोत्साहैः प्रकटं पुत्रं बुद्ध्वा पितास्य वत्सेशः । प्रीतो निरगादग्रे देवीसचिवस्नुषादिभिः सहितः ॥ २४३ (7-9-243)

### दृष्ट्वा विमानवाहनसूचितभवितव्यखचरसाम्राज्यम् । तं सोऽभिनन्दत सुतं राजा चरणानतं वधूसहितम् ॥ २४४ (7-9-244)

### माता वासवदत्ता पद्मावत्या समं तमाश्लिष्य । विगलितमिव तददर्शनदुःखग्रन्थिं जहौ बाष्पम् ॥ २४५ (7-9-245)

### रत्नप्रभा च भार्या सानन्दा मदनमञ्चुका च तदा । तस्य प्रेमहतेर्ष्ये चरणौ हृदयं च जगृहतुस्तुल्यम् ॥ २४६ (7-9-246)

### यौगन्धरायणादीन्पितृसचिवान्स्वांश्च सोऽथ नृपसूनुः । मरुभूतिमुखान्प्रणताननन्दयत्कृतयथार्थसत्कारः ॥ २४७ (7-9-247)

### सर्वे च ते विभूषितसुदशार्हकुलेन जलधिमाक्रम्य । समुपाहृतां स्वपतिना व्यक्तं सोदर्यमूर्तिममृतस्य ॥ २४८ (7-9-248)

### अजराङ्गनाशतयुतामायातां श्रियमिवाभ्यनन्दंस्ताम् । कर्पूरिकां नववधूं वत्सेशाद्या यथोचितावनताम् ॥ २४९ (7-9-249)

### तस्याश्च पैतृकं तं वत्सेशोऽपूजयत्प्रतीहारम् । अर्पितविमानवाहितकाञ्चनकर्पूरवस्त्रकोटिचयम् ॥ 7.9.२५० (7-9-250)

### आख्यातं नरवाहनदत्तेन ततो विमानकर्तारम् । उपकारिणं स राजा प्राणधरं तमपि मानयामास ॥ २५१ (7-9-251)

### कथमेषा राजसुता संप्राप्ता कथमितश्च यातौ स्वः । इति पप्रच्छ सहर्षः संमान्य स गोमुखं नृपतिः ॥ २५२ (7-9-252)

### अथ मृगयावनगमनात्प्रभृति यथा दर्शनं तपस्विन्याः । राज्यधरसमासादितविमानयुक्त्या यथा च तीर्णोऽब्धिः ॥ २५३ (7-9-253)

### कर्पूरिका विवाहे विमुखापि च संमुखी यथा विहिता । प्राणधरलाभलब्धेनागमनं प्राग्यथा विमानेन ॥ २५४ (7-9-254)

### युक्त्यैकान्ते स तथा तदशेषं गोमुखो यथावृत्तम् । कथयांचकार तस्मै सदारसचिवाय वत्सराजाय ॥ २५५ (7-9-255)

### क्वाखेटः क्व च तापसी क्व च तथोदन्वत्तटे यन्त्रवि-त्तक्षा राज्यधरस्तदीयवहनेनोल्लङ्घनं क्वाम्बुधेः । तत्पारे च विमानकर्तुरपरस्यास्य क्व पूर्वं गति-र्भव्यानां शुभसिद्ध्युपायरचनाचिन्ता विधत्ते विधिः ॥ २५६ (7-9-257)

### इति तैर्निखिलैः सविस्मयप्रमदाकम्पितमस्तकैस्ततः । जगदे विदधे च गोमुखे प्रभुभक्तिस्तुतिरत्र सादरैः ॥ २५७ (7-9-258)

### रत्नप्रभां च राज्ञीं पतिव्रताधर्मजनितपरितोषाम् । प्रशशंसुस्ते भर्तुर्निजविद्याविहितपथरक्षाम् ॥ २५८ (7-9-259)

### अथ नरवाहनदत्तो विनीतगगनाङ्गणागमनखेदः । स विवेश राजधानीं पितृभिर्भार्यादिभिश्च समम् ॥ २५९ (7-9-260)

### तत्रोपागतमानितबन्धुसुहृत्स्वर्णकूटभृतकोषः । वसुभिस्तौ पूरितवान्प्राणधरश्वाशुरप्रतीहारौ ॥ 7.9.२६० (7-9-261)

### भुक्तोत्तरं च सपदि प्राणधरस्तं व्यजिज्ञपत्प्रणतः । देवावयोः किलैवं कर्पूरकभूभृता समादिष्टम् ॥ २६१ (7-9-262)

### आगन्तव्यं त्वरितं मद्दुहितरि भर्तृभवनमाप्तायाम् । येनाहं जानीयां संप्राप्तामत्र शीघ्रमिति ॥ २६२ (7-9-263)

### तद्गन्तव्यं निश्चितमावाभ्यां देव चतुरमधुनैव । दापय कर्पूरिकया राज्ञो लेखं स्वहस्तलिखितं नौ ॥ २६३ (7-9-264)

### नहि तस्य सुतास्निग्धं हृदयं राज्ञोऽन्यथा समाश्वसिति । स ह्यारूढविमानो न जातुचिच्छङ्कते प्रपातमतः ॥ २६४ (7-9-265)

### तल्लेखदानपूर्वं संप्रति सहितं मया प्रधानमिमम् । अनुजानीहि विमानप्रस्थानप्रोन्मुखं प्रतीहारम् ॥ २६५ (7-9-266)

### अहमादाय कुटुम्बकमेष्यामि पुनस्त्विहैव युवराज । शक्ष्यामि नामृतमयं चरणाम्भोजद्वयं तव त्यक्तुम् ॥ २६६ (7-9-267)

### इति तेन सुदृढमुक्ते प्राणधरेणैष वत्सराजसुतः । लेखस्य लेखने तां न्ययुङ्क्त कर्पूरिकां तदैव वधूम् ॥ २६७ (7-9-268)

### तात न चिन्ता मयि ते कार्या सद्भर्तृसौख्यसदनजुषि । किं हि महाब्धेः कमला चिन्तास्पदमाश्रितोत्तमं पुरुषम् ॥ २६८ (7-9-269)

### इति च स्वहस्तलिखिते कर्पूरिकया तयार्पिते लेखे । क्षत्तृप्राणधरौ तौ वत्सेशसुतोऽर्चितौ स विससर्ज ॥ २६९ (7-9-270)

### तौ चारुह्य विमानं गगनगती जातविस्मयैः सर्वैः । दृष्टौ तीर्त्वा जलधिं ययतुः कर्पूरसंभवं नगरम् ॥ 7.9.२७० (7-9-271)

### तत्र सुतां पतिसदनप्राप्तां संश्राव्य दत्तलेखौ तौ । आनन्दयांबभूवतुरथ तं कर्पूरकं नराधिपतिम् ॥ २७१ (7-9-272)

### अन्येद्युरनुज्ञाप्य प्राणधरस्तं नृपं स सकुटुम्बः । संभावितराज्यधरो नरवाहनदत्तपार्श्वमेवागात् ॥ २७२ (7-9-273)

### सोऽत्रागताय सद्यः कृतकार्यायात्ममन्दिरसमीपे । नरवाहनदत्तोऽस्मै प्रददौ वसतिं च जीवनं च महत् ॥ २७३ (7-9-274)

### चिक्रीड च तद्विहितैरवरोधसखो विमानकैर्विचरन् । अभ्यस्यदिव भविष्यद्विद्याधरचक्रवर्तिगगनगतिम् ॥ २७४ (7-9-275)

### इत्यत्र नन्दितसुहृत्स्वजनावरोधो वत्सेश्वरस्य तनयोऽथ स तान्यहानि । रत्नप्रभामदनमञ्चुकयोस्तृतीयां कर्पूरिकां समधिगम्य सुखं निनाय ॥ २७५ (7-9-276)

### इति महाकविश्रीसोमदेवभट्टविरचिते कथासरित्सागरे रत्नप्रभालम्बके नवमस्तरङ्गः । समाप्तश्चायं रत्नप्रभालम्बकः सप्तमः । 