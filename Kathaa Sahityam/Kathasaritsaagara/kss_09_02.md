## [कथासरित्सागरः 09 02](https://sa.wikisource.org/wiki/कथासरित्सागरः/लम्बकः_९/तरङ्गः_२)

### ततोऽलंकारवत्या स युक्तो वत्सेश्वरात्मजः । नरवाहनदत्तोऽत्र नववध्वा पितुर्गृहे ॥ १ (9-2-1)

### तच्चेटिकानां दिव्येन नृत्यगीतेन रञ्जितः । आपानं सेवमानश्च सचिवैः सह तस्थिवान् ॥ २ (9-2-2)

### एकदा च तमागत्य सा श्वश्रूः काञ्चनप्रभा । अलंकारवतीमाता विहितातिथ्यमब्रवीत् ॥ ३ (9-2-3)

### आगच्छास्मद्गृहं पश्य तत्सुन्दरपुरं पुरम् । रमस्व तत्रोपवनेष्वलंकारवतीयुतः ॥ ४ (9-2-4)

### एतच्छ्रुत्वा तथेत्युक्त्वा पितुरावेद्य तद्गिरा । वसन्तक सहादाय वध्वा सह समन्त्रिकः ॥ ५ (9-2-5)

### श्वश्र्वा विद्याप्रभावेण तयैव स विनिर्मितम् । विमानवरमारुह्य प्रतस्थे व्योमवर्त्मना ॥ ६ (9-2-6)

### विमानस्थश्च गगनात्सोऽधस्तात्प्रविलोकयन् । स्थलीपरिमितां पृथ्वीं समुद्रान्परिखालघून् ॥ ७ (9-2-7)

### ... ............... ........ ... .. । ............... .............. ॥ ८ (9-2-8)

### श्वश्रूभार्यादिभिः साकं क्रमात्प्राप हिमाचलम् । नादितं किंनरीगीतैः स्वर्वधूसंघसुन्दरम् ॥ ९ (9-2-9)

### तत्राश्चर्याणि सुबहून्येष पश्यन्नवाप्तवान् । नरवाहनदत्तोऽथ तत्सुन्दरपुरं युवा ॥ १० (9-2-10)

### सौवर्णै रत्ननिचितैः प्रासादैर्हिमवत्यपि । सुमेरुशिखरभ्रान्तिं कुर्वद्भिरुपशोभितम् ॥ ११ (9-2-11)

### व्योमावतीर्णश्चोत्तीर्य विमानात्प्रविवेश तत् । सानाथ्यदर्शनान्नृत्यदिव लोलैर्ध्वजांशुकैः ॥ १२ (9-2-12)

### प्रविशद्राजधानीं च स श्वश्र्वा कृतमङ्गलः । अलंकारवतीयुक्तः सवयस्यवसन्तकः ॥ १३ (9-2-13)

### तत्र तं दिवसं दिव्यैर्भोगैः श्वश्रूप्रभावजैः । उवास सुकृती स्वर्ग इव श्वशुरवेश्मनि ॥ १४ (9-2-14)

### अन्येद्युस्तं च सा श्वश्रूरवोचत्काञ्चनप्रभा । अस्ति स्वयंभूर्भगवान्नगरेऽस्मिन्नुमापतिः ॥ १४ (9-2-15)

### स दृष्टपूजितो भोगं मोक्षं चैव प्रयच्छति । अलंकारवतीपित्रा तत्रोद्यानं कृतं महत् ॥ १६ (9-2-16)

### तीर्थं गङ्गासरःसंज्ञमन्वर्थं चावतारितम् । तं तत्रार्चयितुं देवं विहर्तुं चाद्य गच्छत ॥ १७ (9-2-17)

### एवं श्वश्र्वा तयोक्तस्तु शार्वोद्यानं सहानुगः । नरवाहनदत्तोऽगादलंकारवतीसखः ॥ १८ (9-2-18)

### तरुभिः काञ्चनस्कन्धै रत्नशाखामनोरमैः । मुक्तागुच्छाच्छकुसुमैः कान्तं विद्रुमपल्लवैः ॥ १९ (9-2-19)

### तत्र गङ्गासरःस्नातः पूजितोमापतिश्च सः । बभ्राम रत्नसोपाना वापीः काञ्चनपङ्कजाः ॥ २० (9-2-20)

### तासां तीरेषु हृद्येषु कल्पवल्लीगृहेषु च । सहालंकारवत्या स विजहारानुगान्वितः ॥ २१ (9-2-21)

### दिव्यैरापानसंगीतैः परिहासैश्च पेशलैः । मरुभूत्यार्जवकृतै रमते स्म च तेषु सः ॥ २२ (9-2-22)

### मासमात्रमुवासैवं क्रीडन्नुद्यानभूमिषु । नरवाहनदत्तोऽत्र श्वश्रूविद्याविभूतिभिः ॥ २३ (9-2-23)

### ततो देवोचितैर्वस्त्रैरलंकारैश्च पूजितः । सवधूकः सहामात्यः काञ्चनप्रभया तया ॥ २४ (9-2-24)

### आययौ स विमानेन तेनैव सह सानुगः । कौशाम्बीं सहितो वध्वा पित्रोर्दत्तेक्षणोत्सवः ॥ २५ (9-2-25)

### तत्र वासवदत्ताया वत्सराजस्य चाग्रतः । अलंकारवतीमाह माता सा काञ्चनप्रभा ॥ २६ (9-2-26)

### दुःखं स्थाप्यस्त्वया भर्ता नेर्ष्याकोपेन जातुचित् । तत्पापजो हि विरहः पुत्रि गाढानुतापकृत् ॥ २७ (9-2-27)

### ईर्ष्यावत्या मया पूर्वं दुःखं यत्स्थापितः पतिः । ततोऽद्य पश्चात्तापेन दह्ये तस्मिन्गते वनम् ॥ २८ (9-2-28)

### इत्युक्त्वा तां समाश्लिष्य बाष्पसंरुद्धनेत्रया । काञ्चनप्रभया जग्मे खमुत्पत्य निजं पुरम् ॥ २९ (9-2-29)

### ततस्तस्मिन्दिने याते प्रातः कृत्वोचिताः क्रियाः । नरवाहनदत्तेऽत्र स्थिते स्वसचिवान्विते ॥ ३० (9-2-30)

### अलंकारवतीपार्श्वं प्रविश्यैव विलासिनी । एकाब्रवीद्भीतमीता देवि स्त्रीं रक्ष रक्ष माम् ॥ ३१ (9-2-31)

### एष हि ब्राह्मणो हन्तुमागतो मां बहिः स्थितः । एतद्भयात्प्रविष्टाहं पलाय्य शरणैषिणी ॥ ३२ (9-2-32)

### मा भैषीर्ब्रूहि वृत्तान्तं कोऽयं किं त्वां जिघांसति । इति पृष्टा च सा वक्तुं भूय एव प्रचक्रमे ॥ ३३ (9-2-33)

### अशोकमाला नामाहमस्यामेव पुरि प्रभो । बलसेनाभिधानस्य क्षत्रियस्यात्मसंभवा ॥ ३४ (9-2-34)

### साहं कन्या सती पूर्वं रूपलुब्धेन याचिता । हठशर्माभिधानेन विप्रेणार्थवता पितुः ॥ ३५ (9-2-35)

### नाहं दुराकृतिं घोरमुखमिच्छाम्यमुं पतिम् । दत्ता नासे गृहेऽस्येति पितरं चाहमब्रवम् ॥ ३६ (9-2-36)

### तच्छ्रुत्वाप्यकरोत्तावद्धठशर्मा गृहे पितुः । प्रायं यावदहं दत्ता तेनास्मै वधभीरुणा ॥ ३७ (9-2-37)

### ततो विवाह्यानिच्छन्तीमप्यनैषीत्स मां द्विजः । अहं गता च तं त्यक्त्वैवान्यं क्षत्रियपुत्रकम् ॥ ३८ (9-2-38)

### सोऽभिभूतोऽर्थसंदर्पाद्यत्तेन हठशर्मणा । तद्द्वितीयो मया क्षत्रकुमारो धनवाञ्छ्रितः ॥ ३९ (9-2-39)

### तस्य तेनाग्निना रात्रौ गत्वैवोद्दीपितं गृहम् । ततस्तेन विमुक्ताहं तृतीयं क्षत्रियं गता ॥ ४० (9-2-40)

### तस्याप्यादीपितं तेन निशि वेश्म द्विजन्मना । ततस्तेनाप्यहं त्यक्ता संप्राप्ता कांदिशीकताम् ॥ ४१ (9-2-41)

### जम्बुकादविकेवाथ बिभ्यती हन्तुकामतः । हठशर्मद्विजात्तस्मात्पदात्पदममुञ्चतः ॥ ४२ (9-2-42)

### इहैव युष्मद्भृत्यस्य बलिनो वीरशर्मणः । राजपुत्रस्य दासीत्वे शरण्यस्याहमाश्रयम् ॥ ४३ (9-2-43)

### तद्बुद्ध्वा मयि नैराश्यविधुरो विरहातुरः । त्वगस्थिशेषः संवृत्तो हठशर्मा स दुर्मतिः ॥ ४४ (9-2-44)

### मद्रक्षार्थं प्रवृत्तश्च बन्धनायेह तस्य सः । राजपुत्रो मया देवि वीरशर्मा निवारितः ॥ ४५ (9-2-45)

### अद्य मां निर्गतां दैवाद्दृष्ट्वाकृष्टकृपाणिकः । हठशर्मा स हन्तुं मामितो यावत्प्रधावितः ॥ ४६ (9-2-46)

### तेनागता पलाय्येह प्रतीहार्या दयार्द्रया । मुक्तद्वारा प्रविष्टाहं स च जाने स्थितो बहिः ॥ ४७ (9-2-47)

### इत्युक्तवत्यां तस्यां च हठशर्माणमात्मनः । नरवाहनदत्तस्तमग्रमानाययद्द्विजम् ॥ ४८ (9-2-48)

### क्रोधादशोकमालां तां पश्यन्तं दीप्तया दृशा । विकृतं क्षुरिकाहस्तं कोपकम्पाङ्गसंधिकम् ॥ ४९ (9-2-49)

### उवाच चैनं कुब्रह्मन्स्त्रियं हंसि दहस्यपि । तदर्थं परवेश्मानि किमर्थं पापकार्यसि ॥ ५० (9-2-50)

### तच्छ्रुत्वा स द्विजोऽवादीद्धर्मदारा इयं मम । त्यक्त्वा मां चान्यतो याता सहेय तदहं कथम् ॥ ५१ (9-2-51)

### इत्युक्ते तेन विग्ना साशोकमाला तदाब्रवीत् । भो लोकपाला ब्रूतैतत्किं न युष्मासु साक्षिषु ॥ ५२ (9-2-52)

### अनिच्छन्ती हठान्नीता विवाह्याहमिहामुना । किं तदा च मया नोक्तं नासिष्ये ते गृहेष्विति ॥ ५३ (9-2-53)

### एवमुक्ते तया तत्र दिव्या वागेवमभ्यधात् । यथैवाशोकमालेयं वक्ति सत्यं तथैव तत् ॥ ५४ (9-2-54)

### न चैषा मानुषी तत्त्वमेतदीयं निशम्यताम् । अस्त्यशोककरो नाम वीरो विद्याधरेश्वरः ॥ ५५ (9-2-55)

### तस्यापुत्रस्य चैकैव दैवादजनि कन्यका । अशोकमाला नाम्ना सावर्धतास्य पितुर्गृहे ॥ ५६ (9-2-56)

### यौवनस्था च सा तेन दीयमानान्वयार्थिना । न कंचिदैच्छद्भर्तारमतिरूपाभिमानतः ॥ ५७ (9-2-57)

### तेन शापमदात्सोऽस्यै निर्बन्धकुपितः पिता । मानुष्यं व्रज नामात्र भविता च स्वमेव ते ॥ ५८ (9-2-58)

### परिणेष्यति चात्र त्वां विरूपो ब्राह्मणो हठात् । तं त्यक्त्वा तद्भयाद्भर्तॄन्क्रमेण त्रीनुपैष्यसि ॥ ५९ (9-2-59)

### ततोऽऽप्युपद्रुता तेन दासीत्वेनाश्रयिष्यसि । राजपुत्रं बलीयांसं न चैव स निवर्त्सति ॥ ६० (9-2-60)

### दृष्ट्वा च धाविते तस्मिन्हन्तुकामे पलायिता । प्रविष्टा राजभवनं शापादस्माद्विमोक्ष्यसे ॥ ६१ (9-2-61)

### एवं याशोकमाला सा पित्रा विद्याधरी पुरा । शप्ता तेनैव नाम्नाद्य सैषा जातात्र मानुषी ॥ ६२ (9-2-62)

### जातश्च सैष शापान्तोऽमुष्या गत्वाधुना पदम् । वैद्याधरं स्वं तत्रस्था प्रवेक्ष्यति निजां तनुम् ॥ ६३ (9-2-63)

### ततोऽभिरुचिताख्येन विद्याधरमहीभुजा । वृतेन भर्त्रा सहिता शापं संस्मृत्य रंस्यते ॥ ६४ (9-2-64)

### इत्युक्त्वा विरतं वाचा दिव्यया सापि तत्क्षणम् । अशोकमाला सहसा गतजीवापतद्भुवि ॥ ६५ (9-2-65)

### दृष्ट्वा च तदलंकारवती बाष्पायितेक्षणा । नरवाहनदत्तश्च तत्पार्श्वस्थौ बभूवतुः ॥ ६६ (9-2-66)

### स तु दुःखजितामर्षो रागान्धो विलपन्नपि । अकस्माद्धठशर्माभूद्धर्षोत्फुल्लाननो द्विजः ॥ ६७ (9-2-67)

### किमेतदिति पृष्टश्च सर्वैर्विप्रो जगाद सः । मया जन्म स्मृतं पूर्वं तच्च वच्मि निशम्यताम् ॥ ६८ (9-2-68)

### हिमाद्रावस्ति मदनपुरं नामोत्तमं पुरम् । प्रलम्बभुज इत्यस्ति तत्र विद्याधरेश्वरः ॥ ६९ (9-2-69)

### तस्मोदपद्यत स्थूलभुजाख्यस्तनयः प्रभो । स च राजसुतो भव्यो यौवनस्थोऽभवत्क्रमात् ॥ ७० (9-2-70)

### ततः सुरभिवत्साख्यो विद्याधरपतिः स्वयम् । सकन्यो गृहमागत्य प्रलम्बभुजमाह तम् ॥ ७१ (9-2-71)

### इयं सुरभिदत्ताख्या सुता त्वत्सूनवे मया । दत्ता स्थूलभुजायाद्य गुणवान्स वहत्विमाम् ॥ ७२ (9-2-72)

### तच्छ्रुत्वा प्रतिपद्यैव समाहूय स्वसूनवे । स प्रलम्बभुजस्तस्मायेतमर्थं न्यवेदयत् ॥ ७३ (9-2-73)

### ततः स तं स्थूलभुजो रूपदर्पात्सुतोऽब्रवीत् । परिणेष्ये न तातैनां रूपेणैषा हि मध्यमा ॥ ७४ (9-2-74)

### किं पुत्रात्यन्तरूपेण मान्या ह्येषा महान्वया । पित्रा दत्ता मया चात्ता त्वत्कृते मान्यथा कृथाः ॥ ७५ (9-2-75)

### इत्युक्तश्च पुनस्तेन पित्रा स्थूलभुजः स तत् । नाकरोद्यत्ततस्तं स शशाप कुपितः पिता ॥ ७६ (9-2-76)

### रूपाहंकारदोषेण मानुष्येऽवतरामुना । भविष्यसि च तत्र त्वं विकृतो विकटाननः ॥ ७७ (9-2-77)

### भार्यामशोकमालाख्यां प्राप्य शापच्युतां हठात् । प्राप्तासि विरहक्लेशमनिच्छन्त्या तयोज्झितः ॥ ७८ (9-2-78)

### तस्याश्चान्यप्रसक्तायाः कृते दुःखकृशीकृतः । करिष्यस्यग्निदाहादि पातकं रागमोहितः ॥ ७९ (9-2-79)

### इत्युक्तशापं रुदती तं प्रलम्बभुजं तदा । साध्वी सुरभिदत्ता सा पादलग्ना व्यजिज्ञपत् ॥ ८० (9-2-80)

### देहि शापं ममाप्येवं समास्तु गतिरावयोः । मा भून्मे भर्तुरेकस्य क्लेशो मदपराधतः ॥ ८१ (9-2-81)

### एवमुक्तवतीं तुष्टः साध्वीं तां परिसान्त्वयन् । स प्रलम्बभुजः सूनोरेवं शापान्तमभ्यधात् ॥ ८२ (9-2-82)

### यदैवाशोकमालायाः शापमोक्षो भविष्यति । तदैव जातिं स्मृत्वायं शापादस्माद्विमोक्ष्यते ॥ ८३ (9-2-83)

### प्राप्य च स्वतनुं शापं संस्मरन्निरहंकृतिः । अचिरात्त्वां विवाह्येह त्वद्युक्तो भविता सुखी ॥ ८४ (9-2-84)

### इत्युक्ता तेन सा साध्वी कथंचिद्धृतिमाददे । तं च जानीत मां स्थूलभुजं शापादिह च्युतम् ॥ ८५ (9-2-85)

### दृष्टं मया चाहंकारदोषाद्दुःखमिदं महत् । पुंसामदृष्टे दृष्टे वा श्रेयोऽहंकारिणां कुतः ॥ ८६ (9-2-86)

### क्षीणो मे स च शापोऽद्येत्युक्त्वा मुक्त्वा च तां तनुम् । हठशर्मा स संपेदे विद्याधरकुमारकः ॥ ८७ (9-2-87)

### अशोकमालादेहं च नीत्वा विद्याप्रभावतः । अदृश्यमेव चिक्षेप गङ्गायामानृशंस्यतः ॥ ८८ (9-2-88)

### विद्याप्रभावानीतैश्च तत्तोयैरभितः क्षणात् । अक्षालयदलंकारवतीवासगृहं स तत् ॥ ८७ (9-2-89)

### नरवाहनदत्तं च नत्वा तं भाविनं प्रभुम् । स्वकार्यसिद्धये प्रायादुत्पत्य स नभस्ततः ॥ ९० (9-2-90)

### विस्मितेष्वथ सर्वेषु प्रसङ्गादत्र गोमुखः । अनङ्गरतिसंबद्धामिमामकथयत्कथाम् ॥ ९१ (9-2-91)

### अस्ति शूरपुरं नाम यथार्थं नगरं भुवि । महावराह इत्यासीद्राजा तत्रातिदुर्मदः ॥ ९२ (9-2-92)

### गौर्याराधनतस्तस्य देव्यां पद्मरतौ सुता । जज्ञेऽनङ्गरतिर्नाम भूपस्यानन्यसंततेः ॥ ९३ (9-2-93)

### कालेन यौवनारूढा सा च रूपाभिमानिनी । नेच्छति स्म पतिं कंचिद्याचमानेषु राजसु ॥ ९४ (9-2-94)

### यः शूरो रूपवानेकं विज्ञानं वेत्ति शोभनम् । तस्मै मयात्मा दातव्य इत्युवाच तु निश्चयात् ॥ ९५ (9-2-95)

### अथ तत्राययुर्वीराश्चत्वारो दक्षिणापथात् । तत्प्रेप्सवः श्रुतोदन्तास्तदीप्सितगुणान्विताः ॥ ९६ (9-2-96)

### द्वाःस्थैरावेदितांस्तांश्च प्रविष्टान्पृच्छति स्म सः । महावराहो नृपतिरनङ्गरतिसंनिधौ ॥ ९७ (9-2-97)

### नाम किं कस्य युष्माकं जातिर्विज्ञानमेव च । एतद्राजवचः श्रुत्वा तेष्वेकस्तं व्यजिज्ञपत् ॥ ९८ (9-2-98)

### पञ्चपट्टिकनामाहं शूद्रो विज्ञानमस्ति मे । वयामि प्रत्यहं पञ्च पट्टिकायुगलानि यत् ॥ ९९ (9-2-99)

### तेभ्य एकं प्रयच्छामि ब्राह्मणाय ददामि च । द्वितीयं परमेशाय तृतीयं च वसे स्वयम् ॥ १०० (9-2-100)

### चतुर्थे मे भवेद्भार्या यदि तस्यै ददामि तत् । शरीरयात्रां विक्रीय पञ्चमेन करोम्यहम् ॥ १०१ (9-2-101)

### अथ द्वितीयोऽप्याचख्यावहं भाषाज्ञसंज्ञकः । वैश्यो रुतं विजानामि सर्वेषां मृगपक्षिणाम् ॥ १०२ (9-2-102)

### ततस्तृतीयोऽप्यवददहं खड्गधराभिधः । क्षत्रियः खड्गयुद्धेन जीये नान्येन केनचित् ॥ १०३ (9-2-103)

### चतुर्थश्चाब्रवोज्जीवदत्ताख्योऽहं द्विजोत्तमः । गौरीप्रसादविद्याभ्यां जीवयामि मृतां स्त्रियम् ॥ १०४ (9-2-104)

### एवमुक्तवतां तेषां शूद्रविट्क्षत्रियास्त्रयः । रूपं शौर्यं बलं चैव शशंसुः पृथगात्मनः ॥ १०५ (9-2-105)

### ब्राह्मणो रूपवर्जं तु बलवीर्यं शशंस सः । ततो महावराहः स्वं क्षत्तारमवदन्नृपः ॥ १०६ (9-2-106)

### नीत्वा विश्रमयैतास्त्वं संप्रति स्वगृहेऽखिलान् । तच्छ्रुत्वा स तथेत्युक्त्वा क्षत्ता तानानयद्गृहम् ॥ १०७ (9-2-107)

### ततोऽब्रवीत्स राजा तामनङ्गरतिमात्मजाम् । एषां चतुर्णां वीराणां पुत्रि कोऽभिमतस्तव ॥ १०८ (9-2-108)

### श्रुत्वैतत्पितरं तं सा प्राहानङ्गरतिस्तदा । चतुर्णामपि तातैषां न कोऽप्यभिमतो मम ॥ १०९ (9-2-109)

### शूद्रश्च वायकश्चैकः क्रियते तस्य किं गुणैः । वैश्यो द्वितीयः पक्ष्यादिरुतैर्ज्ञातैश्च तस्य किम् ॥ ११० (9-2-110)

### ताभ्यां कथमहं दद्यामात्मानं क्षत्रिया सती । तृतीयस्तुल्यवर्णो मे भवति क्षत्रियो गुणी ॥ १११ (9-2-111)

### किं तु सेवोपजीवी स दरिद्रः प्राणविक्रयी । पृध्वीपतिसुता भूत्वा कथं स्यां तस्य गेहिनी ॥ ११२ (9-2-112)

### चतुर्थो ब्राह्मणो जीवदत्तोऽप्यभिमतो न मे । स विरूपो विकर्मस्थः पतितो वेदवर्जितः ॥ ११३ (9-2-113)

### स ते दण्डयितुं युक्तः किं नु तस्मै ददासि माम् । वर्णाश्रमाणां धर्मस्य राजा त्वं तात रक्षिता ॥ ११४ (9-2-114)

### खड्गशूराच्च नृपतेर्धर्मशूरः प्रशस्यते । खड्गशूरसहस्राणां धर्मशूरो भवेत्पतिः ॥ ११५ (9-2-115)

### इत्याद्युक्तवतीमेतां सुतामन्तःपुरं निजम् । विसृज्य च समुत्तस्थौ स्नानाद्यर्थं स भूपतिः ॥ ११६ (9-2-116)

### द्वितीयेऽह्नि च ते वीरा गृहात्क्षत्तुर्विनिर्गताः । बभ्रमुर्नगरे तत्र चत्वारोऽपि सकौतुकाः ॥ ११७ (9-2-117)

### तावच्च पद्मकवलो नामात्र व्यालवारणः । भग्नालानो जनं मथ्नञ्शालाया निरगान्मदात् ॥ ११८ (9-2-118)

### सोऽप्यधावच्च तान्दृष्ट्वा वीरान्हन्तुं महागजः । ते चापि तस्याभिमुखं प्राधावन्नुद्यतायुधाः ॥ ११९ (9-2-119)

### ततः खड्गधराख्यो यस्तन्मध्ये क्षत्रियः स तान् । अन्यान्निवार्य त्रीनेको गजमभ्यापपात तम् ॥ १२० (9-2-120)

### लुलाव च करं तस्य गर्जतोऽग्रप्रसारितम् । एकेनापि प्रहारेण बिसकन्दावहेलया ॥ १२१ (9-2-121)

### पादमध्ये च निर्गत्य दर्शयित्वा च लाघवम् । प्रहारं प्रददौ पृष्ठे द्वितीयं तस्य दन्तिनः ॥ १२२ (9-2-122)

### तृतीयेन च चिच्छेद तस्य पादावुभावपि । ततो मुक्तारटिर्हस्ती पपात च ममार च ॥ १२३ (9-2-123)

### तं दृष्ट्वा विक्रमं तस्य जनः सर्वो विसिस्मिये । राजा महावराहस्तद्बुद्ध्वा चित्रीयते स्म च ॥ १२४ (9-2-124)

### अन्येद्युः स गजारूढो मृगयायै नृपो ययौ । वीराः खड्गधराद्यास्ते चत्वारोऽपि तमन्वगुः ॥ १२५ (9-2-125)

### तत्र व्याघ्रमृगक्रोडान्ससैन्ये राज्ञि निघ्नति । अधावन्कुपिताः सिंहाः श्रुतवारणबृंहिताः ॥ १२६ (9-2-126)

### अभ्यापतन्तमेकं च सिंहं खड्गधरोऽथ सः । एकेन तीक्ष्णनिस्त्रिंशप्रहारेण द्विधाकरोत् ॥ १२७ (9-2-127)

### द्वितीयं च गृहीत्वैव चरणे वामपाणिना । आस्फोट्य भूतले सिंहं चकार गतजीवितम् ॥ १२८ (9-2-128)

### भाषाज्ञो जीवदत्तश्च पञ्चपट्टिक एव च । एकैकः सिंहमेकैकं तथैवास्फोटयद्भुवि ॥ १२९ (9-2-129)

### एवं क्रमेण ते राज्ञः पश्यतः पादचारिभिः । लीलया बहवो वीरैः सिंहव्याघ्रादयो हताः ॥ १३० (9-2-130)

### ततः सविस्मयस्तुष्टः कृताखेटः स भूपतिः । विवेश स्वपुरं तेऽपि वीराः क्षत्तुर्गृहं ययुः ॥ १३१ (9-2-131)

### स च राज्ञा प्रविश्यान्तःपुरं श्रान्तोऽपि तत्क्षणम् । तत्रैवानाययामास तामनङ्गरतिं सुताम् ॥ १३२ (9-2-132)

### आख्याय तेषां वीराणामेकैकस्य पराक्रमम् । आखेटके यथादृष्टं तामुवाचातिविस्मिताम् ॥ १३३ (9-2-133)

### पञ्चपट्टिकभाषाज्ञावसवर्णावुभौ यदि । विप्रोऽपि जीवदत्तश्चेद्रूपहीनो विकर्मकृत् ॥ १३४ (9-2-134)

### तत्क्षत्रियस्य दोषोऽस्ति तस्य खड्गधरस्य कः । सुप्रमाणसुरूपस्य बलविक्रमशालिनः ॥ १३५ (9-2-135)

### येन हस्ती हतस्तादृग्यः पिनष्टि च भूतले । गृहीत्वा पादतः सिंहान्खड्गेनान्यान्निहन्ति च ॥ १३६ (9-2-136)

### दरिद्रः सेवकश्चेति दोषस्तस्योच्यते यदि । अहं तं सेव्यमन्येषां करिष्यामीश्वरं क्षणात् ॥ १३७ (9-2-137)

### तत्तं वृणीष्व भर्तारं यदि ते पुत्रि रोचते । इत्युक्ता तेन सानङ्गरतिः पित्रा जगाद तम् ॥ १३८ (9-2-138)

### तर्ह्यानीतेषु सर्वेषु तेषु वीरेष्विह त्वया । गणकः पृच्छयतां तावत्पश्यामः किं ब्रवीति सः ॥ १३९ (9-2-139)

### एवं तयोक्तः स नृपो वीरानानाय्य तत्र तान् । तत्संनिधौ सानुरोधः पप्रच्छ गणकं स्वयम् ॥ १४० (9-2-140)

### पश्यानङ्गरतेरेषां मध्यात्केन समं मिथः । अस्त्यानुकूल्यं लग्नश्च भवेत्तस्याः कदा शुभः ॥ १४१ (9-2-141)

### तच्छ्रुत्वा पृष्टनक्षत्रस्तेषां स गणकोत्तमः । गणयित्वा चिरं कालं राजानं तमभाषत ॥ १४२ (9-2-142)

### न चेत्कुप्यसि मे देव स्फुटं विज्ञापयामि तत् । अस्ति त्वद्दुहितुर्नैषामेकेनाप्यनुकूलता ॥ १४३ (9-2-143)

### न चेहास्ति विवाहोऽस्या एषा शापच्युतात्र यत् । विद्याधरी स शापोऽस्यास्त्रिभिर्मासैर्निवर्त्सति ॥ १४४ (9-2-144)

### तस्मान्मासत्रयं तावत्प्रतीक्षन्ताममी इह । नैषां स्वलोकं याता चेत्तत एतद्भविष्यति ॥ १४५ (9-2-145)

### एतन्मौहूर्तिकस्यास्य वचः सर्वेऽपि तत्र ते । श्रद्दधुस्तत्र चैवासन्वीरा मासत्रयावधि ॥ १४६ (9-2-146)

### गते मासत्रये राजा तान्वीरान्गणकं च तम् । स्वाग्रमानाययामास तामनङ्गरतिं च सः ॥ १४७ (9-2-147)

### दृष्ट्वा चाधिकसौन्दर्यामकस्मात्तां सुतां नृपः । जहर्ष गणकस्तां तु प्राप्तकालाममन्यत ॥ १४८ (9-2-148)

### इदानीं ब्रूहि यद्युक्तं ते हि मासास्त्रयो गताः । इति यावच्च तं राजा गणकं पृच्छति स्म सः ॥ १४९ (9-2-149)

### तावज्जातिं निजां स्मृत्वा सानङ्गरतिराननम् । आच्छाद्य स्वोत्तरीयेण मानुषीं तां तनुं जहौ ॥ १५० (9-2-150)

### एवमेषा स्थिता किंस्विदिति राज्ञा स्वयं मुखम् । यावदुद्धाट्यते तस्यास्तावत्सा ददृशे मृता ॥ १५१ (9-2-151)

### व्यावृत्तनेत्रभ्रमरा विवर्णवदनाम्बुजा । हंसमञ्जुस्वनोन्मुक्ता पद्मिनीव हिमाहता ॥ १५२ (9-2-152)

### ततः स सद्यस्तच्छोकवज्रपाताहतो भुवि । भूभृत्पपात निश्चेष्टः स्वपक्षच्छेदमूर्च्छितः ॥ १५३ (9-2-153)

### राज्ञी पद्मरतिः सापि व्यामोहपतिता ययौ । भ्रष्टाभरणपुष्पा क्ष्मामिभभग्नेव मञ्जरी ॥ १५४ (9-2-154)

### मुक्ताक्रन्दे परिजने तेषु वीरेषु दुःखिषु । लब्धसंज्ञः क्षणाद्राजा जीवदत्तमुवाच तम् ॥ १५५ (9-2-155)

### नात्रैषा शक्तिरन्येषामधुनावसरोऽस्तु ते । प्रतिज्ञातं त्वया नारीं जीवयामि मृतामिति ॥ १५६ (9-2-156)

### यदि विद्याबलं तेऽस्ति तज्जीवय सुतां मम । दास्यामि तुभ्यमेवैतां विप्राय प्राप्तजीविताम् ॥ १५७ (9-2-157)

### इति राज्ञो वचः श्रुत्वा जीवदत्तोऽभिमन्त्रितैः । अभ्युक्ष्य तोयैस्तां राजपुत्रीमार्यामिमां जगौ ॥ १५८ (9-2-158)

### अट्टाट्टहासहसिते करङ्कमालाकुले दुरालोके । चामुण्डे विकराले साहाय्यं मे कुरु त्वरितम् ॥ १५९ (9-2-159)

### एवं तेन कृते यत्ने जीवदत्तेन सा यदा । बाला न जीवितं प्राप विषण्णः सोऽवदत्तदा ॥ १६० (9-2-160)

### दत्तापि विन्ध्यवासिन्या विद्या मे निष्फला गता । तदेतेनोपहास्येन किं कार्यं जीवितेन मे ॥ १६१ (9-2-161)

### इत्युक्त्वा जीवदत्तः स्वं शिरश्छेत्तुं महासिना । यावत्प्रवर्तते तावदुदगाद्भारती दिवः ॥ १६२ (9-2-162)

### भो जीवदत्त मा कार्षीः साहसं शूणु संप्रति । एषानङ्गप्रभा नाम सद्विद्याधरकन्यका ॥ १६३ (9-2-163)

### पित्रोः शापेन मानुष्यमियन्तं कालमागता । त्यक्त्वाद्यैतां तनुं याता स्वलोकं स्वतनुं श्रिता ॥ १६४ (9-2-164)

### तद्विन्ध्यवासिनीमेव गत्वाराधय तां पुनः । तत्प्रसादादिमां प्राप्स्यस्यपि विद्याधरीं सतीम् ॥ १६५ (9-2-165)

### न चैषा दिव्यभोगस्था शोच्या राज्ञो न चापि ते । इत्युदीर्य यथातत्त्वं दिव्या वाग्विरराम सा ॥ १६६ (9-2-166)

### ततः सुतायाः संस्कारं कृत्वा राजा जहौ शुचम् । सदारोऽपि ययुस्तेऽन्ये त्रयो वीरा यथागतम् ॥ १६७ (9-2-167)

### जीवदत्तस्तु जातास्थो गत्वा तां विन्ध्यवासिनीम् । तपसाराधयामास स्वप्ने साप्यादिदेश तम् ॥ १६८ (9-2-168)

### तुष्टा तवाहमुत्तिष्ठ शृणु चेदं ब्रवीमि ते । अस्ति वीरपुरं नाम नगरं तुहिनाचले ॥ १६९ (9-2-169)

### विद्याधराधिराजोऽस्ति समरो नाम तत्र च । तस्यानङ्गवतीदेव्यां सुतानङ्गप्रभाजनि ॥ १७० (9-2-170)

### सा रूपयौवनोत्सेका नैच्छत्कंचित्पतिं यदा । तदातिदुर्ग्रहक्रुद्धौ पितरौ शपतः स्म ताम् ॥ १७१ (9-2-171)

### मानुष्यं व्रज तत्रापि न भर्तृसुखमाप्स्यसि । कन्येव षोडशाब्दा तां त्यक्त्वा तनुमिहैष्यसि ॥ १७२ (9-2-172)

### मर्त्यो विरूपो भावी च खड्गसिद्धोऽथ ते पतिः । मुनिकन्याभिलाषेण शापान्मर्त्यत्वमागतः ॥ १७३ (9-2-173)

### अनिच्छन्तीमपि त्वां च मर्त्यलोकं स नेष्यति । त्वया तस्य वियोगोऽत्र भविष्यत्यन्यनीतया ॥ १७४ (9-2-174)

### पूर्वजन्मनि तेनाष्टौ हृता हि परयोषितः । तेनाष्टजन्मभोगार्ह दुःखं सोऽनुभविष्यति ॥ १७५ (9-2-175)

### त्वं चात्र जन्मन्येकस्मिन्नष्टानामिव जन्मनाम् । दुःखं प्राप्स्यसि विद्यानां भ्रंशेन मनुजीकृता ॥ १७६ (9-2-176)

### सर्वस्यैव हि पापिष्ठसंपर्कः पापभागदः । समपापः पुनः स्त्रीणां भर्त्रा पापेन संगमः ॥ १७७ (9-2-177)

### नष्टस्मृतिः पतींश्चात्र बहून्प्राप्स्यसि मानुषान् । त्वयोचितवरद्वेषदुर्ग्रहो विहितो यतः ॥ १७८ (9-2-178)

### योऽयाचत समानस्त्वां द्युचरो मदनप्रभः । भूत्वा स मानुषो भूभृदन्ते भावी पतिस्तव ॥ १७९ (9-2-179)

### ततस्त्वं शापनिर्मुक्ता स्वलोकं पुनरागता । तमेव द्युचरीभूतं संप्राप्स्यस्युचितं पतिम् ॥ १८० (9-2-180)

### तदेवं पितृशप्ता सा भूत्वानङ्गरतिः क्षितौ । प्राप्ताद्य पित्रोर्निकटं जातानङ्गप्रभा पुनः ॥ १८१ (9-2-181)

### अतो वीरपुरं गत्वा जित्वा तत्पितरं रणे । जानन्तमपि कौलीनरक्षितं तामवाप्नुहि ॥ १८२ (9-2-182)

### इमं गृहाण खड्गं च येन हस्तगतेन ते । गतिर्भविष्यत्याकाशे किं चाजेयो भविष्यसि ॥ १८३ (9-2-183)

### इत्युक्त्वार्पितखड्गा सा तस्य देवी तिरोदधे । स च प्रबुबुधे दिव्यं खड्गं हस्ते ददर्श च ॥ १८४ (9-2-184)

### अथोत्थाय प्रहृष्टात्मा जीवदत्तो नताम्बिकः । तत्प्रसादामृताप्यायशान्ताशेषतपःक्लमः ॥ १८५ (9-2-185)

### खड्गहस्तः खमुपत्य परिभ्रम्य हिमालयम् । प्राप वीरपुरस्थं तं समरं द्युचरेश्वरम् ॥ १८६ (9-2-186)

### तेन युद्धजितेनात्र प्रदत्तां परिणीय सः । तामनङ्गप्रभां भेजे दिव्यां संभोगसंपदम् ॥ १८७ (9-2-187)

### कंचित्कालं स्थितश्चात्र श्वशुरं समरं स तम् । जीवदत्तो जगादैवं तां चानङ्गप्रभां प्रियाम् ॥ १८८ (9-2-188)

### मनुष्यलोकं गच्छावस्तं प्रत्युत्कण्ठितोऽस्मि यत् । प्राणिनां हि निकृष्टापि जन्मभूमिः परा प्रिया ॥ १८९ (9-2-189)

### एतच्छ्रुत्वा वचस्तस्य श्वशुरः सोऽन्वमन्यत । सा त्वनङ्गप्रभा कृच्छ्रादनुमेने विजानती ॥ १९० (9-2-190)

### अथाङ्कोपात्तया साकमनङ्गप्रभया तया । जीवदत्तः स नभसा मर्त्यलोकमवातरत् ॥ १९१ (9-2-191)

### दृष्ट्वात्र रम्यमेकं च पर्वतं सा जगाद तम् । श्रान्तानङ्गप्रभा क्षिप्रमिह विश्रम्यतामिति ॥ १९२ (9-2-192)

### ततस्तथेति तत्रैव सोऽवतीर्य तया सह । चकाराहारपानादि तत्तद्विद्याप्रभावतः ॥ १९३ (9-2-193)

### ततोऽनङ्गप्रभां जीवदत्तोऽसौ विधिचोदितः । तामुवाच प्रिये किंचिन्मधुरं गीयतां त्वया ॥ १९४ (9-2-194)

### तच्छ्रुत्वा गातुमारेभे सा भक्त्या धूर्जटेः स्तुतिम् । तेन तद्गीतशब्देन सोऽथ निद्रामगाद्द्विजः ॥ १९५ (9-2-195)

### तावदाखेटकश्रान्तो निर्झराम्भोभिलाषुकः । राजा हरिवरो नाम पथा तेन किलाययौ ॥ १९६ (9-2-196)

### स तेन गीतशब्देन श्रुतेन हरिणो यथा । आकृष्टोऽभ्यापतत्तत्र रथमुन्मुच्य केवलः ॥ १९७ (9-2-197)

### शकुनैः पूर्वमाख्यातशुभोऽपश्यत्स भूपतिः । तामनङ्गप्रभां संत्यामनङ्गस्य प्रभामिव ॥ १९८ (9-2-198)

### तदा तद्गीतरूपाभ्यां नीतं तस्य विहस्तताम् । निर्बिभेद यथाकामं हृदयं मदनः शरैः ॥ १९९ (9-2-199)

### सापि तं वीक्ष्य सहसा सुभगं पुष्पधन्वनः । पतिता गोचरेऽनङ्गप्रभा क्षणमचिन्तयत् ॥ २०० (9-2-200)

### कोऽयं किमयमुन्मुत्त पुष्पचापो मनोभवः । किं मूर्तो गीततुष्टस्य शर्वस्यानुग्रहो मयि ॥ २०१ (9-2-201)

### इति संचिन्त्य पप्रच्छ सा तं मदनमोहिता । कस्त्वं कथं वनं चेदमागतोऽस्युच्यतामिति ॥ २०२ (9-2-202)

### ततो यथागतो यः स सर्वं तस्यै शशंस तत् । स राजा तामथापृच्छत्का त्वं सुन्दरि शंस मे ॥ २०३ (9-2-203)

### यश्च सुप्तस्थितोऽत्रायमेष कः कमलानने । इति तं पृष्टवन्तं च संक्षेपेण जगाद सा ॥ २०४ (9-2-204)

### अहं विद्याधरी खङ्गसिद्धश्चैष पतिर्मम । दृष्टमात्रे च जातास्मि सानुरागाधुना त्वयि ॥ २०५ (9-2-205)

### तदेहि तावद्गच्छावस्त्वदीयं नगरं द्रुतम् । तावत्प्रबुध्यते नायं तत्र वक्ष्यामि विस्तरात् ॥ २०६ (9-2-206)

### श्रुत्वैतत्तद्वचो राजा प्रतिपद्य तथेति सः । त्रैलोक्यराज्यसंप्राप्तिहर्षं हरिवरो दधे ॥ २०७ (9-2-207)

### नृपमङ्के गृहीत्वेमं गच्छाम्युत्पत्य खं जवात् । इत्यनङ्गप्रभा सान्तः सत्वरा समचिन्तयत् ॥ २०८ (9-2-208)

### तावच्च भ्रष्टविद्याभूद्भर्तृद्रोहेण तेन सा । स्मरन्ती पितृशापं च विषादं सहसा ययौ ॥ २०९ (9-2-209)

### तद्दृष्ट्वा कारणं पृष्ट्वा स राजा तामभाषत । न विषादस्य कालोऽयं प्रबुध्येतैष ते पतिः ॥ २१० (9-2-210)

### दैवायत्तं च वस्त्वेतच्छोचितुं नार्हसि प्रिये । को हि स्वशिरसश्छायां विधेश्चोल्लङ्घयेद्गतिम् ॥ २११ (9-2-211)

### तदेहि याम इत्युक्त्वा तां स श्रद्धिततद्गिरम् । अङ्के हरिवरश्चक्रे राजानङ्गप्रभां द्रुतम् ॥ २१२ (9-2-212)

### ततो निधानलब्ध्येव तुष्टो गत्वा जवात्ततः । राजारुरोह स्वरथं स भृत्यैरभिनन्दितः ॥ २१३ (9-2-213)

### तेन स्वनगरं प्राप स मनःशीघ्रगामिना । रथेन रमणीयुक्तः प्रजानां दत्तकौतुकः ॥ २१४ (9-2-214)

### स्वनामलाञ्छने तस्मिन्सोऽनङ्गप्रभया तया । सह दिव्यसुखस्तस्थौ ततो हरिवरो नृपः ॥ २१५ (9-2-215)

### साप्यनङ्गप्रभा तत्रैवासीत्तदनुरागिणी । विस्मृत्य स्वं प्रभावं तं सर्वं शापविमोहिता ॥ २१६ (9-2-216)

### अत्रान्तरे स तत्राद्रौ जीवदत्तो न केवलम् । प्रबुद्धो नैक्षतानङ्गप्रभां यावत्स्वमप्यसिम् ॥ २१७ (9-2-217)

### क्व सानङ्गप्रभा कष्टं क्व स खड्गोऽपि किं नु तम् । हृत्वा गता सा किं वा तौ नीतौ द्वावपि केनचित् ॥ २ १८ (9-2-218)

### इत्युद्भ्रान्तो बहून्कुर्वन्वितर्कान्स दिनत्रयम् । गिरिं तं विचिनोति स्म दह्यमानः स्मराग्निना ॥ २१९ (9-2-219)

### ततोऽवतीर्य चिन्वानो वनानि दिवसान्दश । स बभ्राम न चापश्यत्तस्याः पादमपि क्वचित् ॥ २२० (9-2-220)

### हा दुर्जनविधे कृच्छ्रात्सा दत्तापि कथं त्वया । खड्गसिद्ध्या सह हृता प्रियानङ्गप्रभा मम ॥ २२१ (9-2-221)

### इत्याक्रन्दन्निराहारो भ्रमन्नेकमवाप्तवान् । ग्रामं तत्र विवेशैकमाढ्यं द्विजगृहं च सः ॥ २२२ (9-2-222)

### गृहिणी तत्र सुभगा सुवस्त्रा चोपवेश्य तम् । आसने प्रियदत्ताख्या स्वचेटीः शीघ्रमादिशत् ॥ २२३ (9-2-223)

### त्वरितं जीवदत्तस्य पादौ क्षालयतास्य हि । निराहारस्य विरहाद्दिनमद्य त्रयोदशम् ॥ २२४ (9-2-224)

### तच्छ्रुत्वा विस्मितो जीवदत्तोऽन्तर्विममर्श सः । इहानङ्गप्रभा प्राप्ता किं किमेषाथ योगिनी ॥ २२५ (9-2-225)

### इति ध्यायन्धौतपादो भुक्ततद्दत्तभोजनः । प्रणतः प्रियदत्तां तामत्यार्त्या पृच्छति स्म सः ॥ २२६ (9-2-226)

### एकं ब्रूहि कथं वेत्सि मद्वृत्तान्तमनिन्दिते । द्वितीयं चापि कथय प्रियाखड्गौ क्व मे गतौ ॥ २२७ (9-2-227)

### तच्छ्रुत्वा तमवोचत्सा प्रियदत्ता पतिव्रता । भर्तुरन्यो न मे चित्ते स्वप्नेऽपि कुरुते पदम् ॥ २२८ (9-2-228)

### पुत्रभ्रातृसमानन्यान्पश्यामि पुरुषानहम् । न च मेऽनर्चितो याति कदाचिदतिथिर्गृहात् ॥ २२९ (9-2-229)

### तत्प्रभावेण जानामि भूतं भव्यं च भावि च । सा चानङ्गप्रभा नीता राज्ञा हरिवरेण ते ॥ २३० (9-2-230)

### सुप्ते त्वयि विधेर्योगात्तन्मार्गागामिना तदा । गीताकृष्टोपयातेन स्वनामपुरवासिना ॥ २३१ (9-2-231)

### सा च शक्या न ते प्राप्तुं स हि राजा महाबलः । सा पुनस्तमपि त्यक्त्वा कुलटान्यत्र यास्यति ॥ २३२ (9-2-232)

### खड्गं च देवी प्रादात्ते तत्प्राप्त्यै तद्विधाय सः । तस्यां हृतायां दिव्यत्वाद्देव्या एवान्तिकं गतः ॥ २३३ (9-2-233)

### किं च देव्यैव तेऽनङ्गप्रभाशापोपवर्णने । स्वप्ने भावि यदादिष्टं तत्कथं विस्मृतं तव ॥ २३४ (9-2-234)

### तदेष भवितव्येऽर्थे व्यामोहस्ते वृथैव कः । पापानुबन्धं मुञ्चैनं भूयोभूयोऽतिदुःखदम् ॥ २३५ (9-2-235)

### किं वाधुना तव तया पापयान्यानुरक्तया । मानुषीभूतया भ्रातस्त्वद्द्रोहभ्रष्टविद्यया ॥ २३६ (9-2-236)

### इत्युक्तः स तया साध्व्या त्यक्तानङ्गप्रभास्पृहः । तच्चापलविरक्तात्मा जीवदत्तो जगाद ताम् ॥ २२७ (9-2-237)

### शान्तस्त्वद्वचसा मोहः सत्येनाम्बामुना मम । कामं न श्रेयसे कस्य संगमः पुण्यकर्मभिः ॥ २३८ (9-2-238)

### पूर्वपापवशादेतद्दुःखमापतितं मम । तत्क्षालनाय यास्यामि तीर्थान्युज्झितमत्सरः ॥ २३९ (9-2-239)

### को मेऽनङ्गप्रभाहेतोर्वैरेणार्थः परैः सह । जितक्रोधेन सर्वं हि जगदेतद्विजीयते ॥ २४० (9-2-240)

### इति यावत्स वक्त्यत्र तावत्तस्याः पतिर्गृहे । आययौ प्रियदत्ताया धार्मिकोऽतिथिवत्सलः ॥ २४१ (9-2-241)

### कृतातिथ्येन तेनापि त्याजितो दुःखमत्र सः । विश्रम्य तीर्थयात्रायै प्रायादापृच्छ्य तावुभौ ॥ २४२ (9-2-242)

### ततः क्रमेण सर्वाणि पृथ्व्यां तीर्थानि सोऽभ्रमत् । विसोढानेककान्तारकष्टो मूलफलाशनः ॥ २४३ (9-2-243)

### भ्रान्ततीर्थश्च तामेव स ययौ विन्ध्यवासिनीम् । तत्र तेपे तपस्तीव्रं निराहारः कुशास्तरे ॥ २४४ (9-2-244)

### तपस्तुष्टा च सा साक्षादुवाचैवं तमम्बिका । उत्तिष्ठ पुत्र यूयं हि चत्वारो मामका गणाः ॥ २४५ (9-2-245)

### पञ्चमूलचतुर्वक्त्रमहोदरमुखास्त्रयः । त्वं चतुर्थश्च विकटवदनाख्यः क्रमोत्तमः ॥ २४६ (9-2-246)

### ते यूयं जातु गङ्गाया विहर्तुं पुलिनं गताः । तत्र स्नान्ती च युष्माभिर्दृष्टैका मुनिकन्यका ॥ २४७ (9-2-247)

### चापलेखेति कपिलजटाख्यस्य मुनेः सुता । प्रार्थ्यते स्म च सर्वैः सा भवद्भिर्मदनातुरैः ॥ २४८ (9-2-248)

### कन्याहमपयातेति तयोक्ते ते त्रयोऽपरे । तूष्णीमासंस्त्वया सा तु हठाद्वाहावगृह्यत ॥ २४९ (9-2-249)

### क्रन्दति स्म च सा तात तात त्रायस्व मामिति । तच्छ्रुत्वा निकटस्थोऽत्र स क्रुद्धो मुनिरागमत् ॥ २५० (9-2-250)

### तं दृष्ट्वा सा त्वया मुक्ता ततो युष्माञ्शशाप सः । मनुष्ययोनिं पापिष्ठाः सर्वे यातेति तत्क्षणात् ॥ २५१ (9-2-251)

### प्रार्थितः सोऽथ शापान्तमेवं वो मुनिरभ्यधात् । यदानङ्गप्रभा राजसुता युष्माभिरर्थिता ॥ २५२ (9-2-252)

### गता वैद्याधरं लोकं मोक्ष्याश्चामी तदा त्रयः । त्वं तु विद्याधरीभूतां प्राप्यैतां हारयिष्यसि ॥ २५३ (9-2-253)

### ततः प्राप्तासि विकटवदन व्यसनं महत् । चिराच्च देवीमाराध्य शापादस्माद्विमोक्ष्यसे ॥ २५४ (9-2-254)

### त्वयास्याश्चापलेखाया हस्तस्पर्शो यतः कृतः । परदारापहारोत्थं पापमस्ति च ते बहु ॥ २५५ (9-2-255)

### इति ये मद्गणा यूयं शप्तास्तेन महर्षिणा । तेऽथ जाताः स्थ चत्वारः प्रवीरा दक्षिणापथे ॥ २५६ (9-2-256)

### पञ्चपट्टिकभाषाज्ञौ यौ तौ खड्गधरश्च यः । सखायस्ते त्रयस्त्वं च चतुर्थो जीवदत्तकः ॥ २५७ (9-2-257)

### ते च त्रयोऽनङ्गरतौ प्रयातायां निजं पदम् । इहागत्यैव निर्मुक्ता मत्प्रसादेन शापतः ॥ २५८ (9-2-258)

### त्वया चाराधितास्म्यद्य जातः शापक्षयश्च ते । तदाग्नेयीं गृहीत्वेमां धारणां स्वतनुं त्यज ॥ २५९ (9-2-259)

### अष्टजन्मोपभोग्यं च पातकं तत्सकृद्दह । इत्युक्त्वा धारणां दत्त्वा देवी तस्य तिरोदधे ॥ २६० (9-2-260)

### स मर्त्यदेहं पापं च दग्ध्वा धारणया तया । जीवदत्तश्चिराच्छापमुक्तो जज्ञे गणोत्तमः ॥ २६१ (9-2-261)

### देवानामप्यहो येन पापेन क्लेश ईदृशः । परस्त्रीसंगमोत्थेन हान्येषां तेन का गतिः ॥ २६२ (9-2-262)

### तावच्च तत्र सानङ्गप्रभा हरिवरे पुरे । राज्ञो हरिवरस्यान्तःपुराणां प्राप मुख्यताम् ॥ २६३ (9-2-263)

### स च राजा तदेकाग्रमनास्तस्थौ दिवानिशम् । स्वमन्त्रिणि सुमन्त्राख्ये न्यस्तराज्यमहाभरः ॥ २६४ (9-2-264)

### एकदा तस्य राज्ञश्च निकटं मध्यदेशतः । आगाल्लब्धवरो नाम नाट्याचार्योऽत्र नूतनः ॥ २६५ (9-2-265)

### स दृष्टकौशलस्तेन भूभृता वाद्यनाट्ययोः । संमान्यान्तःपुरस्त्रीणां नाट्याचार्यो व्यधीयत ॥ २६६ (9-2-266)

### तेनानङ्गप्रभा नृत्ते प्रकर्षं प्रापिता तथा । नृत्यन्त्यपि सपत्नीनां स्पृहणीयाभवद्यथा ॥ २६७ (9-2-267)

### सहवासाच्च तस्याथ नृत्तशिक्षारसादपि । नाट्याचार्यस्य सानङ्गप्रभाभूदनुरागिणी ॥ २६८ (9-2-268)

### तस्याश्च रूपनृत्ताभ्यामाकृष्टः स शनैरहो । नाट्याचार्योऽपि कामेन किमप्यन्यदनृत्यत ॥ २६९ (9-2-269)

### विजने चैकदानङ्गप्रभा सा नाट्यवेश्मनि । प्रसह्य नाट्याचार्यं तमुपागाद्रतलालसा ॥ २७० (9-2-270)

### सुरतान्ते च सात्यन्तसानुरागा जगाद तम् । त्वया विनाकृता नाहं स्थातुं शक्ष्याम्यपि क्षणम् ॥ २७१ (9-2-271)

### राजा हरिवरश्चैतद्बुद्ध्वा नैव क्षमिष्यते । तदेह्यन्यत्र गच्छावो यत्र राजा न बुध्यते ॥ २७२ (9-2-272)

### अस्ति हेमहयोष्ट्रादि धनं तव च भूभृता । नाट्यतुष्टेन यद्दत्तमस्ति चाभरणं मम ॥ २७३ (9-2-273)

### तत्तत्र त्वरितं यामः स्थास्यामो यत्र निर्भयाः । एतत्स तद्वचो हृष्टो नाट्याचार्योऽन्वमन्यत ॥ २७४ (9-2-274)

### ततः पुरुषवेषं सा कृत्वानङ्गप्रभा ययौ । नाट्याचार्यगृहं चेट्या सह सुस्निग्धयैकया ॥ २७५ (9-2-275)

### ततस्तदैव तेनोष्ट्रपृष्ठार्पितधनर्द्धिना । साकं सा तुरगारूढा प्रायान्नाट्योपदेशिना ॥ २७६ (9-2-276)

### सादौ वैद्याधरीं लक्ष्मीं त्यक्त्वा राजश्रियं पुनः । शिश्रिये चारणद्धि सा धिक् स्त्रीणां चपलं मनः ॥ २७७ (9-2-277)

### गत्वा च नाट्याचार्येण तेनानङ्गप्रभा सह । दूरं सा नगरं प्राप वियोगपुरसंज्ञकम् ॥ २७८ (9-2-278)

### तत्र तत्सहिता तस्थौ सुखं सा सोऽपि लब्धया । तया लब्धवराख्यां स्वां सत्यां मेने नटाग्रणीः ॥ २७९ (9-2-279)

### तावच्च तां गतां क्वापि बुद्ध्वानङ्गप्रभां प्रियाम् । राजा हरिवरः सोऽभूद्देहत्यागोन्मुखः शुचा ॥ २८० (9-2-280)

### ततः सुमन्त्रो मन्त्री तमुवाचाश्वासयन्नृपम् । देव किं यन्न वेत्सि त्वं पर्यालोचय तत्स्वयम् ॥ २८१ (9-2-281)

### खड्गविद्याधरं त्यक्त्वा पतिं त्वां दृष्टमेव या । उपाश्रिता कथं तस्याः स्थैर्यं स्यात्त्वय्यपि प्रभो ॥ २८२ (9-2-282)

### लघुं कंचिद्गृहीत्वा सा गता सद्वस्तुनिःस्पृहा । तृणरत्नशलाकेव तृणदृष्ट्यनुरागतः ॥ २८३ (9-2-283)

### नाट्याचार्येण सा नूनं नीता स हि न दृश्यते । संगीतकगृहे प्रातस्तौ स्थिताविति च श्रुतम् ॥ २८४ (9-2-284)

### तद्देव वद कस्तस्या जानतोऽपि तवाग्रहः । विलासिनी हि सर्वस्य संध्येव क्षणरागिणी ॥ २८५ (9-2-285)

### इत्युक्तो मन्त्रिणा सोऽथ विचारपतितो नृपः । अचिन्तयदहो सत्यमुक्तं मे सुधियामुना ॥ २८६ (9-2-286)

### पर्यन्तविरसा कष्टा प्रतिक्षणविवर्तिनी । भवस्थितिरिवानित्यसंबन्धा हि विलासिनी ॥ २८७ (9-2-287)

### पतितं मज्जयन्तीषु दर्शितोत्कलिकासु च । प्राज्ञः पतत्यगाधासु न स्त्रीषु च नदीषु च ॥ २८८ (9-2-288)

### व्यसनेषु निरुद्वेगा विभवेष्वप्यगर्विताः । कार्येष्वकातरा ये च ते धीरास्तैर्जितं जगत् ॥ २८९ (9-2-289)

### इत्यालोच्य शुचं त्यक्त्वा मन्त्रिणो वचनेन सः । स्वदारेष्वेव संतोषं राजा हरिवरो व्यधात् ॥ २९० (9-2-290)

### साप्यनङ्गप्रभा तत्र वियोगपुरनामनि । नाट्याचार्ययुता तावत्कचित्कालं स्थिता पुरे ॥ २९१ (9-2-291)

### तावत्तत्रापि संजज्ञे नाट्याचार्यस्य दैवतः । यूना सुदर्शनाख्येन द्यूतकारेण संगतिः ॥ २५२ (9-2-292)

### तेन द्यूतहृताशेषधनोऽनङ्गप्रभाग्रतः । कृतः सुदर्शनेनात्र नाट्याचार्योऽचिरेण सः ॥ २९३ (9-2-293)

### तद्रोषादिव निःश्रीकं त्यक्त्वानङ्गप्रभाथ तम् । सा सुदर्शनमेवैतं प्रसह्याशिश्रियत्पतिम् ॥ २९४ (9-2-294)

### नष्टदारधनः सोऽथ नाट्याचार्योऽप्रतिश्रयः । वैराग्यात्तपसे बद्धजटो गङ्गातटं ययौ ॥ २९५ (9-2-295)

### सा त्वनङ्गप्रभा तेन द्यूतकारेण संगता । सुदर्शनेन तत्रैव तस्थौ नवनवप्रिया ॥ २९६ (9-2-296)

### एकदा च पतिस्तस्यास्तस्करैः स सुदर्शनः । मुषिताशेषसर्वस्वः प्रविश्य रजनौ कृतः ॥ २९७ (9-2-297)

### ततस्तां द्रविणाभावाद्दुःस्थितामनुतापिनीम् । दृष्ट्वा सुदर्शनोऽनङ्गप्रभामिदमुवाच सः ॥ २९८ (9-2-298)

### हिरण्यगुप्तनामा यः सुहृन्मेऽस्ति महाधनः । तत्सकाशादृणं किंचिदेह्यद्य मृगयामहे ॥ २९९ (9-2-299)

### इत्युक्त्वा दैवहतधीः स गत्वैव तया सह । ऋणं हिरण्यगुप्तं तं वणिङ्मुख्यमयाचत ॥ ३०० (9-2-300)

### स चानङ्गप्रभां दृष्ट्वा वणिक्सापि च तं तदा । अन्योन्यसाभिलाषौ तौ बभूवतुरुभावपि ॥ ३०१ (9-2-301)

### उवाच चैवं स वणिक्तं सुदर्शनमादरात् । प्रातर्दास्ये हिरण्यं वामद्येहैव तु भुज्यताम् ॥ ३०२ (9-2-302)

### तच्छ्रुत्वान्यादृशं भावमुपलक्ष्य तयोर्द्वयोः । सुदर्शनोऽब्रवीन्नाहं भोजनेऽद्य पटुः स्थितः ॥ ३०३ (9-2-303)

### वणिक्पतिस्ततोऽवादीत्तर्हि त्वद्वनिता सखे । भुङ्क्तां प्रथममस्माकमेषा हि गृहमागता ॥ ३०४ (9-2-304)

### इत्युक्तस्तेन तूष्णीं स बभूव कितवोऽपि सन् । स चानङ्गप्रभायुक्तो ययावभ्यन्तरं वणिक् ॥ ३०५ (9-2-305)

### तत्र चक्रे तया साकं पानाहारादिनिर्वृतिम् । अतर्कितोपनतया लसन्मदविलासया ॥ ३०६ (9-2-306)

### सुदर्शनः स तस्याश्च निर्गमं प्रतिपालयन् । बहिः स्थितः संस्तद्भृत्यैरूचे तत्प्रेरितैस्ततः ॥ ३०७ (9-2-307)

### भुक्त्वा गृहं गता सा ते निर्यान्ती न त्वयेक्षिता । तत्त्वया किमिहाद्यापि क्रियते गम्यतामिति ॥ ३०८ (9-2-308)

### सान्तः स्थिता न निर्याता न यास्यामीति स ब्रुवन् । दत्त्वा पादप्रहारांस्तैस्तद्भृत्यैर्निरकाल्यत ॥ ३०९ (9-2-309)

### ततः सुदर्शनो गत्वा दुःखितः स व्यचिन्तयत् । कथं मे वणिजा दारा मित्त्रेणाप्यमुना हृताः ॥ ३१० (9-2-310)

### इहैवोपनतं वा मे स्वपापफलमीदृशम् । यन्मया कृतमन्यस्य तदन्येन कृतं मम ॥ ३११ (9-2-311)

### कुप्यामि किं तदन्यस्मै कोपार्हं तत्स्वकर्म मे । तच्छिनद्मि न येन स्यात्पुनर्मम पराभवः ॥ ३१२ (9-2-312)

### इत्यालोच्य क्रुधं त्यक्त्वा गत्वा बदरिकाश्रमम् । द्यूतकारस्तदा तत्र भवच्छेदि व्यधात्तपः ॥ ३१३ (9-2-313)

### सा च रूपाधिकं प्राप्य प्रियं तं वणिजं पतिम् । रेमेऽनङ्गप्रभा भृङ्गी पुष्पात्पुष्पमिवागता ॥ ३१४ (9-2-314)

### क्रमेण तस्य सा चाभूद्वणिजो विपुलश्रियः । स्वामिनी सानुरागस्य प्राणेष्वपि धनेष्वपि ॥ ३१५ (9-2-315)

### राजात्र वीरबाहुश्च तत्रस्थामेकसुन्दरीम् । बुद्ध्वापि धर्ममर्यादां रक्षन्नैव जहार ताम् ॥ ३१६ (9-2-316)

### दिनैश्च तद्व्ययैः सोऽभूद्वणिगल्पीभवद्धनः । म्लायति श्रीः कुलस्त्रीव गृहे बन्धक्यधिष्ठिते ॥ ३१७ (9-2-317)

### ततः सुवर्णभूम्याख्यं द्वीपं संभृतभाण्डकः । हिरण्यगुप्तः स वणिक्प्रस्थितोऽभूद्वणिज्यया ॥ ३१८ (9-2-318)

### वियोगमीत्या चादाय तामनङ्गप्रभां सह । व्रजन्पथि क्रमात्प्राप स सागरपुरं पुरम् ॥ ३१९ (9-2-319)

### तत्र सागरवीराख्यो वास्तव्यो धीवराधिपः । नगरेऽम्भोधिनिकटे तस्यैको मिलितोऽभवत् ॥ ३२० (9-2-320)

### तेनाब्धिजीविना साकं सोऽथ गत्वाम्बुधेस्तटम् । तड्ढौकितं यानपात्रमारुरोह प्रियासखः ॥ ३२१ (9-2-321)

### ततोऽऽब्धौ यानपात्रेण तेन यावत्प्रयाति सः । व्ययः सागरवीरेण दिनानि कतिचिद्वणिक् ॥ ३२२ (9-2-322)

### एकस्मिन्दिवसे तावज्वलद्विद्युद्विलोचनः । उग्रः संहारभयदः कालमेघः समाययौ ॥ ३२३ (9-2-323)

### स्वस्थूलवर्षधारेण वायुना बलिना हतम् । ततो मज्जितुमारेभे यानपात्रं तदूर्मिषु ॥ ३२४ (9-2-324)

### मुक्ताक्रन्दे परिजने मनोरथ इव स्वके । मज्यमाने प्रवहणे कक्ष्याबद्धोत्तरीयकः ॥ ३२५ (9-2-325)

### वणिग्घिरण्यगुप्तः सोऽदृष्ट्वानङ्गप्रभामुखम् । हा प्रिये क्व त्वमिप्युक्त्वा चिक्षेपात्मानमम्बुधौ ॥ ३२६ (9-2-326)

### गत्वा च बाहुविक्षेपात्कांचित्प्राप स दैवतः । वणिक्प्रवहणीमेकां तां चालम्ब्यारुरोह सः ॥ ३२७ (9-2-327)

### साप्यनङ्गप्रभा रज्ज्वा बद्धे फलहकोत्करे । तेन सागरवीरेण झगित्येवाध्यरोप्यत ॥ ३२८ (9-2-328)

### स्वयं चारुह्य तत्रैव भीतामाश्वासयन्स ताम् । प्लवमानो ययावब्धौ बाहुभ्यां वारि विक्षिपन् ॥ ३२९ (9-2-329)

### क्षणात्प्रवहणे भग्ने नष्टाभ्रमभवन्नभः । साधोः प्रशान्तकोपस्य तुल्योऽभूत्स्तिमितोऽम्बुधिः ॥ ३३० (9-2-330)

### स चारूढः प्रवहणं पञ्चाहेनानिलेरितम् । हिरण्यगुप्तः प्रापाब्धेः कूलं दैवाद्वणिक्ततः ॥ ३३१ (9-2-331)

### अवतीर्य तटे सोऽथ प्रियाविरहदुःखितः । अशक्यप्रतिकारं च मत्वा विधिविचेष्टितम् ॥ ३३२ (9-2-332)

### गत्वा शनैः स्वनगरं बद्ध्वा धीराशयो धृतिम् । हिरण्यगुप्तो भूयोऽर्थानुपार्ज्यास्त सुनिर्वृतः ॥ ३३३ (9-2-333)

### सा त्वनङ्गप्रभैकाहाच्चित्रं फलहकस्थिता । तेन सागरवीरेण प्रापिताम्भोनिधेस्तटम् ॥ ३३४ (9-2-334)

### तत्राश्वास्य च नीताभूद्धीवरेन्द्रेण तेन सा । तत्सागरपुरं नाम नगरं भवनं निजम् ॥ ३३५ (9-2-335)

### तत्र राजसमश्रीकं वीरं प्राणप्रदायिनम् । सुयौवनं सुरूपं च विचिन्त्याज्ञाविधायिनम् ॥ ३३६ (9-2-336)

### तमेव चक्रे सानङ्गप्रभा दाशपतिं पतिम् । न स्त्री चलितचारित्रा निम्नोन्नतमवेक्षते ॥ ३३७ (9-2-337)

### ततः कैवर्तपतिना तेन साकमुवास सा । तद्वेश्मन्युपभुञ्जाना तत्समृद्धिं तदर्पिताम् ॥ ३३८ (9-2-338)

### एकदा सात्र हर्म्याग्रादपश्यद्रथ्यया तया । यान्तं विजयवर्माख्यं भव्यं क्षत्रियपुत्रकम् ॥ ३३९ (9-2-339)

### रूपलुब्धावतीर्यैव तमुपेत्य जगाद सा । दर्शनाकृष्टचित्तां मां भज प्रणयिनीमिति ॥ ३४० (9-2-340)

### स चाभिनन्द्य हृष्टस्तामाकाशपतितामिव । गृहीत्वा च जगाम स्वं गृहं त्रैलोक्यसुन्दरीम् ॥ ३४१ (9-2-341)

### सोऽथ सागरवीरस्तां बुद्ध्वा क्वापि गतां प्रियाम् । त्यक्त्वा सर्वं तनुं त्यक्ष्यंस्तपसा सुरनिम्नगाम् ॥ ३४२ (9-2-342)

### यदगात्तत्कथं मा भूद्दुःखं तस्य तथाविधम् । क्व दाशत्वं क्व तादृश्या विद्याधर्या हि संगमः ॥ ३४३ (9-2-343)

### सा चानङ्गप्रभा तेन समं विजयवर्मणा । तस्थौ तत्रैव नगरे यथासुखमनर्गला ॥ ३४४ (9-2-344)

### ततः कदाचित्तत्रत्यः समारूढकरेणुकः । राजा सागरवर्माख्यो निरगाद्भ्रमितुं पुरम् ॥ ३४५ (9-2-345)

### स्वनामसंज्ञं स्वकृतं स पश्यंस्तत्पुरं नृपः । तेनाययौ पथा यत्र गृहं विजयवर्मणः ॥ ३४६ (9-2-346)

### बुद्ध्वा च नृपमायान्तं तद्दर्शनकुतूहुलात् । आरुरोहात्र सानङ्गप्रभा हर्म्यतलं तदा ॥ ३४७ (9-2-347)

### दृष्ट्वैव सा तं राजानं तथाभूत्तद्वशा यथा । हठाद्राजकरेणुस्थं हस्त्यारोहमभाषत ॥ ३४८ (9-2-348)

### भो हस्त्यारोह नैवाहमारूढा जातु हस्तिनम् । तदारोहय मामत्र वीक्षे तावत्कियत्सुखम् ॥ ३४९ (9-2-349)

### तच्छ्रुत्वाधोरणे तस्मिन्राजाननविलोकिनि । राजा ददर्श तामिन्दोर्दिवः कान्तिमिव च्युताम् ॥ ३५० (9-2-350)

### पिबंश्च तामतृप्तेन चकोर इव चक्षुषा । नृपस्तत्प्राप्तिबद्धाशो हस्त्यारोहमुवाच सः ॥ ३५१ (9-2-351)

### नीत्वा करेणुं निकटं पूरयास्या मनोरथम् । आरोपयेन्दुवदनामेतामत्राविलम्बितम् ॥ ३५२ (9-2-352)

### इति राज्ञोदिते तेन हस्त्यारोहेण ढौकिता । अधस्तात्तस्य हर्म्यस्य तत्क्षणं सा करेणुका ॥ ३५३ (9-2-353)

### दृष्ट्वा तां निकटप्राप्तां राज्ञः सागरवर्मणः । उत्सङ्गे तस्य सानङ्गप्रभात्मानमपातयत् ॥ ३५४ (9-2-354)

### क्वादौ स भर्तृविद्वेषः कैषा भर्तृष्वतृप्तता । हा तस्याः पितृशापेन दर्शितोऽतिविपर्ययः ॥ ३५५ (9-2-355)

### निपातभीतेव च सा कण्ठे तं नृपमग्रहीत् । तत्स्पर्शामृतसिक्ताङ्गः सोऽपि प्राप परां मुदम् ॥ ३५६ (9-2-356)

### युक्त्या समर्पितात्मानं परिचुम्बनलालसाम् । तां स राजा गृहीत्वैव जगामाशु स्वमन्दिरम् ॥ ३५७ (9-2-357)

### तत्र तामुक्तवृत्तान्तां तदैव द्युचराङ्गनाम् । स चकार महादेवीं प्रवेश्यान्तःपुरे नृपः ॥ ३५० (9-2-358)

### बुद्ध्वा राजहृतामेतामेत्य क्षत्त्रमिवाथ सः । बहिर्विजयवर्मात्र राजभृत्यानयोधयत् ॥ ३५९ (9-2-359)

### युद्धे च तत्र तत्याज शरीरमपराङ्मुखः । न शूरा विषहन्ते हि स्त्रीनिमित्तं पराभवम् ॥ ३६० (9-2-360)

### किमेतया वराक्या ते भजास्मानेहि नन्दनम् । इतीव च सुरस्त्रीभिः स नीतोऽभूत्सुरालयम् ॥ ३६१ (9-2-361)

### साप्यनङ्गप्रभा तस्मिन्राज्ञि सागरवर्मणि । नदीव सागरे स्थैर्यं बबन्धानन्यगामिनी ॥ ३६२ (9-2-362)

### भवितव्यबलान्मेने तेन पत्या कृतार्थताम् । सोऽपि जन्मफलं प्राप्तं तयामन्यत भार्यया ॥ ३६३ (9-2-363)

### दिनैश्च तस्य राज्ञी सा राज्ञः सागरवर्मणः । दध्रेऽनङ्गप्रभा गर्भं काले च सुषुवे सुतम् ॥ ३६४ (9-2-364)

### नाम्ना समुद्रवर्माणं तं स राजा पिता शिशुम् । चकार विहितोदारपुत्रजन्ममहोत्सवः ॥ ३६५ (9-2-365)

### क्रमाच्च वृद्धिमायातं सगुणं प्राप्तयौवनम् । यौवराज्येऽभ्यषिञ्चत्तं सुतं स भुजशालिनम् ॥ ३६६ (9-2-366)

### विवाहहेतोस्तस्याथ सूनोः समरवर्मणः । राज्ञः कमलवत्याख्यां सुतामाहरति स्म सः ॥ ३६७ (9-2-367)

### कृतोद्वाहाय तस्मै च पुत्रायावर्जितो गुणैः । समुद्रवर्मणे राज्यं निजं प्रादात्स भूपतिः ॥ ३६८ (9-2-368)

### सोऽपि प्राप्यैव तद्राज्यमोजस्वी क्षत्रधर्मवित् । समुद्रवर्मा पितरं प्रणतस्तं व्यजिज्ञपत् ॥ ३६९ (9-2-369)

### अनुजानीहि मां तात दिशो जेतुं व्रजाम्यहम् । अजिगीषुः पतिर्भूमेर्निन्द्यः क्लीब इव स्त्रियाः ॥ ३७० (9-2-370)

### धर्म्या कीर्तिकरी सा च लक्ष्मीरिह महीभुजाम् । या जित्वा परराष्ट्राणि निजबाहुबलार्जिता ॥ ३७१ (9-2-371)

### किं तेषां तात राजत्वं क्षुद्राणामभिभूतये । स्वप्रजामेव खादन्ति मार्जारा इव लोलुपाः ॥ ३७२ (9-2-372)

### इत्यूचिवान्स तेनोचे पित्रा सागरवर्मणा । नूतनं पुत्र राज्यं ते तत्तावत्त्वं प्रसाधय ॥ ३७३ (9-2-373)

### नास्त्यपुण्यमकीर्तिर्वा प्रजा धर्मेण शासतः । अनवेक्ष्य च शक्तिं स्वां युक्तो राज्ञां न विग्रहः ॥ ३७४ (9-2-374)

### वत्स यद्यपि शूरस्त्वं सैन्यमस्ति च ते बहु । तथापि नैव विश्वासो जयश्रीश्चपला रणे ॥ ३७५ (9-2-375)

### इत्यादि पित्रा प्रोक्तोऽपि तमनुज्ञाप्य यत्नतः । समुद्रवर्मा स ययौ तेजस्वी दिग्जिगीषया ॥ ३७६ (9-2-376)

### क्रमेण च दिशो जित्वा स्थापयित्वा वशे नृपान् । प्राप्तहस्त्यश्वहेमादिराययौ नगरं निजम् ॥ ३७७ (9-2-377)

### तत्र पित्रोर्महारत्नैर्नानादेशोद्भवैश्च सः । चरणौ पूजयामास प्रणतः परितुष्टयोः ॥ ३७८ (9-2-378)

### तदाज्ञया च प्रददौ ब्राह्मणेभ्यो महायशाः । महादानानि हस्त्यश्वहेमरत्नमयानि सः ॥ ३७९ (9-2-379)

### ततो वसु तथार्थिभ्यो भृत्येभ्यश्च ववर्ष सः । एको दरिद्रशब्दोऽत्र यथाभूदर्थवर्जितः ॥ ३८० (9-2-380)

### तद्दृष्ट्वा पुत्रमाहात्म्यमात्मनः कृतकृत्यताम् । राजा सागरवर्मा स मेनेऽनङ्गप्रभायुतः ॥ ३८१ (9-2-381)

### उत्सवेन च नीत्वा तान्यहानि नृपतिः स तम् । पुत्रं समुद्रवर्माणमवोचन्मन्त्रिसंनिधौ ॥ ३८२ (9-2-382)

### यन्मया पुत्र कर्तव्यं कृतं तदिह जन्मनि । भुक्तं राज्यसुखं दृष्टः परेभ्यो न पराभवः ॥ ३८३ (9-2-383)

### दृष्टस्त्वं चात्तसाम्राज्यः किमन्यत्प्राप्यमस्ति मे । तदाश्रयाम्यहं तीर्थं यावन्मे ध्रियते तनुः ॥ ३८४ (9-2-384)

### विनश्वरे शरीरेऽस्मिन्किमद्यापि गृहे तव । इतीवैषा जरा पश्य कर्णमूले ब्रवीति मे ॥ ३८५ (9-2-385)

### इत्युक्त्वा स सुतेऽनिच्छत्यपि तस्मिन्नृपः कृती । ययौ सागरवर्माथ प्रयागं प्रियया सह ॥ ३८६ (9-2-386)

### तमनुव्रज्य पितरं स चागत्य निजं पुरम् । समुद्रवर्मा स्वं राज्यं यथाविधि शशास तत् ॥ ३८७ (9-2-387)

### राजा सागरवर्मापि सोऽनङ्गप्रभया युतः । प्रयागे तपसा देवं वृषध्वजमतोषयत् ॥ ३८८ (9-2-388)

### स स्वप्ने तमुवाचैवं त्रिपुरारिर्निशाक्षये । तुष्टोऽस्मि ते सभार्यस्य तपसा तदिदं शृणु ॥ ३८९ (9-2-389)

### एषानङ्गप्रभा त्वं च युवां विद्याधरावुभौ । शापक्षयान्निजं लोकं प्रातः पुत्र गमिष्यथः ॥ ३९० (9-2-390)

### तच्छ्रुत्वा स प्रबुबुधे राजानङ्गप्रभा च सा । तद्वदालोकितस्वप्ना तच्चान्योन्यमथोचतुः ॥ ३९१ (9-2-391)

### ततश्च नृपतिं तं सा हृष्टानङ्गप्रभाभ्यधात् । आर्यपुत्र मया जातिः कृत्स्नात्मीया स्मृताधुना ॥ ३९२ (9-2-392)

### अहं विद्याधरेन्द्रस्य समरस्यात्मसंभवा । एषानङ्गप्रभा नाम पुरे वीरपुराभिधे ॥ ३९३ (9-2-393)

### पितृशापादिहागत्य विद्याभ्रंशेन मानुषी । भूत्वा विद्याधरीभावं साहं व्यस्मरमात्मनः ॥ ३९४ (9-2-394)

### इदानीं च प्रबुद्धाहमिति यावच्च वक्ति सा । तावत्सोऽवततारात्र समरस्तत्पिता दिवः ॥ ३९५ (9-2-395)

### नमस्कृतः स तेनात्र राज्ञा सागरवर्मणा । उवाच पादपतितां तामनङ्गप्रभां सुताम् ॥ ३९६ (9-2-396)

### एहि पुत्रि गृहाणैता विद्याः शापः स ते गतः । त्वयाष्टजन्मदुःखं हि भुक्तमेकत्र जन्मनि ॥ ३९७ (9-2-397)

### इत्युक्त्वोत्सङ्गमारोप्य विद्यास्तस्मै पुनर्ददौ । ततः सागरवर्माणं राजानं तमभाषत ॥ ३९८ (9-2-398)

### भवान्विद्याधराधीशो मदनप्रभसंज्ञकः । अहं च समरो नाम सुतानङ्गप्रभा मम ॥ ५९९ (9-2-399)

### प्रदेया पूर्वमेषा च वरैस्तैस्तैरयाच्यत । न च तेषां कमप्यैच्छद्भर्तारं रूपगर्विता ॥ ४०० (9-2-400)

### ततस्तुल्यगुणेनैषा त्वयात्युत्केन याचिता । विधियोगाच्च न तदा त्वमप्यङ्गीकृतोऽनया ॥ ४०१ (9-2-401)

### मर्त्यलोकागमायास्यास्तेन शापमदामहम् । भूयान्मे मर्त्यलोकेऽपि भार्येयमिति रागिणा ॥ ४०२ (9-2-402)

### संकल्प्य हृदये ध्यात्वा वरदं गिरिजापतिम् । योगेन स्वा तनुस्त्यक्ता ततो वैद्याधरी त्वया ॥ ४०३ (9-2-403)

### ततस्त्वं मानुषो जातो जाता भार्या तवाप्यसौ । आगच्छतमिदानीं स्वं लोकं युक्तौ युवां मिथः ॥ ४०४ (9-2-404)

### इति समरेण स उक्तः स्मृतजातिस्तां तनुं प्रयागजले । मुक्त्वा सागरवर्मा बभूव मदनप्रभः सद्यः ॥ ४०५ (9-2-405)

### सा पुनरधिगतविद्या दीप्तानङ्गप्रभापि तेनैव । देहेनान्येव बभौ जाता विद्याधरी झगिति ॥ ४०६ (9-2-406)

### सानन्दो मदनप्रभः स च ततः सा चाप्यनङ्गप्रभादिव्यान्योन्यवपुर्विलोकनलसद्गाढानुरागावुभौ । स श्रीमान्समरश्च खेचरपतिः सर्वे समुत्पत्य खंजग्मुर्वीरपुरं सहैव किल ते वैद्याधरं तत्पुरम् ॥ ४०७ (9-2-408)

### स तत्र समरो यथाविधि सुतामनङ्गप्रभां तदैव मदनप्रभद्युचरभूभृते तां ददौ । स च क्षपितशापया सममथैतया प्रीतया जगाम मदनप्रभः स्वपुरमत्र चासीत्सुखम् ॥ ४०८ (9-2-409)

### इत्थं स्वदुर्नयविपाकवशेन दिव्याः शापच्युता ह्यवतरन्ति मनुष्यलोके । भुक्त्वा फलं तदुचितं च निजां गतिं ते पूर्वार्जितेन सुकृतेन पुनः प्रयान्ति ॥ ४०९ (9-2-410)

### इति स कथां नरवाहनदत्तः सचिवान्निशम्य गोमुखतः । सालंकारवतीकस्तुतोष चक्रे ततश्च दिनकृत्यम् ॥ ४१० (9-2-411)

### इति महाकविश्रीसोमदेवभट्टविरचिते कथासरित्सागरेऽलंकारवतीलम्बके द्वितीयस्तरङ्गः । 