## [कथासरितसागरः 14 02](https://sa.wikisource.org/wiki/कथासरित्सागरः/लम्बकः_१४/तरङ्गः_२)

### ततः कूपस्थितं तत्र गन्धर्वः कोऽप्यवैक्षत । नरवाहनदत्तं तं वीणादत्त इति श्रुतः ॥ १ (14-2-1)

### परार्थफलजन्मानो न स्युर्मार्गद्रुमा इव । तापच्छिदो महान्तश्चेज्जीर्णारण्यं जगद्भवेत् ॥ २ (14-2-2)

### यद्दृष्ट्वा तं स सुजनः पृष्ट्वा चान्वयनामनी । हस्तेऽवलम्ब्योदहरत्कूपात्तस्मादुवाच च ॥ ३ (14-2-3)

### मानुषोऽसि न देवश्चेद्गन्धर्वनगरं कथम् । मानुषागम्यमेतत्त्वमागतः कथ्यतामिति ॥ ४ (14-2-4)

### विद्याधर्याहमानीय क्षिप्तोऽत्रात्मबलादिति । नरवाहनदत्तोऽपि स तं प्रत्यब्रवीत्तदा ॥ ५५ (14-2-5)

### ततस्तं वीक्ष्य सच्चक्रवर्तिचिह्नं गुणी गृहम् । नीत्वा स वीणादत्तः स्वैरुपचारैरुपाचरत् ॥ ६ (14-2-6)

### अन्येद्युस्तत्पुरं दृष्ट्वा वीणाहस्ताखिलप्रजम् । नरवाहनदत्तस्तं वीणादत्तं स पृष्टवान् ॥ ७ (14-2-7)

### सर्वेऽप्याबालमेते किं वीणाहस्ता जना इति । वीणादत्तोऽपि स ततस्तमेवं प्रत्यभाषत ॥ ८ (14-2-8)

### राजा सागरदत्ताख्यो गन्धर्वाणामिहास्ति यः । तस्य गन्धर्वदत्ताख्या सुतास्ति न्यक्कृताप्सराः ॥ ९ (14-2-9)

### धात्रा कृतं सुधाचन्द्रचन्दनाद्यैरिवोचितैः । सर्वसुन्दरनिर्माणवर्णकायेव यद्वपुः ॥ १० (14-2-10)

### सततं सा च गायन्ती वीणायां शौरिणा स्वयम् । दत्तं स्वगीतकं काष्ठां गान्धर्वे परमां गता ॥ ११ (14-2-11)

### यो वादयति वीणायां त्रिभिर्ग्रामैश्च गायति । गान्धर्वे कोविदः सम्यग्वैष्णवं स्तुतिगीतकम् ॥ १२ (14-2-12)

### स मे पतिः स्यादित्यस्या राजपुत्र्याश्च निश्चयः । तेन सर्वेऽत्र वीणासु शिक्षन्ते न च तद्विदुः ॥ १३ (14-2-13)

### एतच्छ्रुत्वैव सानन्दो वीणादत्तमुखाद्वचः । नरवाहनदत्तोऽसौ राजपुत्रो जगाद तम् ॥ १४ (14-2-14)

### अहं कलानां सर्वासां स्वयंवरवृतः पतिः । जानामि सर्वं गान्धर्वं त्रैलोक्योदरवर्ति यत् ॥ १५ (14-2-15)

### इत्युक्तवन्तं स सुहृद्वीणादत्तो निनाय तम् । राज्ञः सागरदत्तस्य पार्श्वं तत्र जगाद् च ॥ १६ (14-2-16)

### नरवाहनदत्तोऽयं वत्सराजसुतः किल । इह विद्याधरीहस्ताद्विभ्रष्टो नगरे तव ॥ १७ (14-2-17)

### गान्धर्वाचार्य एवायं केशवस्तुतिगीतकम् । वेत्ति गन्धर्वदत्ताया त्रयोपरि महान्रसः ॥ १८ (14-2-18)

### तच्छ्रुत्वा सोऽब्रवीद्राजा सत्यमेतन्मया श्रुतम् । गन्धर्वाणां मुखात्पूर्वं तन्मान्योऽयमिहाद्य नः ॥ १९ (14-2-19)

### देवांशश्चैष न भ्रान्तिर्देवभूमौ किमन्यथा । इह विद्याधरीसङ्गादागच्छेन्मानुषो भवन् ॥ २० (14-2-20)

### आनीयतां तद्गन्धर्वदत्ता वीक्षामहेऽद्भुतम् । इति राज्ञोदिते जग्मुरानेतुं तां महत्तराः ॥ २१ (14-2-21)

### आगाच्च सा ततः कान्ता कुसुमाभरणोज्ज्वला । यौवनेन विघूर्णन्ती वातेनेवार्तवी लता ॥ २२ (14-2-22)

### उपविश्य पितुः पार्श्वे तद्वाक्याच्च क्षणान्तरे । भृत्यैः कथितवृत्तान्ता वीणायां गीतकं जगौ ॥ २३ (14-2-23)

### स्वराञ्श्रुतिषु युञ्जन्त्यास्तस्या ब्राह्म्या इव श्रियः । नरवाहनदत्तोऽभूद्गीते रूपे च विस्मितः ॥ २४ (14-2-24)

### राजपुत्रि न ते वीणा सुस्वरा प्रतिभाति मे । जाने बालः स्थितस्तन्त्र्यामिति सोऽत्र जगाद च ॥ २५ (14-2-25)

### ततोऽत्र वीक्ष्यते यावद्बालस्तावदवापि सः । तेन सर्वेऽपि ते जग्मुर्गन्धर्वा अपि विस्मयम् ॥ २६ (14-2-26)

### राजपुत्र गृहाणेमां कर्णौ सिञ्चामृतेन नः । इति राजा सुताहस्ताद्वीणां तस्मै ददौ वदन् ॥ २७ (14-2-27)

### सोऽपि तां वादयन्विष्णोरगायद्गीतकं तथा । यथा ते तत्र गन्धर्वाश्चित्रन्यस्ता इवाभवन् ॥ २८ (14-2-28)

### ततो गन्धर्वदत्ता सा दृष्ट्यैव प्रणयार्द्रया । तं वव्रे फुल्लनीलाब्जमालयेवास्तया स्वयम् ॥ २९ (14-2-29)

### तदालोक्य तथारूपां तत्प्रतिज्ञां स्मरंश्च सः । राजा गन्धर्वदत्तां तां सद्यस्तस्मै सुतां ददौ ॥ ३० (14-2-30)

### दिव्यातोद्यादिकश्चात्र विवाहो यस्तयोरभूत् । कोपमा कथ्यते तस्य येनान्यदुपमीयते ॥ ३१ (14-2-31)

### ततस्तया समं तत्र तस्थौ गन्धर्वदत्तया । नरवाहनदत्तोऽसौ दिव्यैर्भोगैर्नवोढया ॥ ३२ (14-2-32)

### एकस्मिंश्च दिने द्रष्टुं निर्गतो नगरश्रियम् । तांस्तान्प्रदेशानालोक्य पुरोद्यानं विवेश सः ॥ ३३ (14-2-33)

### तत्र व्योम्नोऽवरोहन्तीं सोऽपश्यद्दिव्ययोषितम् । समं दुहित्रानभ्रेऽपि सवृष्टिमिव विद्युतम् ॥ ३४ (14-2-34)

### वत्सराजसुतः सोऽयं पुत्रि भावी पतिस्तव । इति तां वीक्ष्य जल्पन्तीं ज्ञानतस्तां निजां सुताम् ॥ ३५ (14-2-35)

### का त्वं किमागतासीति सोऽपृच्छत्तामुपागताम् । सापीप्सितोपक्रमिणी दिव्ययोषित्तमब्रवीत् ॥ ३६ (14-2-36)

### देवसिंहाभिधानस्य विद्याधरपतेरहम् । भार्या धनवती नाम कन्यैषा च सुता मम ॥ ५ ३७ (14-2-37)

### चण्डसिंहस्य भगिनी नाम्नेयमजिनावती । अस्या भर्ता त्वमादिष्टो गगनोद्गतया गिरा ॥ ३८ (14-2-38)

### वेगवत्याऽत्र निक्षिप्तं भाविविद्याधरेश्वरम् । बुद्ध्वाहं निजविद्यातस्त्वां प्राप्ता वक्तुमीप्सितम् ॥ ३९ (14-2-39)

### न विद्याधरगम्येऽत्र स्थाने युक्त तवासितुम् । ते हि द्वेषेण हन्युस्त्वामप्राप्तपदमेककम् ॥ ४० (14-2-40)

### तदेहि तदगम्यां त्वां नयावः सांप्रतं भुवम् । नेन्दुः क्षिपति किं कालं परिक्षीणोऽर्कमण्डले ॥ ४१ (14-2-41)

### संप्राप्तेऽवसरे चैतां सुतां मे परिणेष्यसि । इत्युक्त्वैव तमादाय ससुता सा खमुद्ययौ ॥ ४२ (14-2-42)

### श्रावस्त्यां पुरि नीत्वैव निक्षिप्योपवने च तम् । समं तयाजिनावत्या सुतया सा तिरोदधे ॥ ४३ (14-2-43)

### तत्र प्रसेनजिद्राजा दूरादाखेटकागतः । ददर्श राजपुत्रं तमुदाराकारलक्षणम् ॥ ४४ (14-2-44)

### स सकौतुकमभ्येत्य पृष्ट्वा नाम कुलं तथा । प्रीतः सप्रश्रयं राजा निनायैतं स्वमन्दिरम् ॥ ४५ (14-2-45)

### आबद्धवारणघटं वाजिराजिविराजितम् । भ्रमणश्रान्तराजश्रीविश्रगितभवनोपमम् ॥ ४६ (14-2-46)

### यत्र तत्र स्थितं सोत्का नरं कल्याणभाजनम् । संपदोऽभिसरन्त्येव प्रियं जनमिवाङ्गनाः ॥ ४७ (14-2-47)

### यत्स तस्मै ददौ राजा गुणलुब्धो निजां सुताम् । नरवाहनदत्ताय भगीरथयशोभिधाम् ॥ ४८ (14-2-48)

### तया समं च तत्रासीन्महार्हविभवः सुखम् । लक्ष्म्येव मूर्तया धात्रा तद्विनोदाय सृष्टया ॥ ४९ (14-2-49)

### एकदाभ्युदिते लोकलोचानन्दवर्षिणि । रजनीरमणे प्राचीदिग्वधूमुखमण्डने ॥ ५० (14-2-50)

### निरभ्रनिर्मलव्योमदर्पणप्रतिबिम्बिते । भगीरथयशोवक्त्र इवामृतमनोरमे ॥ ५१ (14-2-51)

### कौमुदीसुधया धौते हर्म्याग्रे स तया सह । प्रदोषे प्रियया पानमसेवत तदिच्छया ॥ ५२ (14-2-52)

### पपौ प्रियतमावक्त्रप्रतिमालंकृतं मधु । रसनाया इवानन्ददायि लोचनयोरपि ॥ ५३ (14-2-53)

### प्रियामुखसमं कान्तमिन्दुं मेने तदा न सः । तस्य ते समदाताम्रनेत्रभ्रूविभ्रमाः कुतः ॥ ५४ (14-2-54)

### सेवितापानलीलश्च प्रविश्याभ्यन्तरं ततः । भगीरथयशोयुक्तः स भेजे शयनीयकम् ॥ ५५ (14-2-55)

### तत्र प्रियायां सुप्तायां तस्यां सुप्तविनिद्रकः । नरवाहनदत्तोऽसौ स्मृत्वाकस्मात्किलाब्रवीत् ॥ ५६ (14-2-56)

### भगीरथयशःप्रीतिविस्मृता एव ता मम । अन्यभार्याः कथं तत्स्यादिति चात्र विधिः प्रभुः ॥ ५७ (14-2-57)

### सचिवा ये च मे दूरे तेभ्योऽपि मरुभूतिकः । विक्रमैकरसो नीतिमात्रे हरिशिखः स्थितः ॥ ५८ (14-2-58)

### ताभ्यां न सांप्रतं कृत्यं गोमुखश्चतुरः पुनः । सर्वावस्थासु मे मित्त्रं विदूरस्थो दुनोति माम् ॥ ५९ (14-2-59)

### इत्युल्लपन्स तत्राशु निद्राघ्नं मधुरं मृदु । हा दुःखमिति शुश्राव नार्येवोदीरितं वचः ॥ ६० (14-2-60)

### श्रुत्वा च दीप्रदीपेऽत्र सर्वतो यावदीक्षते । तावन्नार्या मुखं दिव्यं गवाक्षान्तर्ददर्श सः ॥ ६१ (14-2-61)

### समलो व्योम्नि दृष्टोऽद्य चन्द्रोऽनेनेति कौतुकात् । अव्योम्नि दर्शितं धात्रा चन्द्रमन्यमिवामलम् ॥ ६२ (14-2-62)

### अङ्गं शेषमपश्यंश्च तस्यास्तद्दर्शनोत्सुकः । तद्रूपाकृष्टनयनो छगित्येवमचिन्तयत् ॥ ६३ (14-2-63)

### आतापिदैत्यो युक्त्या प्राग्ब्रह्मणा सर्गविघ्नकृत् । आश्चर्यं पश्य गत्वात्रेत्युक्त्वा प्रैष्यत नन्दनम् ॥ ६४ (14-2-64)

### तत्र तेनाद्भुताकारो दृष्टोऽङ्घ्रिः केवलं स्त्रियः । विपन्नश्च तदन्याङ्गदिदृक्षाव्यसनेन सः ॥ ६५ (14-2-65)

### एवं ममापि धात्रेदं मुखमात्रं विपत्तये । सृष्टं स्यादिति यावच्च सोऽत्राकलयति क्षणम् ॥ ६६ (14-2-66)

### तावद्गवाक्षाद्दिव्या स्त्री प्रदर्श्य करपल्लवम् । इत एहीति साङ्गुल्या संज्ञां तस्याकरोत्तदा ॥ ६७ (14-2-67)

### ततः ससुप्तदयितात्स्वैरं निर्गत्य वासकात् । तस्याः समीपं संप्राप स सोत्को दिव्ययोषितः ॥ ६८ (14-2-68)

### अन्यासक्तं प्रशंसन्ती पतिं मदनमञ्चुके । हा हतासीति सा चास्मिन्निकटोपगतेऽब्रवीत् ॥ ६९ (14-2-69)

### तच्छ्रुत्वा तां प्रियां स्मृत्वा प्रज्वलद्विरहानलः । नरवाहनदत्तस्तां पृच्छति स्म स भामिनीम् ॥ ७० (14-2-70)

### का त्वं कुत्र त्वया दृष्टा प्रिया मदनमञ्चुका । मामुपेता किमर्थं च भवती कथ्यतामिति ॥ ७१ (14-2-71)

### ततो विदूरं नीत्वा तं प्रौढा राजसुतं निशि । शृणु सर्वं त्वमित्युक्त्वा साथ वक्तुं प्रचक्रमे ॥ ७२ (14-2-72)

### नगर्यां पुष्करावत्यामग्न्याराधनपिङ्गलः । अस्ति पिङ्गलगान्धारो नाम विद्याधरेश्वरः ॥ ७३ (14-2-73)

### तस्य प्रभावतीं नाम सुतां मां विद्धि कन्यकाम् । आराधितप्रसन्नाद्धि वरात्प्राप्तां विभावसोः ॥ ७४ (14-2-74)

### साहं तदाषाढपुरं द्रष्टुं वेगवतीं सखीम् । अगच्छं न च तां तत्र प्रापं क्वापि तपःस्थिताम् ॥ ७५ (14-2-75)

### तन्मातुः पृथिवीदेव्या मुखान्मदनमञ्चुकाम् । बुद्ध्वा तां त्वत्प्रियां चात्र स्थितां द्रष्टुमगामहम् ॥ ७६ (14-2-76)

### अपश्यं तामनाहारकृशां पाण्डुरधूसराम् । बद्धैकवेणीं रुदतीं त्वद्गुणैकप्रलापिनीम् ॥ ७७ (14-2-77)

### वृतां विद्याधराधीशकन्यावृन्दैरुदश्रुभिः । तद्दर्शनत्वच्छ्रवणप्रोद्यदुःखसुखाकुलैः ॥ ७८ (14-2-78)

### तयोक्तत्वत्स्वरूपा च भवदानयनेन ताम् । आश्वास्य तत्कृपाक्रान्ता त्वद्गुणाकृष्टमानसा ॥ ७९ (14-2-79)

### विद्याप्रभावाद्बुद्ध्वा च संप्रति त्वामिह स्थितम् । आगतास्मि तवाभ्याशं तदर्थस्वार्थसिद्धये ॥ ८० (14-2-80)

### विस्मृताद्य प्रियं दृष्ट्वा त्वामिहान्यप्रलापिनम् । मया हा दुःखमित्युक्त्वा सा ते भार्यानुशोचिता ॥ ८१ (14-2-81)

### इत्युक्तः स तया सोत्को राजपुत्रो जगाद ताम् । नय मां तत्र सा यत्र नियुङ्क्ष्व च यथेच्छसि ॥ ८२ (14-2-82)

### तच्छ्रुत्वा सा तमादाय खमुत्पत्य प्रभावती । विद्याधरी चन्द्रवत्यां गन्तुं प्रववृते निशि ॥ ८३ (14-2-83)

### यान्ती क्वाप्यग्निमालोक्य ज्वलन्तं सा प्रदक्षिणम । नरवाहनदत्तस्य तस्यादाय करं व्यधात् ॥ ८४ (14-2-84)

### तेनोद्वाहविधिं युक्त्या प्रौढा सा निरवर्तयत् । संकल्पैकप्रधाना हि दिव्यानामखिलाः क्रियाः ॥ ८५५ (14-2-85)

### ततो नभस्तलात्तस्य पृथिवीं वेदिकामिव । नदीर्भुजंगीसदृशीर्वल्मीकानिव पर्वतान् ॥ ८६ (14-2-86)

### तानि तानि तथान्यानि कौतुकानि पदे पदे । दर्शयन्ती प्रियस्यात्र ययौ दूरं क्रमेण सा ॥ ८७ (14-2-87)

### आकाशगमनश्रान्ते तृषार्तेऽस्मिञ्जलार्थिनि । नरवाहनदत्ते सा व्योममार्गादवातरत् ॥ ८८ (14-2-88)

### निनाय च वनान्तं तं चन्द्रांशुधवलाम्भसः । राजतेन द्रवेणेव भृतस्य सरसोऽन्तिकम् ॥ ८९ (14-2-89)

### तत्र शान्तं जलतृषा तस्य पीताम्भसो वने । उत्पन्नं रमणीये तु कान्तासंभोगतृष्णया ॥ ९० (14-2-90)

### ततो हठार्थिता कृच्छ्रात्संभोगे सा प्रभावती । सानुक्रोशा कृतश्वासां ध्यात्वा मदनमञ्चुकाम् ॥ ९१ (14-2-91)

### नरवाहनदत्तस्य तस्य प्रववृते तदा । परार्थप्रतिपन्ना हि नेक्षन्ते स्वार्थमुत्तमाः ॥ ९२ (14-2-92)

### जगाद तं च मा मंस्था आर्यपुत्र त्वमन्यथा । अभिप्रायो ममास्तीह तथा चात्र कथां शृणु ॥ ९३ (14-2-93)

### पुरा पाटलिपुत्रेऽभूत्कापि स्त्री मृतभर्तृका । बालैकपुत्रा तरुणी निर्धना रूपशालिनी ॥ ९४ (14-2-94)

### सा चात्मपरितोषाय परपूरुषसंगमम् । विदधाना ययौ गेहाद्रात्रौ रात्रौ यतस्ततः ॥ ९५ (14-2-95)

### मोदकं पुत्र ते प्रातरानेष्यामीति तं सुतम् । बालं चाश्वास्य सायासीत्तं च सान्वहमानयत् ॥ ९६ (14-2-96)

### स च बालो गृहे तूष्णीं तयासीन्मोदकाशया । एकदा न तयानीतो विस्मृत्यास्य स मोदकः ॥ ९७ (14-2-97)

### याचमानं च तं बालं मोदकं सा किलाऽब्रवीत् । अहं स्वकामुकं वेद्मि मोदकं नापरं सुत ॥ ९८ (14-2-98)

### तच्छ्रुत्वा नानयानीतो मोदको मेऽन्यसक्तया । इति तस्य निराशस्य शिशोर्हृदयमस्फुटत् ॥ ९९ (14-2-99)

### तदहं प्रिय पूर्वं त्वां सुतरां स्वीकरोमि चेत् । तन्मयैव कृताश्वासा त्वत्संगममहोत्सवे ॥ १०० (14-2-100)

### मत्त एव निराशा चेद्बुद्ध्वा मदनमञ्चुका । भवेत्तद्धृदयं तस्याः स्फुटेत्कुसुमपेशलम् ॥ १०१ (14-2-101)

### तदेतेनानृशंस्येन तामनाश्वास्य संप्रति । न तथाभिलषामि त्वामपि प्राणाधिकं प्रियम् ॥ १०२ (14-2-102)

### इत्युक्तः स प्रभावत्या तया सानन्दविस्मयः । नरवाहनदत्तोऽत्र तत्कालं समचिन्तयत् ॥ १०३ (14-2-103)

### अहो नवनवाश्चर्यनिर्माणे रसिको विधिः । अचिन्त्योदारचरिता येन सृष्टा प्रभावती ॥ १०४ (14-2-104)

### इति ध्यायन्स तां प्रेम्णा स्तुत्वा राजसुतोऽब्रवीत् । तर्हि मां नय सा यत्र स्थिता मदनमञ्चुका ॥ १०५ (14-2-105)

### तच्छ्रुत्वा च गृहीत्वा तं नभसा सा प्रभावती । क्षणेन प्रापयामास तमाषाढपुरं गिरिम् ॥ १०६ (14-2-106)

### तत्र संगमयामास तेन शुष्यत्तनुं चिरात् । पूरेणेव नदीं वृष्टिः सा तां मदनमञ्चुकाम् ॥ १०७ (14-2-107)

### सोऽप्यपश्यद्वियोगार्तां कान्तां तां कृशपाण्डुराम् । नरवाहनदत्तोऽत्र पर्वणीन्दुकलामिव ॥ १०८ (14-2-108)

### स तदा प्राणलाभाय तयोरन्योन्यसंगमः । बभूव जगदानन्दी शर्वरीशशिनोरिव ॥ १०९ (14-2-109)

### विरहानलसंतप्तावाश्लिष्टौ दंपती च तौ । स्वेदच्छलाद्द्रवीभूतावेकतामिव जग्मतुः ॥ ११० (14-2-110)

### ततः प्रभावतीविद्याबलेन निशि कल्पितान् । बुभुजातेऽत्र तौ सद्यः स्वैरं भोगानुभावपि ॥ १११ (14-2-111)

### न ददर्श च तद्विद्याबलेनैवात्र कश्चन । नरवाहनदत्तं तं विना मदनमञ्चुकाम् ॥ ११२ (14-2-112)

### प्रातस्तं चात्र मुञ्चन्तमेकवेणीं निजं प्रियम् । सा जगादाहितामर्षवशान्मदनमञ्चुका ॥ ११३ (14-2-113)

### हते मानसवेगेऽसौ मोक्तव्यार्यसुतेन मे । मृतायाः पक्षिभिर्वापि वेणी दाह्याथवाग्निना ॥ ११४ (14-2-114)

### इति प्रतिज्ञातमभून्मया साद्य मम त्वया । जीवत्यस्मिन्नृपे मुक्ता तेन मे दूयते मनः ॥ ११५ (14-2-115)

### क्षिप्तोऽपि न मृतो ह्येष वेगवत्याग्निपर्वते । त्वं चादृश्या प्रभावत्या विहितोऽत्र स्वमायया ॥ ११६ (14-2-116)

### अन्यथा त्वत्समीपे हि शत्रोरस्यानुशायिनः । इहैते संचरन्तोऽद्य त्वां सहेरन्विलोक्य किम् ॥ ११७ (14-2-117)

### एवमुक्तस्तया पत्न्या साध्व्या कालानुरोधवान् । नरवाहनदत्तोऽत्र सान्त्वयन्स जगाद ताम् ॥ ११८ (14-2-118)

### संपत्स्यतेऽयं कामस्ते हनिष्याम्यचिरादमुम् । शत्रुं विद्याः समासाद्य प्रतीक्षस्व मनाक्प्रिये ॥ ११९ (14-2-119)

### इत्याद्युक्त्वा समाश्वास्य स तां मदनमञ्चुकाम् । नरवाहनदत्तोऽत्र तस्थौ वैद्याधरे पुरे ॥ १२० (14-2-120)

### अथ प्रभावती तस्य चक्रे विद्याप्रभावतः । अतर्क्यं रूपमात्मीयं स्वयमन्तर्हिता सती ॥ १२१ (14-2-121)

### स तद्रूपेण तत्रासीद्राजपुत्रो यथासुखम् । अशङ्कितः प्रकाशोऽपि तद्विद्यासिद्धभोगभुक् ॥ १२२ (14-2-122)

### वेगवत्या वयस्येयमेतां मदनमञ्चुकाम् । उपाचरति तत्प्रीत्या निजसख्यवशेन च ॥ १२३ (14-2-123)

### इति प्रभवतीत्येनं तद्रूपच्छन्नविग्रहम् । मन्वानाः सर्व एवोचुस्तत्र मानसवेगतः ॥ १२४ (14-2-124)

### अथैकदा प्रसङ्गेन तस्मै मदनमञ्चुका । नरवाहनदत्ताय स्ववृत्तान्तं शशंस सा ॥ १२५ (14-2-125)

### तदा मानसवेगो मामिहानीय स्वमायया । प्रवर्तयितुमभ्यैच्छद्भाययन्क्रूरकर्मभिः ॥ १२६ (14-2-126)

### तावच्च प्रकटीभूय भगवान्भैरवाकृतिः । उद्धृतासिर्ललज्जिह्वः कृत्वा हुंकारमभ्यधात् ॥ १२७ (14-2-127)

### इयं विद्याधरेन्द्राणां भाविनश्चक्रवर्तिनः । भार्या कथं त्वयास्मासु स्थितेषु परिभूयते ॥ १२८ (14-2-128)

### एवमुक्तो भगवता पपात धरणीतले । पापो मानसवेगोऽसौ मुखेन रुधिरं वमन् ॥ १२९ (14-2-129)

### ततस्तिरोहिते देवे समाश्वस्तः क्षणादसौ । गतः स्वमन्दिरं भूयो मयि क्रौर्यान्न्यवर्तत ॥ १३० (14-2-130)

### अथ भीतां वियोगार्तां प्राणत्यागोन्मुखीमिह । एत्यान्तःपुरचेट्यो मां सान्त्वयन्त्योऽब्रुवन्निदम् ॥ १३१ (14-2-131)

### मुनिकन्यां पुरा कांचिद्दृष्ट्वा रूपवतीं हठात् । हरन्मानसवेगोऽयं तद्बन्धुभिरशप्यत ॥ १३२ (14-2-132)

### परनारीमनिच्छन्तीं यदा पाप गमिष्यसि । तदा ते शतधा मूर्धा विदलिष्यत्यसाविति ॥ १३३ (14-2-133)

### अतो नैष बलाद्गच्छेत्परस्त्रीं मा भयं कृथाः । देवादेशाच्च भर्त्रा ते भूयो भाव्येव संगमः ॥ १३४ (14-2-134)

### एवं ममोक्ते चेटीभिः क्षणाद्वेगवती स्वसा । सास्य मानसवेगस्य संबोधयितुमागमत् ॥ १३५ (14-2-135)

### मद्दर्शनकृपाविष्टा सा त्वदानयनेन माम् । आश्वास्य त्वां यथा प्राप्ता तथैव विदितं तव ॥ १३६ (14-2-136)

### अथ ज्योत्स्नासितैर्वस्त्रैश्चान्द्री तनुरिवामला । दर्शनेनैव सौम्येन सिञ्चन्ती सुधयेव माम् ॥ १३७ (14-2-137)

### उपेता पृथिवीदेवी माता साध्वी दुरात्मनः । अस्य मानसवेगस्य सस्नेहमिदमब्रवीत् ॥ १३८ (14-2-138)

### त्यक्त्वाहारं शुभोदर्कं किमात्मानमुपेक्षसे । शत्रोरन्नं कथं भोक्ष्य इति मा च कृथा हृदि ॥ १३९ (14-2-139)

### दुहितुर्वेगवत्या मे राज्येऽस्मिन्पितृकल्पितः । भागोऽस्ति सा च भर्त्रा ते परिणीता सखी तव ॥ १४० (14-2-140)

### तद्धनं भर्तृसंबन्धि तव चात्मीयमेव च । तदेतद्भुङ्क्ष्व विद्यातो ज्ञात्वा सत्यं वदामि ते ॥ १४१ (14-2-141)

### एवमुक्त्वा सशपथं भोजितास्मि तया तदा । अवस्थोचितमाहारं सुतासंबन्धबद्धया ॥ १४२ (14-2-142)

### ततस्त्वया सहागत्य वेगवत्यैष निर्जितः । भ्रातेह रक्षितस्त्वं च शेषमत्र न वेद्म्यहम् ॥ १४३ (14-2-143)

### अथ वेगवतीसिद्धिं तद्दैवतवचोऽप्यहम् । स्मरन्ती नामुचं प्राणांस्त्वत्प्राप्त्याशावलम्बितान् ॥ १४४ (14-2-144)

### ततो महानुभावायाः प्रभावत्याः प्रभावतः । त्वं शत्रुसंकटेऽप्यस्मिन्प्राप्तस्तावन्मयाधुना ॥ १४५ (14-2-145)

### चिन्ता तु मे विलुप्ता चेद्भवेदत्र प्रभावती । नश्येच्च तव तद्रूपं ततोऽस्माकं नु किं भवेत् ॥ १४६ (14-2-146)

### इत्यादि ब्रुवतीं धीरीकुर्वन्मदनमञ्चुकाम् । नरवाहनदत्तोऽसौ वीरोऽत्रास्त तया सह ॥ १४७ (14-2-147)

### एकदा च प्रभावत्यां यातायां भवनं पितुः । प्रभातसमये नष्टतद्रूपं तदसंनिधेः ॥ १४८ (14-2-148)

### नरवाहनदत्तं तं दृष्ट्वा पुरुषरूपिणम् । पारदारिक एषोऽत्र प्रविष्ट इति साकुलः ॥ १४९ (14-2-149)

### भयाद्राजकुले गत्वा सर्वः परिजनोऽभ्यधात् । वारयन्तीमपास्यैव भीतां मदनमञ्जुकाम् ॥ १५० (14-2-150)

### ततो मानसवेगोऽत्र स राजा स्वबलान्वितः । नरवाहनदत्तं तं धावित्वा पर्यवेष्टयत् ॥ १५१ (14-2-151)

### अथ तं पृथिवीदेवी माता सत्वरमेत्य सा । राजानमब्रवीत्पुत्र हन्तव्योऽयं न ते न मे ॥ १५२ (14-2-152)

### न पारदारिको ह्येष वत्सराजात्मजो ह्ययम् । नरवाहनदत्तोऽत्र निजां भार्यामुपागतः ॥ १५३ (14-2-153)

### विद्याबलेन जानेऽहं कोपान्धः किं न वीक्षसे । जामाता चायमस्माकं पूज्यः शशिकुलोद्भव ॥ १५४ (14-2-154)

### एवमुक्तस्तया मात्रा तर्हि शत्रुरयं मम । इति मानसवेगोऽसौ जातामर्षो जगाद ताम् ॥ १५५ (14-2-155)

### ततः सा तं पुनर्माता जामातृस्नेहतोऽभ्यधात् । नाधर्मो लभ्यते कर्तुं लोके वैद्याधरे सुत ॥ १५६ (14-2-156)

### इह विद्याधराणां हि धर्मार्था विद्यते सभा । तत्रास्य तत्प्रधानाग्रे दोषं शिरसि पातय ॥ १५७ (14-2-157)

### ततो यत्क्रियतेऽमुष्य शोभते तदतोऽन्यथा । विद्याधरा विकुर्वीरन्न सहेरंश्च देवताः ॥ १५८ (14-2-158)

### एतत्तस्या वचो मातुर्गौरवात्प्रतिपद्य सः । सभां मानसवेगस्तं नेष्यन्बन्द्धुं प्रचक्रमे ॥ १५९ (14-2-159)

### स च बन्धासहिष्णुः सन्स्तम्भमुत्पाट्य तोरणात् । नरवाहनदत्तोऽत्र तद्भृत्यानवधीद्बहून् ॥ १६० (14-2-160)

### तन्मध्यात्खड्गमेकस्य हतस्यासाद्य तत्क्षणात् । जघान सोऽन्यानपि तान्वीरो दिव्यपराक्रमः ॥ १६१ (14-2-161)

### ततो मानसवेगस्तं दिव्यया निजविद्यया । बबन्ध भार्यानुगतं नयति स्म च तां सभाम् ॥ १६२ (14-2-162)

### तत्र भेरीमहाशब्दसमाहूता इतस्ततः । विद्याधरा मिलन्ति स्म सुधर्मायां यथा सुराः ॥ १६३ (14-2-163)

### आगत्योपाविशच्चात्र रत्नसिंहासनोपरि । राजा वायुपथो नाम सभ्यो विद्याधरैर्वृतः ॥ १६४ (14-2-164)

### व्याधुन्वद्भिरिवाधर्मं वीज्यमानस्य चामरैः । तस्य मानसवेगोऽग्रे स्थित्वा पापोऽब्रवीदिदम् ॥ १६५ (14-2-165)

### मर्त्योऽप्यन्तःपुरध्वंसकारी विध्वंसकः स्वसुः । शत्रुर्ममायं वध्योऽद्य स्वाम्यकामः किलैष नः ॥ १६६ (14-2-166)

### तच्छ्रुत्वा तेन सभ्येन पृष्टः प्रत्युत्तरं प्रति । नरवाहनदत्तोऽत्र वीरो विस्रब्धमब्रवीत् ॥ १६७ (14-2-167)

### सा सभा यत्र सभ्योऽस्ति स सभ्यो धर्ममाह यः । स धर्मो यत्र सत्यं स्यात्तत्सत्यं यत्र न च्छलम् ॥ १६८ (14-2-168)

### बद्धोऽहं माययात्रैव स्थितो भूमावयं पुनः । आसनस्थश्च मुक्तश्च को विवादः समोऽत्र नौ ॥ १६९ (14-2-169)

### एतद्वायुपथः श्रुत्वा तमुपावेशयत्क्षितौ । न्यायान्मानसवेगं स तं मुक्तं चाप्यकारयत् ॥ १७० (14-2-170)

### ततः सर्वेषु शृण्वत्सु तत्र वायुपथाग्रतः । नरवाहनदत्तोऽसावेवं प्रतिवचोऽभ्यधात् ॥ १७१ (14-2-171)

### हृतानीतामनेनैतां भार्यां मदनमञ्चुकाम् । निजां प्राप्तोऽस्मि चेत्कस्य शुद्धान्तो ध्वंसितो मया ॥ १७२ (14-2-172)

### अस्या रूपेण चाभ्येत्य विप्रलभ्य कृतो यदि । अहं भर्ता भगिन्यास्य तत्र का मेऽपराधिता ॥ १७३ (14-2-173)

### स्वाम्यकामोऽस्मि चेत्कामः कस्य कुत्र न जायते । एतच्छ्रुत्वा विमृश्याथ राजा वायुपथोऽब्रवीत् ॥ १७४ (14-2-174)

### धर्म्यमाह महात्मायं भविष्यत्सुमहोदयः । अस्मिन्मानसवेगत्वमधर्मं भद्र मा कृथाः ॥ १७५ (14-2-175)

### इत्युक्ते तेन नाधर्मान्मोहान्धो यन्न्यवर्तत । सोऽत्र मानसवेगस्तत्क्रोधं वायुपथो ययौ ॥ १७६ (14-2-176)

### ततो मानसवेगेन सह सनद्धसैनिकः । बभूव तस्य संक्षोभस्तत्र धर्मानुरोधिनः ॥ १७७ (14-2-177)

### धर्मासनोपविष्टा हि दुर्बलं बलिनं परम् । आत्मीयं बत जानन्ति धीरा न्यायैकदर्शिनः ॥ १७८ (14-2-178)

### विहाय मायां युध्यस्व स्पष्टमेव मया सह । यावदेकप्रहारेण हन्मि त्वां पश्य पौरुषम् ॥ १७९ (14-2-179)

### इति मानसवेगं च तदावोचद्विलोकयन् । नरवाहनदत्तोऽत्र दिव्यकन्याः सकौतुकाः ॥ १८० (14-2-180)

### अन्योन्यजातकलहेषु च तत्र तेषु विद्याधरेषु सहसैव सभान्तरस्थात् । स्तम्भोत्तमाट्टसदिति प्रविभिन्नमध्याद्देवोऽथ भैरववपुः किल निर्जगाम ॥ १८१ (14-2-181)

### व्याप्ताम्बरोऽञ्जननिभश्च विनिह्नुतार्को विद्युल्लतातरलदीप्रविलोचनार्चिः । दन्तप्रभाविततपङ्क्तिपतद्बलाको गर्जन्महाप्रलयमेघ इव प्रचण्डः ॥ १८२ (14-2-182)

### न भाविविद्याधरचक्रवर्तिनः पराभवोऽस्यास्ति शठेति स ब्रुवन् । अधोमुखं मानसवेगमीश्वरो निराकरोद्वायुपथं प्रहर्षयन् ॥ १८३ (14-2-183)

### आदाय तं च भुजयोर्भगवान्भुजाभ्यां संरक्षणाय नरवाहनदत्तमाशु । प्रापय्य पर्वतवरं शुभमृष्यमूकमास्थापयत्स किल तत्र ततस्तिरोऽभूत् ॥ १८४ (14-2-184)

### प्रशशाम परस्परं सभायामथ विद्याधरसंभ्रमः स तस्याम् । स च वायुपथो यथागतं तैः सहितः स्वैरपरैस्ततो जगाम ॥ १ ८५ (14-2-185)

### सोऽपि च मानसवेगः कृत्वा तां मदनमञ्चुकां पुरतः । हर्षविषादाकुलितामाषाढपुरं निजं ययौ विग्नः ॥ १८६ (14-2-186)

### इति महाकविश्रीसोमदेवभट्टविरचिते कथासरित्सागरे पञ्चलम्बके द्वितीयस्तरङ्गः । 