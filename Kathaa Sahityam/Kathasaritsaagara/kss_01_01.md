## [कथासरितसागरः 01 01](https://sa.wikisource.org/wiki/कथासरित्सागरः/लम्बकः_१/तरङ्गः_१)

### महाकविश्रीसोमदेवभट्टविरचितःकथासरित्सागरःकथापीठं नाम प्रथमो लम्बकः । इदं गुरुगिरीन्द्रजाप्रणयमन्दरान्दोलना-त्पुरा किल कथामृतं हरमुखाम्बुधेरुद्गतम् । प्रसह्य सरयन्ति ये विगतविघ्नलब्धर्द्धयोधुरं दधति वैबुधीं भुवि भवप्रसादेन ते ॥ 

### श्रियं दिशतु वः शंभोः श्यामः कण्ठो मनोभुवा । अङ्कस्थपार्वतीदृष्टिपाशैरिव विवेष्टितः ॥ १ (1-1-1)

### संध्यानृत्तोत्सवे ताराः करेणोद्धूय विघ्नजित् । सीत्कारसीकरैरन्याः कल्पयन्निव पातु वः ॥ २ (1-1-2)

### प्रणम्य वाचं निःशेषपदार्थोद्द्योतदीपिकाम् । बृहत्कथायाः सारस्य संग्रहं रचयाम्यहम् ॥ ३ (1-1-3)

### आद्यमत्र कथापीठं कथामुखमतः परम् । ततो लावानको नाम तृतीयो लम्बको भवेत् ॥ ४ (1-1-4)

### नरवाहनदत्तस्य जननं च ततः परम् । स्याच्चतुर्दारिकाख्यश्च ततो मदनमञ्चुका ॥ ५५ (1-1-5)

### ततो रत्नप्रभा नाम लम्बकः सप्तमो भवेत् । सूर्यप्रभाभिधानश्च लम्बकः स्यादथाष्टमः ॥ ६ (1-1-6)

### अलंकारवती चाथ ततः शक्तियशा भवेत् । वेलालम्बकसंज्ञश्च भवेदेकादशस्ततः ॥ ७ (1-1-7)

### शशाङ्कवत्यपि तथा ततः स्यान्मदिरावती । महाभिषेकानुगतस्ततः स्यात्पञ्चलम्बकः ॥ ८ (1-1-8)

### ततः सुरतमञ्जर्यप्यथ पद्मावती भवेत् । ततो विषमशीलाख्यो लम्बकोऽष्टादशो भवेत् ॥ ९ (1-1-9)

### यथा मूलं तथैवैतन्न मनागप्यतिक्रमः । ग्रन्थविस्तरसंक्षेपमात्रं भाषा च भिद्यते ॥ १० (1-1-10)

### औचित्यान्वयरक्षा च यथाशक्ति विधीयते । कथारसाविघातेन काव्यांशस्य च योजना ॥ ११ (1-1-11)

### वैदग्ध्यख्यातिलोभाय मम नैवायमुद्यमः । किं तु नानाकथाजालस्मृतिसौकर्यसिद्धये ॥ १२ (1-1-12)

### अस्ति किंनरगन्धर्वविद्याधरनिषेवितः । चक्रवर्ती गिरीन्द्राणां हिमवानिति विश्रुतः ॥ १३ (1-1-13)

### माहात्म्यमियतीं भूमिमारूढं यस्य भूभृताम् । यद्भवानी सुताभावं त्रिजगज्जननी गता ॥ १४ (1-1-14)

### उत्तरं तस्य शिखरं कैलासाख्यो महागिरिः । योजनानां सहस्राणि बहून्याक्रम्य तिष्ठति ॥ १५ (1-1-15)

### मन्दरो मथितेऽप्यब्धौ न सुधासिततां गतः । अहं त्वयत्नादिति यो हसतीव स्वकान्तिभिः ॥ १६ (1-1-16)

### चराचरगुरुस्तत्र निवसत्यम्बिकासखः । गणैर्विद्याधरैः सिद्धैः सेव्यमानो महेश्वरः ॥ १७ (1-1-17)

### पिङ्गोत्तुङ्गजटाजूटगतो यस्याश्नुते नवः । संध्यापिशङ्गपूर्वाद्रिशृङ्गसङ्गसुखं शशी ॥ १८ (1-1-18)

### येनान्धकासुरपतेरेकस्यार्पयता हृदि । शूलं त्रिजगतोऽप्यस्य हृदयाच्चित्रमुद्धृतम् ॥ १९ (1-1-19)

### चूडामणिषु यत्पादनखाग्रप्रतिमाङ्किताः । प्रसादप्राप्तचन्द्रार्धा इव भान्ति सुरासुराः ॥ २० (1-1-20)

### तं कदाचित्समुत्पन्नविस्रम्भा रहसि प्रिया । स्तुतिभिस्तोषयामास भवानीपतिमीश्वरम् ॥ २१ (1-1-21)

### तस्याः स्तुतिवचोहृष्टस्तामङ्कमधिरोप्य सः । किं ते प्रियं करोमीति बभाषे शशिशेखरः ॥ २२ (1-1-22)

### ततः प्रोवाच गिरिजा प्रसन्नोऽसि यदि प्रभो । रम्यां कांचित्कथां ब्रूहि देवाद्य मम नूतनाम् ॥ २३ (1-1-23)

### भूतं भवद्भविष्यद्वा किं तत्स्याज्जगति प्रिये । भवती यन्न जानीयादिति शर्वोऽप्युवाच ताम् ॥ २४ (1-1-24)

### ततः सा वल्लभा तस्य निर्बन्धमकरोत्प्रभोः । प्रियप्रणयहेवाकि यतो मानवतीमनः ॥ २५ (1-1-25)

### ततस्तच्चाटुबुद्ध्यैव तत्प्रभावनिबन्धनाम् । तस्याः स्वल्पां कथामेवं शिवः संप्रत्यवर्णयत् ॥ २६ (1-1-26)

### अस्ति मामीक्षितुं पूर्वं ब्रह्मा नारायणस्तथा । महीं भ्रमन्तौ हिमवत्पादमूलमवापतुः ॥ २७ (1-1-27)

### ततो ददृशतुस्तत्र ज्वालालिङ्गं महत्पुरः । तस्यान्तमीक्षितुं प्रायादेक ऊर्ध्वमधोऽपरः ॥ २८ (1-1-28)

### अलब्धान्तौ तपोभिर्मा तोषयामासतुश्च तौ । आविर्भूय मया चोक्तौ वरः कोऽप्यर्थ्यतामिति ॥ २९ (1-1-29)

### तच्छ्रुत्वैवाब्रवीद्ब्रह्मा पुत्रो मेऽस्तु भवानिति । अपूज्यस्तेन जातोऽसावत्यारोहेण निन्दितः ॥ ३० (1-1-30)

### ततो नारायणो देवः स वरं मामयाचत । भूयासं तव शुश्रूषापरोऽहं भगवन्निति ॥ ३१ (1-1-31)

### अतः शरीरभूतोऽसौ मम जातस्त्वदात्मना । यो हि नारायणः सा त्वं शक्तिः शक्तिमतो मम ॥ ३२ (1-1-32)

### किं च मे पूर्वजाया त्वमित्युक्तवति शंकरे । कथं ते पूर्वजायाहमिति वक्ति स्म पार्वती ॥ ३३ (1-1-33)

### प्रत्युवाच ततो भर्गः पुरा दक्षप्रजापतेः । देवि त्वं च तथान्याश्च बह्वयोऽजायन्त कन्यकाः ॥ ३४ (1-1-34)

### स मह्यं भवतीं प्रादाद्धर्मादिभ्योऽपराश्च ताः । यज्ञे कदाचिदाहूतास्तेन जामातरोऽखिलाः ॥ ३५ (1-1-35)

### वर्जितस्त्वहमेवैकस्ततोऽपृच्छयत स त्वया । किं न भर्ता ममाहूतस्त्वया तातोच्यतामिति ॥ ३६ (1-1-36)

### कपालमाली भर्ता ते कथमाहूयतां मखे । इत्युवाच गिरं सोऽथ त्वत्कर्णविषसूचिकाम् ॥ ३७ (1-1-37)

### पापोऽयमस्माज्जातेन किं देहेन ममामुना । इति कोपात्परित्यक्तं शरीरं तत्प्रिये त्वया ॥ ३८ (1-1-38)

### स च दक्षमखस्तेन मन्युना नाशितो मया । ततो जाता हिमाद्रेस्त्वमब्धेश्चन्द्रकला यथा ॥ ३९ (1-1-39)

### अथ स्मर तुषाराद्रिं तपोऽर्थमहमागतः । पिता त्वां च नियुङ्क्ते स्म शुश्रूषायै ममातिथेः ॥ ४० (1-1-40)

### तारकान्तकमत्पुत्रप्राप्तये प्रहितः सुरैः । लब्धावकाशोऽविध्यन्मां तत्र दग्धो मनोभवः ॥ ४१ (1-1-41)

### ततस्तीव्रेण तपसा क्रीतोऽहं धीरया त्वया । तच्च तत्संचयायैव मया सोढं तव प्रिये ॥ ४२ (1-1-42)

### इत्थं मे पूर्वजाया त्वं किमन्यत्कथ्यते तव । इत्युक्त्वा विरते शंभौ देवी कोपाकुलाब्रवीत् ॥ ४३ (1-1-43)

### धूर्तस्त्वं न कथां हृद्यां कथयस्यर्थितोऽपि सन् । गङ्गां वहन्नमन्संध्यां विजितोऽसि न किं मम ॥ ४४ (1-1-44)

### तच्छ्रुत्वा प्रतिपेदेऽस्या विहितानुनयो हरः । कथां कथयितुं दिव्यां ततः कोपं मुमोच सा ॥ ४५ (1-1-45)

### नेह कैश्चित्प्रवेष्टव्यमित्युक्तेन तया स्वयम् । निरुद्धे नन्दिना द्वारे हरो वक्तुं प्रचक्रमे ॥ ४६ (1-1-46)

### एकान्तसुखिनो देवा मनुष्या नित्यदुःखिताः । दिव्यमानुषचेष्टा तु परभागे न हारिणी ॥ ४७ (1-1-47)

### विद्याधराणां चरितमतस्ते वर्णयाम्यहम् । इति देव्या हरो यावद्वक्ति तावदुपागमत् ॥ ४८ (1-1-48)

### प्रसादवित्तकः शंभोः पुष्पदन्तो गणोत्तमः । न्यषेधि च प्रवेशोऽस्य नन्दिना द्वारि तिष्ठता ॥ ४९ (1-1-49)

### निष्कारणं निषेधोऽद्य ममापीति कुतूहलात् । अलक्षितो योगवशात्प्रविवेश स तत्क्षणात् ॥ ५० (1-1-50)

### प्रविष्टः श्रुतवान्सर्वं वर्ण्यमानं पिनाकिना । विद्याधराणां सप्तानामपूर्वं चरिताद्भुतम् ॥ ५१ (1-1-51)

### श्रुत्वाथ गत्वा भार्यायै जयायै सोऽप्यवर्णयत् । को हिं वित्तं रहस्यं वा स्त्रीषु शक्नोति गूहितुम् ॥ ५२ (1-1-52)

### सापि तद्विस्मयाविष्टा गत्वा गिरिसुताग्रतः । जगौ जया प्रतीहारी स्त्रीषु वाक्संयमः कुतः ॥ ५३ (1-1-53)

### ततश्चुकोप गिरिजा नापूर्वं वर्णितं त्वया । जानाति हि जयाप्येतदिति चेश्वरमभ्यधात् ॥ ५४ (1-1-54)

### प्रणिधानादथ ज्ञात्वा जगादैवमुमापतिः । योगी भूत्वा प्रविश्येदं पुष्पदन्तस्तदाशृणोत् ॥ ५५ (1-1-55)

### जयायै वर्णितं तेन कोऽन्यो जानाति हि प्रिये । श्रुत्वेत्यानाययद्देवी पुष्पदन्तमतिक्रुधा ॥ ५६ (1-1-56)

### मर्त्यो भवाविनीतेति विह्वलं तं शशाप सा । माल्यवन्तं च विज्ञप्तिं कुर्वाणं तत्कृते गणम् ॥ ५७ (1-1-57)

### निपत्य पादयोस्ताभ्यां जयया सह बोधिता । शापान्तं प्रति शर्वाणी शनैर्वचनमब्रवीत् ॥ ५८ (1-1-58)

### विन्ध्याटव्यां कुबेरस्य शापात्प्राप्तः पिशाचताम् । सुप्रतीकाभिधो यक्षः काणभूत्याख्यया स्थितः ॥ ५९ (1-1-59)

### तं दृष्ट्वा संस्मरञ्जाति यदा तस्मै कथामिमाम् । पुष्पदन्त प्रवक्तासि तदा शापाद्विमोक्ष्यसे ॥  (1-1-60)

### काणभूतेः कथां तां तु यदा श्रोष्यति माल्यवान् । काणभूतौ तदा मुक्ते कथां प्रख्याप्य मोक्ष्यते ॥ ६१ (1-1-61)

### इत्युक्त्वा शैलतनया व्यरमत्तौ च तत्क्षणात् । विद्युत्पुञ्जाविव गणौ दृष्टनष्टौ बभूवतुः ॥ ६२ (1-1-62)

### अथ जातु याति काले गौरी पप्रच्छ शंकरं सदया । देव मया तौ शप्तौ प्रमथवरौ कुत्र भुवि जातौ ॥ ६३ (1-1-63)

### अवदच्च चन्द्रमौलिः कौशाम्बीत्यस्ति या महानगरी । तस्यां स पुष्पदन्तो वररुचिनामा प्रिये जातः ॥ ६४ (1-1-64)

### अन्यच्च माल्यवानपि नगरवरे सुप्रतिष्ठिताख्ये सः । जातो गुणाढ्यनामा देवि तयोरेष वृत्तान्तः ॥ ६५ (1-1-65)

### एवं निवेद्य स विभुः सततानुवृत्तभृत्यावमाननविभावनसानुतापाम् । कैलासशैलतटकल्पितकल्पवल्लीलीलागृहेषु दयितां रमयन्नुवास ॥ ६६ (1-1-66)

### इति महाकविश्रीसोमदेवभट्टविरचिते कथासरित्सागरे कथापीठलम्बके प्रथमस्तरङ्गः । 