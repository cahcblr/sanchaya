 ॥ मङ्गलाचरणम् । ॥

  यस्य ज्ञानदयासिन्धोरगाधस्यानघा गुणाः ॥ १.०.१ ॥
  सेव्यतामक्षयो धीराः स श्रियै चामृताय च ॥ १.०.२ ॥

 ॥ प्रस्तावना ॥

  समाहृत्यान्यतन्त्राणि संक्षिप्तैः प्रतिसंस्कृतैः ॥ १.०.३ ॥
  संपूर्णमुच्यते वर्गैर्नामलिङ्गानुशासनम् ॥ १.०.४ ॥

 ॥ परिभाषा ॥

  प्रायशो रूपभेदेन साहचर्याच्च कुत्रचित् ॥ १.०.५ ॥
  स्त्रीपुंनपुंसकं ज्ञेयं तद्विशेषविधेः क्वचित् ॥ १.०.६ ॥

  भेदाख्यानाय न द्वन्द्वो नैकशेषो न संकरः ॥ १.०.७ ॥
  कृतोऽत्र भिन्नलिङ्गानामनुक्तानां क्रमादृते ॥ १.०.८ ॥

  त्रिलिङ्ग्यां त्रिष्विति पदं मिथुने तु द्वयोरिति ॥ १.०.९ ॥
  निषिद्धलिङ्गं शेषार्थं त्वन्ताथादि न पूर्वभाक् ॥ १.०.१० ॥

 ॥ स्वर्गवर्गः ॥

  स्वरव्ययं स्वर्गनाकत्रिदिवत्रिदशालयाः ॥ १.१.११ ॥
  सुरलोको द्योदिवौ द्वे स्त्रियां क्लीबे त्रिविष्टपम् ॥ १.१.१२ ॥
  अमरा निर्जरा देवास्त्रिदशा विबुधाः सुराः ॥ १.१.१३ ॥
  सुपर्वाणः सुमनसस्त्रिदिवेशा दिवौकसः ॥ १.१.१४ ॥
  आदितेया दिविषदो लेखा अदितिनन्दनाः ॥ १.१.१५ ॥
  आदित्या ऋभवोऽस्वप्ना अमर्त्या अमृतान्धसः ॥ १.१.१६ ॥

  बर्हिर्मुखाः ऋतुभुजो गीर्वाणा दानवारयः ॥ १.१.१७ ॥

  वृन्दारका दैवतानि पुंसि वा देवताः स्त्रियाम् ॥ १.१.१८ ॥

  आदित्यविश्ववसवस्तुषिताभास्वरानिलाः ॥ १.१.१९ ॥

  महाराजिकसाध्याश्च रुद्राश्च गणदेवताः ॥ १.१.२० ॥

  विद्याधराप्सरोयक्षरक्षोगन्धर्वकिंनराः ॥ १.१.२१ ॥

  पिशाचो गुह्यकः सिद्धो भूतोऽमी देवयोनयः ॥ १.१.२२ ॥

  असुरा दैत्यदैतेयदनुजेन्द्रारिदानवाः ॥ १.१.२३ ॥

  शुक्रशिष्या दितिसुताः पूर्वदेवाः सुरद्विषः ॥ १.१.२४ ॥

  सर्वज्ञः सुगतः बुद्धो धर्मराजस्तथागतः ॥ १.१.२५ ॥

  समन्तभद्रो भगवान्मारजिल्लोकजिज्जिनः ॥ १.१.२६ ॥

  षडभिज्ञो दशबलोऽद्वयवादी विनायकः ॥ १.१.२७ ॥

  मुनीन्द्रः श्रीघनः शास्ता मुनिः शाक्यमुनिस्तु यः ॥ १.१.२८ ॥

  स शाक्यसिंहः सर्वार्थसिद्धः शौद्धोदनिश्च सः ॥ १.१.२९ ॥

  गौतमश्चार्कबन्धुश्च मायादेवीसुतश्च सः ॥ १.१.३० ॥

  ब्रह्मात्मभूः सुरज्येष्ठः परमेष्ठी पितामहः ॥ १.१.३१ ॥

  हिरण्यगर्भो लोकेशः स्वयंभूश्चतुराननः ॥ १.१.३२ ॥

  धाताब्जयोनिर्द्रुहिणो विरिञ्चिः कमलासनः ॥ १.१.३३ ॥

  स्रष्टा प्रजापतिर्वेधा विधाता विश्वसृग्विधिः ॥ १.१.३४ ॥

  नाभिजन्माण्डजः पूर्वो निधनः कमलोद्भवः ॥ १.१.३५ ॥

  सदानन्दो रजोमूर्तिः सत्यको हंसवाहनः ॥ १.१.३६ ॥

  विष्णुर्नारायणः कृष्णो वैकुण्ठो विष्टरश्रवाः ॥ १.१.३७ ॥

  दामोदरो हृषीकेशः केशवो माधवः स्वभूः ॥ १.१.३८ ॥

  दैत्यारिः पुण्डरीकाक्षो गोविन्दो गरुडध्वजः ॥ १.१.३९ ॥

  पीताम्बरोऽच्युतः शार्ङ्गी विष्वक्सेनो जनार्दनः ॥ १.१.४० ॥

  उपेन्द्र इन्द्रावरजश्चक्रपाणिश्चतुर्भुजः ॥ १.१.४१ ॥

  पद्मनाभो मधुरिपुर्वासुदेवस्त्रिविक्रमः ॥ १.१.४२ ॥

  देवकीनन्दनः शौरिः श्रीपतिः पुरुषोत्तमः ॥ १.१.४३ ॥

  वनमाली बलिध्वंसी कंसारातिरधोक्षजः ॥ १.१.४४ ॥

  विश्वम्भरः कैटभजिद्विधुः श्रीवत्सलाञ्छनः ॥ १.१.४५ ॥

  पुराणपुरुषो यज्ञपुरुषो नरकान्तकः ॥ १.१.४६ ॥

  जलशायी विश्वरूपो मुकुन्दो मुरमर्दनः ॥ १.१.४७ ॥

  वसुदेवोऽस्य जनकः स एवानकदुन्दुभिः ॥ १.१.४८ ॥

  बलभद्रः प्रलम्बघ्नो बलदेवोऽच्युताग्रजः ॥ १.१.४९ ॥

  रेवतीरमणो रामः कामपालो हलायुधः ॥ १.१.५० ॥

  नीलाम्बरो रौहिणेयस्तालाङ्को मुसली हली ॥ १.१.५१ ॥

  संकर्षणः सीरपाणिः कालिन्दीभेदनो बलः ॥ १.१.५२ ॥

  मदनो मन्मथो मारः प्रद्युम्नो मीनकेतनः ॥ १.१.५३ ॥

  कन्दर्पो दर्पकोऽनङ्गः कामः पञ्चशरः स्मरः ॥ १.१.५४ ॥

  शम्बरारिर्मनसिजः कुसुमेषुरनन्यजः ॥ १.१.५५ ॥

  पुष्पधन्वा रतिपतिर्मकरध्वज आत्मभूः ॥ १.१.५६ ॥

  अरविन्दमशोकं च चूतं च नवमल्लिका ॥ १.१.५७ ॥

  नीलोत्पलं च पञ्चैते पञ्चबाणस्य सायकाः ॥ १.१.५८ ॥

  उन्मादनस्तापनश्च शोषणः स्तम्भनस्तथा ॥ १.१.५९ ॥

  संमोहनश्च कामश्च पञ्च बाणाः प्रकीर्तिताः ॥ १.१.६० ॥

  ब्रह्मसूर्विश्वकेतुः स्यादनिरुद्ध उषापतिः ॥ १.१.६१ ॥

  लक्ष्मीः पद्मालया पद्मा कमला श्रीर्हरिप्रिया ॥ १.१.६२ ॥

  इन्दिरा लोकमाता मा क्षीरोदतनया रमा ॥ १.१.६३ ॥

  भार्गवी लोकजननी क्षीरसागरकन्यका ॥ १.१.६४ ॥

  शङ्खो लक्ष्मीपतेः पाञ्चजन्यश्चक्रं सुदर्शनः ॥ १.१.६५ ॥

  कौमोदकी गदा खड्गो नन्दकः कौस्तुभो मणिः ॥ १.१.६६ ॥

  चापः शार्ङ्गं मुरारेस्तु श्रीवत्सो लाञ्छनं स्मृतम् ॥ १.१.६७ ॥

  अश्वाश्च शैव्यसुग्रीवमेघपुष्पबलाहकाः ॥ १.१.६८ ॥

  सारथिर्दारुको मन्त्री ह्युद्धवश्चानुजो गदः ॥ १.१.६९ ॥

  गरुत्मान्गरुडस्तार्क्ष्यो वैनतेयः खगेश्वरः ॥ १.१.७० ॥

  नागान्तको विष्णुरथः सुपर्णः पन्नगाशनः ॥ १.१.७१ ॥

  शम्भुरीशः पशुपतिः शिवः शूली महेश्वरः ॥ १.१.७२ ॥

  ईश्वरः शर्व ईशानः शंकरश्चन्द्रशेखरः ॥ १.१.७३ ॥

  भूतेशः खण्डपरशुर्गिरीशो गिरिशो मृडः ॥ १.१.७४ ॥

  मृत्युञ्जयः कृत्तिवासाः पिनाकी प्रमथाधिपः ॥ १.१.७५ ॥

  उग्रः कपर्दी श्रीकण्ठः शितिकण्ठः कपालभृत् ॥ १.१.७६ ॥

  वामदेवो महादेवो विरूपाक्षस्त्रिलोचनः ॥ १.१.७७ ॥

  कृशानुरेताः सर्वज्ञो धूर्जटिर्नीललोहितः ॥ १.१.७८ ॥

  हरः स्मरहरो भर्गस्त्र्यम्बकस्त्रिपुरान्तकः ॥ १.१.७९ ॥

  गङ्गाधरोऽन्धकरिपुः क्रतुध्वंसी वृषध्वजः ॥ १.१.८० ॥

  व्योमकेशो भवो भीमः स्थाणू रुद्र उमापतिः ॥ १.१.८१ ॥

  अहिर्बुध्न्योऽष्टमूर्तिश्च गजारिश्च महानटः ॥ १.१.८२ ॥

  कपर्दोऽस्य जटाजूटः पिनाकोऽजगवं धनुः ॥ १.१.८३ ॥

  प्रमथाः स्युः पारिषदा ब्राह्मीत्याद्यास्तु मातरः ॥ १.१.८४ ॥

  विभूतिर्भूतिरैश्वर्यमणिमादिकमष्टधा ॥ १.१.८५ ॥

  अणिमा महिमा चैव गरिमा लघिमा तथा ॥ १.१.८६ ॥

  प्राप्तिः प्राकाम्यमीशित्वं वशित्वं चाष्ट सिद्धयः ॥ १.१.८७ ॥

  उमा कात्यायनी गौरी काली हैमवतीश्वरी ॥ १.१.८८ ॥

  शिवा भवानी रुद्राणी शर्वाणी सर्वमङ्गला ॥ १.१.८९ ॥

  अपर्णा पार्वती दुर्गा मृडानी चण्डिकाम्बिका ॥ १.१.९० ॥

  आर्या दाक्षायणी चैव गिरिजा मेनकात्मजा ॥ १.१.९१ ॥

  कर्ममोटी तु चामुण्डा चर्ममुण्डा तु चर्चिका ॥ १.१.९२ ॥

  विनायको विघ्नराजद्वैमातुरगणाधिपाः ॥ १.१.९३ ॥

  अप्येकदन्तहेरम्बलम्बोदरगजाननाः ॥ १.१.९४ ॥

  कार्तिकेयो महासेनः शरजन्मा षडाननः ॥ १.१.९५ ॥

  पार्वतीनन्दनः स्कन्दः सेनानीरग्निभूर्गुहः ॥ १.१.९६ ॥

  बाहुलेयस्तारकजिद्विशाखः शिखिवाहनः ॥ १.१.९७ ॥

  षाण्मातुरः शक्तिधरः कुमारः क्रौञ्चदारणः ॥ १.१.९८ ॥

  शृङ्गी भृङ्गी रिटिस्तुण्डी नन्दिको नन्दिकेश्वरः ॥ १.१.९९ ॥

  इन्द्रो मरुत्वान्मघवा बिडौजाः पाकशासनः ॥ १.१.१०० ॥

  व्ऱीद्धश्रवाः सुनासीरः पुरुहूतः पुरन्दरः ॥ १.१.१०१ ॥

  जिष्णुर्लेखर्षभः शक्रः शतमन्युर्दिवस्पतिः ॥ १.१.१०२ ॥

  सुत्रामा गोत्रभिद्वज्री वासवो वृत्रहा वृषा ॥ १.१.१०३ ॥

  बास्तोष्पतिः सुरपतिर्बलारातिः शचीपतिः ॥ १.१.१०४ ॥

  जम्भभेदी हरिहयः स्वाराण्नमुचिसूदनः ॥ १.१.१०५ ॥

  संक्रन्दनो दुश्च्यवनस्तुराषाण्मेघवाहनः ॥ १.१.१०६ ॥

  आखण्डलः सहस्राक्ष ऋभुक्षास्तस्य तु प्रिया ॥ १.१.१०७ ॥

  पुलोमजा शचीन्द्राणी नगरी त्वमरावती ॥ १.१.१०८ ॥

  हय उच्चैःश्रवा सूतो मातलिर्नन्दनं वनम् ॥ १.१.१०९ ॥

  स्यात्प्रासादो वैजयन्तो जयन्तः पाकशासनिः ॥ १.१.११० ॥

  ऐरावतोऽभ्रमातङ्गैरावणाभ्रमुवल्लभाः ॥ १.१.१११ ॥

  ह्रादिनी वज्रमस्त्री स्यात्कुलिशं भिदुरं पविः ॥ १.१.११२ ॥

  शतकोटिः स्वरुः शम्बो दम्भोलिरशनिर्द्वयोः ॥ १.१.११३ ॥

  व्योमयानं विमानोऽस्त्री नारदाद्याः सुरर्षयः ॥ १.१.११४ ॥

  स्यात्सुधर्मा देवसभा पीयूषममृतं सुधा ॥ १.१.११५ ॥

  मन्दाकिनी वियद्गङ्गा स्वर्णदी सुरदीर्घिका ॥ १.१.११६ ॥

  मेरुः सुमेरुर्हेमाद्री रत्नसानुः सुरालयः ॥ १.१.११७ ॥

  पञ्चैते देवतरवो मन्दारः पारिजातकः ॥ १.१.११८ ॥

  सन्तानः कल्पवृक्षश्च पुंसि वा हरिचन्दनम् ॥ १.१.११९ ॥

  सनत्कुमारो वैधात्रः स्वर्वैद्यावश्विनीसुतौ ॥ १.१.१२० ॥

  नासत्यावश्विनौ दस्रावाश्विनेयौ च तावुभौ ॥ १.१.१२१ ॥

  स्त्रियां बहुष्वप्सरसः स्वर्वेश्या उर्वशीमुखाः ॥ १.१.१२२ ॥

  हाहा हूहूश्चैवमाद्या गन्धर्वास्त्रिदिवौकसाम् ॥ १.१.१२३ ॥

  अग्निर्वैश्वानरो वह्निर्वीतिहोत्रो धनञ्जयः ॥ १.१.१२४ ॥

  कृपीटयोनिर्ज्वलनो जातवेदास्तनूनपात् ॥ १.१.१२५ ॥

  बर्हिः शुष्मा कृष्णवर्त्मा शोचिष्केश उपर्बुधः ॥ १.१.१२६ ॥

  आश्रयाशो बृहद्भानुः कृशानुः पावकोऽनलः ॥ १.१.१२७ ॥

  रोहिताश्वो वायुसखः शिखावानाशुशुक्षणिः ॥ १.१.१२८ ॥

  हिरण्यरेता हुतभुग्दहनो हव्यवाहनः ॥ १.१.१२९ ॥

  सप्तार्चिर्दमुनाः शुक्रश्चित्रभानुर्विभावसुः ॥ १.१.१३० ॥

  शुचिरप्पित्तमौर्वस्तु वाडवो वडवानलः ॥ १.१.१३१ ॥

  वह्नेर्द्वयोर्ज्वालकीलावर्चिर्हेतिः शिखाः स्त्रियाम् ॥ १.१.१३२ ॥

  त्रिषु स्फुलिङ्गोऽग्निकणः संतापः संज्वरः समौ ॥ १.१.१३३ ॥

  उल्का स्यात्निर्गतज्वाला भूतिर्भसितभस्मनी ॥ १.१.१३४ ॥

  क्षारो रक्षा च दावस्तु दवो वनहुताशनः ॥ १.१.१३५ ॥

  धर्मराजः पितृपतिः समवर्ती परेतराट् ॥ १.१.१३६ ॥

  कृतान्तो यमुनाभ्राता शमनो यमराड्यमः ॥ १.१.१३७ ॥

  कालो दण्डधरः श्राद्धदेवो वैवस्वतोऽन्तकः ॥ १.१.१३८ ॥

  राक्षसः कोणपः क्रव्यात्क्र्व्यादोऽस्रप आशरः ॥ १.१.१३९ ॥

  रात्रिञ्चरो रात्रिचरः कर्बुरो निकषात्मजः ॥ १.१.१४० ॥

  यातुधानः पुण्यजनो नैरृतो यातुरक्षसी ॥ १.१.१४१ ॥

  प्रचेता वरुणः पाशी यादसांपतिरप्पतिः ॥ १.१.१४२ ॥

  श्वसनः स्पर्शनो वायुर्मातरिश्वा सदागतिः ॥ १.१.१४३ ॥

  पृषदश्वो गन्धवहो गन्धवाहानिलाशुगाः ॥ १.१.१४४ ॥

  समीरमारुतमरुत्जगत्प्राणसमीरणाः ॥ १.१.१४५ ॥

  नभस्वद्वातपवनपवमानप्रभञ्जनाः ॥ १.१.१४६ ॥

  प्रकम्पनो महावातो झञ्झावातः सवृष्टिकः ॥ १.१.१४७ ॥

  प्राणोऽपानः समानश्चोदानव्यानौ च वायवः ॥ १.१.१४८ ॥

  शरीरस्था इमे रंहस्तरसी तु रयः स्यदः ॥ १.१.१४९ ॥

  जवोऽथ शीघ्रं त्वरितम् लघु क्षिप्रमरं द्रुतम् ॥ १.१.१५० ॥

  सत्वरं चपलं तूर्णमविलम्बितमाशु च ॥ १.१.१५१ ॥

  सततेऽनारताश्रान्तसंतताविरतानिशम् ॥ १.१.१५२ ॥

  नित्यानवरताजस्रमप्यथातिशयो भरः ॥ १.१.१५३ ॥

  अतिवेलभृशात्यर्थातिमात्रोद्गाढनिर्भरम् ॥ १.१.१५४ ॥

  तीव्रैकान्तनितान्तानि गाढबाढदृढानि च ॥ १.१.१५५ ॥

  क्लीबे शीघ्राद्यसत्त्वे स्यात्त्रिष्वेषां सत्त्वगामि यत् ॥ १.१.१५६ ॥

  कुबेरस्त्र्यम्बकसखो यक्षराड्गुह्यकेश्वरः ॥ १.१.१५७ ॥

  मनुष्यधर्मा धनदो राजराजो धनाधिपः ॥ १.१.१५८ ॥

  किन्नरेशो वैश्रवणः पौलस्त्यो नरवाहनः ॥ १.१.१५९ ॥

  यक्षैकपिङ्गैलविलश्रीदपुण्यजनेश्वराः ॥ १.१.१६० ॥

  अस्योद्यानं चैत्ररथं पुत्रस्तु नलकूबरः ॥ १.१.१६१ ॥

  कैलासः स्थानमलका पूर्विमानं तु पुष्पकम् ॥ १.१.१६२ ॥

  स्यात्किन्नरः किम्पुरुषस्तुरङ्गवदनो मयुः ॥ १.१.१६३ ॥

  निधिर्नाशेवधिर्भेदाः पद्मशङ्खादयो निधेः ॥ १.१.१६४ ॥

  महापद्मश्च पद्मश्च शङ्खो मकरकच्छपौ ॥ १.१.१६५ ॥

  मुकुन्दकुन्दनीलाश्च खर्वश्च निधयो नव ॥ १.१.१६६ ॥

 ॥ व्योमवर्गः ॥

  द्योदिवौ द्वे स्त्रियामभ्रं व्योम पुष्करमम्बरं ॥ १.२.१६७ ॥

  नभोऽन्तरिक्षं गगनमनन्तं सुरवर्त्म खम् ॥ १.२.१६८ ॥

  वियद्विष्णुपदं वा तु पुंस्याकाशविहायसी ॥ १.२.१६९ ॥

  विहासयोऽपि नाकोऽपि द्युरपि स्यात्तदव्यम् ॥ १.२.१७० ॥

  तारापथोऽन्तरिक्षं च मेघाध्वा च महाबिलम् ॥ १.२.१७१ ॥

  विहायाः शकुने पुंसि गगने पुंनपुंसकं ॥ १.२.१७२ ॥

 ॥ दिग्वर्गः ॥

  दिशस्तु ककुभः काष्ठा आशाश्च हरितश्च ताः ॥ १.३.१७३ ॥

  प्राच्यवाचीप्रतीच्यस्ताः पूर्वदक्षिणपश्चिमाः ॥ १.३.१७४ ॥

  उत्तरादिगुदीची स्याद्दिश्यं तु त्रिषु दिग्भवे ॥ १.३.१७५ ॥

  अवाग्भवमवाचीनमुदीचीचीनमुदग्भवम् ॥ १.३.१७६ ॥

  प्रत्यग्भवं प्रतीचीनं प्राचीनं प्राग्भवं त्रिषु ॥ १.३.१७७ ॥

  इन्द्रो वह्निः पितृपतिर्नैरृतो वरुणो मरुत् ॥ १.३.१७८ ॥

  कुबेर {ई}शः पतयः पूर्वादीनां दिशां क्रमात् ॥ १.३.१७९ ॥

  रविः शुक्रो महीसूनुः स्वर्भानुर्भानुजो विधुः ॥ १.३.१८० ॥

  बुधो बृहस्पतिश्चेति दिशां चैव तथा ग्रहाः ॥ १.३.१८१ ॥

  ऐरावतः पुण्डरीको वामनः कुमुदोऽञ्जनः ॥ १.३.१८२ ॥

  पुष्पदन्तः सार्वभौमः सुप्रतीकश्च दिग्गजाः ॥ १.३.१८३ ॥

  करिण्योऽभ्रमुकपिलापिङ्गलानुपमाः क्रमात् ॥ १.३.१८४ ॥

  ताम्रकर्णी शुभ्रदन्ती चाङ्गना चाञ्जनावती ॥ १.३.१८५ ॥

  क्लीबाव्ययं त्वपदिशं दिशोर्मध्ये विदिक्स्त्रियाम् ॥ १.३.१८६ ॥

  अभ्यन्तरं त्वन्तरालं चक्रवालं तु मण्डलम् ॥ १.३.१८७ ॥

  अभ्रं मेघो वारिवाहः स्तनयित्नुर्बलाहकः ॥ १.३.१८८ ॥

  धाराधरो जलधरस्तडित्वान्वारिदोऽम्बुभृत् ॥ १.३.१८९ ॥

  घनजीमूतमुदिरजलमुग्धूमयोनयः ॥ १.३.१९० ॥

  कादम्बिनी मेघमाला त्रिषु मेघभवेऽभ्रियम् ॥ १.३.१९१ ॥

  स्तनितं गर्जितं मेघनिर्घोषे रसितादि च ॥ १.३.१९२ ॥

  शम्पा शतह्रदाह्रादिन्यैरावत्यः क्षणप्रभा ॥ १.३.१९३ ॥

  तडित्सौदामिनी विद्युच्च्ञ्चला चपला अपि ॥ १.३.१९४ ॥

  स्फूर्जथुर्वज्रनिर्घोषो मेघज्योतिरिरंमदः ॥ १.३.१९५ ॥

  इन्द्रायुधं शक्रधनुस्तदेव ऋजुरोहितम् ॥ १.३.१९६ ॥

  वृष्टिवर्षं तद्विघातेऽवग्राहावग्रहौ समौ ॥ १.३.१९७ ॥

  धारासम्पात आसारः शीकरोम्बुकणाः स्मृताः ॥ १.३.१९८ ॥

  वर्षोपलस्तु करका मेघच्छन्नेऽह्नि दुर्दिनम् ॥ १.३.१९९ ॥

  अन्तर्धा व्यवधा पुंसि त्वन्तर्धिरपवारणम् ॥ १.३.२०० ॥

  अपिधानतिरोधानपिधानाच्छादनानि च ॥ १.३.२०१ ॥

  हिमांशुश्चन्द्रमाश्चन्द्र इन्दुः कुमुदबान्धवः ॥ १.३.२०२ ॥

  विधुः सुधांशुः शुभ्रांशुरोषधीशो निशापतिः ॥ १.३.२०३ ॥

  अब्जो जैवातृकः सोमो ग्लौर्मृगाङ्कः कलानिधिः ॥ १.३.२०४ ॥

  द्विजराजः शशधरो नक्षत्रेशः क्षपाकरः ॥ १.३.२०५ ॥

  कला तु षोडशो भागो बिम्बोऽस्त्री मण्डलं त्रिषु ॥ १.३.२०६ ॥

  भित्तं शकलखण्डे वा पुंस्यर्धोऽर्धं समेंशके ॥ १.३.२०७ ॥

  चन्द्रिका कौमुदी ज्योत्स्ना प्रसाद्स्तु प्रसन्नता ॥ १.३.२०८ ॥

  कलङ्काङ्कौ लाञ्छनं च चिह्नं लक्ष्म च लक्षणम् ॥ १.३.२०९ ॥

  सुषमा परमा शोभा शोभा कान्तिर्द्युतिश्च्छविः ॥ १.३.२१० ॥

  अवश्यायस्तु नीहारस्तुषारस्तुहिनं हिमम् ॥ १.३.२११ ॥

  प्रालेयं मिहिका चाथ हिमानी हिमसंहतिः ॥ १.३.२१२ ॥

  शीतं गुणे तद्वदर्थाः सुषीमः शिशिरो जडः ॥ १.३.२१३ ॥

  तुषारः शीतलः शीतो हिमः सप्तान्यलिङ्गकाः ॥ १.३.२१४ ॥

  ध्रुव औत्तानपादिः स्यातगस्त्यः कुम्भसम्भवः ॥ १.३.२१५ ॥

  मैत्रावरुणिरस्यैव लोपामुद्रा सधर्मिणी ॥ १.३.२१६ ॥

  नक्षत्रमृक्षं भं तारा तारकाप्युडु वा स्त्रियाम् ॥ १.३.२१७ ॥

  दाक्षायिण्योऽश्विनीत्यादितारा अश्वयुगश्विनी ॥ १.३.२१८ ॥

  राधाविशाखा पुष्ये तु सिध्यतिष्यौ श्रविष्ठया ॥ १.३.२१९ ॥

  समा धनिष्ठाः स्युः प्रोष्ठपदा भाद्रपदाः स्त्रियः ॥ १.३.२२० ॥

  मृगशीर्षं मृगशिरस्तस्मिन्नेवाग्रहायणी ॥ १.३.२२१ ॥

  इल्वलास्तच्छिरोदेशे तारका निवसन्ति याः ॥ १.३.२२२ ॥

  बृहस्पतिः सुराचार्यो गीष्पतिर्धिषणो गुरुः ॥ १.३.२२३ ॥

  जीव आङ्गिरसो वाचस्पतिश्चित्रशिखण्डिजः ॥ १.३.२२४ ॥

  शुक्रो दैत्यगुरुः काव्य उशना भार्गवः कविः ॥ १.३.२२५ ॥

  अङ्गारकः कुजो भौमो लोहिताङ्गो महीसुतः ॥ १.३.२२६ ॥

  रौहिणेयो बुधः सौम्यः समौ सौरिशनैश्वरौ ॥ १.३.२२७ ॥

  तमस्तु राहुः स्वर्भानुः सैंहिकेयो विधुन्तुदः ॥ १.३.२२८ ॥

  सप्तर्षयो मरीच्यत्रिमुखाश्चित्रशिखण्डिनः ॥ १.३.२२९ ॥

  राशीनामुदयो लग्नं ते तु मेषवृषादयः ॥ १.३.२३० ॥

  सूरसूर्यार्यमादित्यद्वादशात्मदिवाकराः ॥ १.३.२३१ ॥

  भास्कराहस्करब्रध्नप्रभाकरविभाकराः ॥ १.३.२३२ ॥

  भास्वद्विवस्वत्सप्ताश्वहरिदश्वोष्णरश्मयः ॥ १.३.२३३ ॥

  विकर्तनार्कमार्तण्डमिहिरारुणपूषणः ॥ १.३.२३४ ॥

  द्युमणिस्तरणिर्मित्रश्चित्रभानुर्विरोचनः ॥ १.३.२३५ ॥

  विभावसुर्ग्रहपतिस्त्विषांपतिरहर्पतिः ॥ १.३.२३६ ॥

  भानुर्हंसः सहस्रांशुस्तपनः सविता रविः ॥ १.३.२३७ ॥

  पद्माक्षस्तेजसांराशिश्छायानाथस्तमिस्रहा ॥ १.३.२३८ ॥

  कर्मसाक्षी जगच्चक्षुर्लोकबन्धुस्त्रयीतनुः ॥ १.३.२३९ ॥

  प्रद्योतनो दिनमणिः खद्योतो लोकबान्धवः ॥ १.३.२४० ॥

  इनो भगो भामनिधिश्चांऽशुमाल्यञ्जिनीपतिः ॥ १.३.२४१ ॥

  माठरः पिङ्गलो दण्डश्चण्डांशोः परिपार्श्वकाः ॥ १.३.२४२ ॥

  सूरसूतोऽरुणोऽनूरुः काश्यपिर्गरुडाग्रजः ॥ १.३.२४३ ॥

  परिवेषस्तुपरिधिरुपसूर्यकमण्डले ॥ १.३.२४४ ॥

  किरणोस्रमयूखांऽशुगभस्तिघृणिरश्मयः ॥ १.३.२४५ ॥

  भानुः करो मरीचिः स्त्रीपुंसयोर्दीधितिः स्त्रियाम् ॥ १.३.२४६ ॥

  स्युः प्रभारुग्रुचिस्त्विड्भाभाश्छविद्युतिदीप्तयः ॥ १.३.२४७ ॥

  रोचिः शोचिरुभे क्लीबे प्रकाशो द्योत आतपः ॥ १.३.२४८ ॥

  कोष्णं कवोष्णं मन्दोष्णं कदुष्णं त्रिषु तद्वति ॥ १.३.२४९ ॥

  तिग्मं तीक्ष्णं खरं तद्वन्मृगतृष्णा मरीचिका ॥ १.३.२५० ॥

 ॥ कालवर्गः ॥

  कालो दिष्टोऽप्यनेहापि समयोऽप्यथ पक्षतिः ॥ १.४.२५१ ॥

  प्रतिपद्द्वे इमे स्त्रीत्वे तदाद्यास्तिथयो द्वयोः ॥ १.४.२५२ ॥

  घस्रो दिनाहनी वा तु क्लीबे दिवसवासरौ ॥ १.४.२५३ ॥

  प्रत्यूषोऽहर्मुखं कल्यमुषःप्रत्युषसी अपि ॥ १.४.२५४ ॥

  व्युष्टं विभातं द्वे क्लीबे पुंसि गोसर्ग इष्यते ॥ १.४.२५५ ॥

  प्रभातं च दिनान्ते तु सायं सन्ध्या पितृप्रसूः ॥ १.४.२५६ ॥

  प्राह्णापराह्णमध्याह्नस्त्रिसन्ध्यमथ शर्वरी ॥ १.४.२५७ ॥

  निशा निशीथिनी रात्रिस्त्रियामा क्षणदा क्षपा ॥ १.४.२५८ ॥

  विभावरी तमस्विन्यौ रजनी यामिनी तमी ॥ १.४.२५९ ॥

  तमिस्रा तामसी रात्रिर्ज्यौत्स्नी चन्द्रिकयान्विता ॥ १.४.२६० ॥

  आगामिवर्तमानार्हयुक्तायां निशि पक्षिणी ॥ १.४.२६१ ॥

  गणरात्रं निशा बह्व्यः प्रदोषो रजनीमुखम् ॥ १.४.२६२ ॥

  अर्धरात्रनिशीथौ द्वौ द्वौ यामप्रहरौ समौ ॥ १.४.२६३ ॥

  स पर्वसन्धिः प्रतिपत्पञ्चदश्योर्यदन्तरम् ॥ १.४.२६४ ॥

  पक्षान्तौ पञ्चदश्यौ द्वे पौर्णमासी तु पौर्णिमा ॥ १.४.२६५ ॥

  कलाहीने सानुमतिः पूर्णे राका निशाकरे ॥ १.४.२६६ ॥

  अमावास्या त्वमावस्या दर्शः सूर्येन्दुसंगमः ॥ १.४.२६७ ॥

  सा दृष्टेन्दुः सिनीवाली सा नष्टेन्दुकला कुहूः ॥ १.४.२६८ ॥

  उपरागो ग्रहो राहुग्रस्ते त्विन्दौ च पूष्णि च ॥ १.४.२६९ ॥

  सोपप्लवोपरक्तौ द्वौ अग्न्युत्पात उपाहितः ॥ १.४.२७० ॥

  एकयोक्त्या पुष्पवन्तौ दिवाकरनिशाकरौ ॥ १.४.२७१ ॥

  अष्टादश निमेषास्तु काष्टा त्रिंशत्तु ताः कला ॥ १.४.२७२ ॥

  तास्तु त्रिंशत्क्षणस्ते तु मुहूर्तो द्वादशास्त्रियाम् ॥ १.४.२७३ ॥

  ते तु त्रिंशदहोरात्रः पक्षस्ते दशपञ्च च ॥ १.४.२७४ ॥

  पक्षौ पूर्वापरौ शुक्लकृष्णौ मासस्तु तावुभौ ॥ १.४.२७५ ॥

  द्वौ द्वौ मार्गादि मासौ स्यादृतुस्तैरयनं त्रिभिः ॥ १.४.२७६ ॥

  अयने द्वे गतिरुदग्दक्षिणार्कस्य वत्सरः ॥ १.४.२७७ ॥

  समरात्रिदिवे काले विषुवद्विषुवं च तत् ॥ १.४.२७८ ॥

  पुष्पयुक्ता पौर्णमासी पौषी मासे तु यत्र सा ॥ १.४.२७९ ॥

  नाम्ना स पौषो माघाद्याश्चैवमेकादशापरे ॥ १.४.२८० ॥
  मार्गशीर्षे सहा मार्ग आग्रहायणिकश्च सः ॥ १.४.२८१ ॥
  पौषे तैषसहस्यौ द्वौ तपा माघेऽथ फाल्गुने ॥ १.४.२८२ ॥
  स्यात्तपस्यः फाल्गुनिकः स्याच्चैत्रे चैत्रिको मधुः ॥ १.४.२८३ ॥
  वैशाखे माधवो राधो ज्येष्ठे शुक्रः शुचिस्त्वयम् ॥ १.४.२८४ ॥
  आषाढे श्रावणे तु स्यान्नभाः श्रावणिकश्च सः ॥ १.४.२८५ ॥
  स्युर्नभस्यप्रौष्ठपदभाद्रभाद्रपदाः समाः ॥ १.४.२८६ ॥
  स्यादाश्विन इषोऽप्याश्वयुजोऽपि स्यात्तुकार्तिके ॥ १.४.२८७ ॥
  बाहुलोर्जौ कार्तिकिको हेमन्तः शिशिरोऽस्त्रियाम् ॥ १.४.२८८ ॥
  वसन्ते पुष्पसमयः सुरभिर्ग्रीष्म ऊष्मकः ॥ १.४.२८९ ॥
  निदाघ उष्णोपगम उष्ण ऊष्मागमस्तपः ॥ १.४.२९० ॥
  स्त्रियां प्रावृट्स्त्रियां भूम्नि वर्षा अथ शरत्स्त्रियाम् ॥ १.४.२९१ ॥
  षडमी ऋतवः पुंसि मार्गादीनां युगैः क्रमात् ॥ १.४.२९२ ॥

  संवत्सरो वत्सरोऽब्दो हायनोऽस्त्री शरत्समाः ॥ १.४.२९३ ॥

  मासेन स्यादहोरात्रः पैत्रो वर्षेण दैवतः ॥ १.४.२९४ ॥

  दैवे युगसहस्रे द्वे ब्राह्मः कल्पौ तु तौ नृणाम् ॥ १.४.२९५ ॥

  मन्वन्तरं तु दिव्यानां युगानामेकसप्ततिः ॥ १.४.२९६ ॥

  संवर्तः प्रलयः कल्पः क्षयः कल्पान्त इत्यपि ॥ १.४.२९७ ॥

  अस्त्री पङ्कं पुमान्पाप्मा पापं किल्बिषकल्मषम् ॥ १.४.२९८ ॥

  कलुषं वृजिनैनोऽघमंहो दुरितदुष्कृतम् ॥ १.४.२९९ ॥

  स्याद्धर्ममस्त्रियां पुण्यश्रेयसी सुकृतं वृषः ॥ १.४.३०० ॥

  मुत्प्रीतिः प्रमदो हर्षः प्रमोदामोदसम्मदाः ॥ १.४.३०१ ॥

  स्यादानन्दथुरानन्दः शर्मशातसुखानि च ॥ १.४.३०२ ॥

  श्वः श्रेयसं शिवं भद्रं कल्याणं मङ्गलं शुभम् ॥ १.४.३०३ ॥

  भावुकं भविकं भव्यं कुशलं क्षेममस्त्रियाम् ॥ १.४.३०४ ॥

  शस्तं चाथ त्रिषु द्रव्ये पापं पुण्यं सुखादि च ॥ १.४.३०५ ॥

  मतल्लिका मचर्चिका प्रकाण्डमुद्धतल्लजौ ॥ १.४.३०६ ॥

  प्रशस्तवाचकान्यमून्ययः शुभावहो विधिः ॥ १.४.३०७ ॥

  दैवं दिष्टं भागधेयं भाग्यं स्त्री नियतिर्विधिः ॥ १.४.३०८ ॥

  हेतुर्ना कारणं बीजं निदानं त्वादिकारणम् ॥ १.४.३०९ ॥

  क्षेत्रज्ञ आत्मा पुरुषः प्रधानं प्रकृतिः स्त्रियाम् ॥ १.४.३१० ॥

  विशेषः कालिकोऽवस्था गुणाः सत्त्वं रजस्तमः ॥ १.४.३११ ॥

  जनुर्जननजन्मानि जनिरुत्पत्तिरुद्भवः ॥ १.४.३१२ ॥

  प्राणी तु चेतनो जन्मी जन्तुजन्युशरीरिणः ॥ १.४.३१३ ॥

  जातिर्जातं च सामान्यं व्यक्तिस्तु पृथगात्मता ॥ १.४.३१४ ॥

  चित्तं तु चेतो हृदयं स्वान्तं हृन्मानसं मनः ॥ १.४.३१५ ॥

 ॥ धीवर्गः ॥

  बुद्धिर्मनीषा धिषणा धीः प्रज्ञा शेमुषी मतिः ॥ १.५.३१६ ॥

  प्रेक्षोपलब्धिश्चित्संवित्प्रतिपज्ज्ञप्तिचेतनाः ॥ १.५.३१७ ॥

  धीर्धारणावती मेधा संकल्पः कर्म मानसम् ॥ १.५.३१८ ॥

  अवधानं समाधानं प्रणिधानं तथैव च ॥ १.५.३१९ ॥

  चित्ताभोगो मनस्कारश्चर्चा संख्या विचारणा ॥ १.५.३२० ॥

  विमर्शो भावना चैव वासना च निगद्यते ॥ १.५.३२१ ॥

  अध्याहारस्तर्क ऊहो विचिकित्सा तु संशयः ॥ १.५.३२२ ॥

  सन्देहद्वापरौ चाथ समौ निर्णयनिश्चयौ ॥ १.५.३२३ ॥

  मिथ्यादृष्टिर्नास्तिकता व्यापादो द्रोहचिन्तनम् ॥ १.५.३२४ ॥

  समौ सिद्धान्तराद्धान्तौ भ्रान्तिर्मिथ्यामतिर्भ्रमः ॥ १.५.३२५ ॥

  संविदागूः प्रतिज्ञानम् नियमाश्रवसंश्रवाः ॥ १.५.३२६ ॥

  अङ्गीकाराभ्युपगमप्रतिश्रवसमाधयः ॥ १.५.३२७ ॥

  मोक्षे धीर्ज्ञानमन्यत्र विज्ञानं शिल्पशास्त्रयोः ॥ १.५.३२८ ॥
  मुक्तिः कैवल्यनिर्वाणश्रेयोनिःश्रेयसामृतम् ॥ १.५.३२९ ॥
  मोक्षोऽपवर्गोऽथाज्ञानमविद्याहंमतिः स्त्रियाम् ॥ १.५.३३० ॥
  रूपं शब्दो गन्धरसस्पर्शाश्च विषया अमी ॥ १.५.३३१ ॥
  गोचरा इन्द्रियार्थाश्च हृषीकं विषयीन्द्रियम् ॥ १.५.३३२ ॥
  कर्मेन्द्रियं तु पाय्वादि मनोनेत्रादि धीन्द्रियम् ॥ १.५.३३३ ॥
  तुवरस्तु कषायोऽस्त्री मधुरो लवणः कटुः ॥ १.५.३३४ ॥
  तिक्तोऽम्लश्च रसाः पुंसि तद्वत्सु षडमी त्रिषु ॥ १.५.३३५ ॥
  विमर्दोत्थे परिमलो गन्धे जनमनोहरे ॥ १.५.३३६ ॥
  आमोदः सोऽतिनिर्हारी वाच्यलिङ्गत्वमागुणात् ॥ १.५.३३७ ॥
  समाकर्षी तु निर्हारी सुरभिर्घ्राणतर्पणः ॥ १.५.३३८ ॥
  इष्टगन्धः सुगन्धिः स्यादामोदी मुखवासनः ॥ १.५.३३९ ॥
  पूतिगन्धस्तु दुर्गन्धो विस्रं स्यादामगन्धि यत् ॥ १.५.३४० ॥
  शुक्लशुभ्रशुचिश्वेतविशदश्येतपाण्डराः ॥ १.५.३४१ ॥
  अवदातः सितो गौरोऽवलक्षो धवलोऽर्जुनः ॥ १.५.३४२ ॥
  हरिणः पाण्डुरः पाण्डुरीषत्पाण्डुस्तु धूसरः ॥ १.५.३४३ ॥
  कृष्णे नीलासितश्यामकालश्यामलमेचकाः ॥ १.५.३४४ ॥
  पीतो गौरो हरिद्राभः पलाशो हरितो हरित् ॥ १.५.३४५ ॥
  लोहितो रोहितो रक्तः शोणः कोकनदच्छविः ॥ १.५.३४६ ॥
  अव्यक्तरागस्त्वरुणः श्वेतरक्तस्तु पाटलः ॥ १.५.३४७ ॥
  श्यावः स्यात्कपिशो धूम्रधूमलौ कृष्णलोहिते ॥ १.५.३४८ ॥
  कडारः कपिलः पिङ्गपिशङ्गौ कद्रुपिङ्गलौ ॥ १.५.३४९ ॥
  चित्रं किर्मीरकल्माषशबलैताश्च कर्बुरे ॥ १.५.३५० ॥
  गुणे शुक्लादयः पुंसि गुणिलिङ्गास्तु तद्वति ॥ १.५.३५१ ॥

 ॥ वाग्वर्गः ॥

  ब्राह्मी तु भारती भाषा गीर्वाग्वाणी सरस्वती ॥ १.६.३५२ ॥

  व्यवहार उक्तिर्लपितं भाषितं वचनं वचः ॥ १.६.३५३ ॥

  अपभ्रंशोऽपशब्दः स्याच्छास्त्रे शब्दस्तु वाचकः ॥ १.६.३५४ ॥

  तिङ्सुबन्तचयो वाक्यं क्रिया वा कारकान्विता ॥ १.६.३५५ ॥

  श्रुतिः स्त्री वेद आम्नायस्त्रयी धर्मस्तु तद्विधिः ॥ १.६.३५६ ॥

  स्त्रियामृक्सामयजुषी इति वेदास्त्रयस्त्रयी ॥ १.६.३५७ ॥

  शिक्षेत्यादि श्रुतेरङ्गमोङ्कारप्रणवौ समौ ॥ १.६.३५८ ॥

  इतिहासः पुरावृत्तमुदात्ताद्यास्त्रयः स्वराः ॥ १.६.३५९ ॥

  आन्वीक्षिकी दण्डनीतिस्तर्कविद्यार्थशास्त्रयोः ॥ १.६.३६० ॥

  आख्यायिकोपलब्धार्था पुराणं पञ्चलक्षणम् ॥ १.६.३६१ ॥

  प्रबन्धकल्पना कथा प्रवह्लिका प्रहेलिका ॥ १.६.३६२ ॥

  स्मृतिस्तु धर्मसंहिता समाहृतिस्तु संग्रहः ॥ १.६.३६३ ॥

  समस्या तु समासार्था किंवदन्ती जनश्रुतिः ॥ १.६.३६४ ॥

  वार्ता प्रवृत्तिर्वृत्तान्त उदन्तः स्यादथाह्वयः ॥ १.६.३६५ ॥

  आख्याह्वे अभिधानं च नामधेयं च नाम च ॥ १.६.३६६ ॥

  हूतिराकारणाह्वानं संहूतिर्बहुभिः कृता ॥ १.६.३६७ ॥

  विवादो व्यवहारः स्यादुपन्यासस्तु वाङ्मुखम् ॥ १.६.३६८ ॥

  उपोद्धात उदाहारः शपनं शपथः पुमान् ॥ १.६.३६९ ॥

  प्रश्नोऽनुयोगः पृच्छा च प्रतिवाक्योत्तरे समे ॥ १.६.३७० ॥

  मिथ्याभियोगोऽभ्याख्यानमथ मिथ्याभिशंसनम् ॥ १.६.३७१ ॥

  अभिशापः प्रणादस्तु शब्दः स्यादनुरागजः ॥ १.६.३७२ ॥

  यशः कीर्तिः समज्ञा च स्तवः स्तोत्रं स्तुतिर्नुतिः ॥ १.६.३७३ ॥

  आम्रेडितं द्विस्त्रिरुक्तमुच्चैर्घुष्टं तु घोषणा ॥ १.६.३७४ ॥

  काकुः स्त्रियां विकारो यः शोकभीत्यादिभिर्ध्वनेः ॥ १.६.३७५ ॥

  अवर्णाक्षेपनिर्वादपरीवादापवादवत्. ॥ १.६.३७६ ॥

  उपक्रोशो जुगुप्सा च कुत्सा निन्दा च गर्हणे ॥ १.६.३७७ ॥

  पारुष्यमतिवादः स्याद्भर्त्सनं त्वपकारगीः ॥ १.६.३७८ ॥

  यः सनिन्द उपालम्भस्तत्र स्यात्परिभाषणम् ॥ १.६.३७९ ॥

  तत्र त्वाक्षारणा यः स्यादाक्रोशो मैथुनं प्रति ॥ १.६.३८० ॥

  स्यादाभाषणमालापः प्रलापोऽनर्थकं वचः ॥ १.६.३८१ ॥

  अनुलापो मुहुर्भाषा विलापः परिदेवनम् ॥ १.६.३८२ ॥

  विप्रलापो विरोधोक्तिः संलापो भाषणं मिथः ॥ १.६.३८३ ॥

  सुप्रलापः सुवचनमपलापस्तु निह्नवः ॥ १.६.३८४ ॥

  चोद्यमाक्षेपाभियोगौ शापाक्रोशौ दुरेषणा ॥ १.६.३८५ ॥

  अस्त्री चाटु चटु श्लाघा प्रेम्णा मिथ्याविकत्थनम् ॥ १.६.३८६ ॥

  सन्देशवाग्वाचिकं स्याद्वाग्भेदास्तु त्रिषूत्तरे ॥ १.६.३८७ ॥

  रुशती वागकल्याणी स्यात्कल्या तु शुभात्मिका ॥ १.६.३८८ ॥

  अत्यर्थमधुरं सान्त्वं संगतं हृदयङ्गमम् ॥ १.६.३८९ ॥

  निष्ठुरं परुषं ग्राम्यमश्लीलं सूनृतं प्रिये ॥ १.६.३९० ॥

  सत्येऽथ संकुलक्लिष्टे परस्परपराहते ॥ १.६.३९१ ॥

  लुप्तवर्णपदं ग्रस्तं निरस्तं त्वरितोदितम् ॥ १.६.३९२ ॥

  जम्बूकृतं सनिष्टीवमबद्धं स्यादनर्थकम् ॥ १.६.३९३ ॥

  अनक्षरमवाच्यं स्यादाहतं तु मृषार्थकम् ॥ १.६.३९४ ॥

  सोल्लुठनं तु सोत्प्रासं मणितं रतिकूजितम् ॥ १.६.३९५ ॥

  श्राव्यं हृद्यं मनोहारि विस्पष्टं प्रकटोदितम् ॥ १.६.३९६ ॥

  अथ म्लिष्टमविस्पष्टं वितथं त्वनृतं वचः ॥ १.६.३९७ ॥

  सत्यं तथ्यमृतं सम्यगमूनि त्रिषु तद्वति ॥ १.६.३९८ ॥

 ॥ शब्दवर्गः ॥

  शब्दे निनादनिनदध्वनिध्वानरवस्वनाः ॥ १.७.३९९ ॥

  स्वाननिर्घोषनिर्ह्रादनादनिस्वाननिस्वनाः ॥ १.७.४०० ॥

  आरवारावसंरावविरावा अथ मर्मरः ॥ १.७.४०१ ॥

  स्वनिते वस्त्रपर्णानां भूषणानां तु शिञ्जितम् ॥ १.७.४०२ ॥

  निक्वाणो निक्वणः क्वाणः क्वणः क्वणनमित्यपि ॥ १.७.४०३ ॥

  वीणायाः क्वणिते प्रादेः प्रक्वाणप्रक्वणादयः ॥ १.७.४०४ ॥

  कोलाहलः कलकलस्तिरश्चां वाशितं रुतम् ॥ १.७.४०५ ॥

  स्त्री प्रतिश्रुत्प्रतिध्वाने गीतं गानमिमे समे ॥ १.७.४०६ ॥

 ॥ नाट्यवर्गः ॥

  निषादर्षभगान्धारषड्जमध्यमधैवताः ॥ १.८.४०७ ॥

  पञ्चमश्चेत्यमी सप्त तन्त्रीकण्ठोत्थिताः स्वराः ॥ १.८.४०८ ॥

  काकली तु कले सूक्ष्मे ध्वनी तु मधुरास्फुटे ॥ १.८.४०९ ॥

  कलो मन्द्रस्तु गम्भीरे तारोऽत्युच्चैस्त्रयस्त्रिषु ॥ १.८.४१० ॥

  नृणामुरसि मध्यस्थो द्वाविंशतिविधो ध्वनिः ॥ १.८.४११ ॥

  स मन्द्रः कण्ठमध्यस्थस्तारः शिरसि गीयते ॥ १.८.४१२ ॥

  समन्वितलयस्त्वेकतालो वीणा तु वल्लकी ॥ १.८.४१३ ॥

  त्रिपञ्ची सा तु तन्त्रीभिः सप्तभिः परिवादिनी ॥ १.८.४१४ ॥

  ततं वीणादिकं वाद्यमानद्धं मुरजादिकम् ॥ १.८.४१५ ॥

  वंशादिकं तु सुषिरं कांस्यतालादिकं घनं ॥ १.८.४१६ ॥

  चतुर्विधमिदं वाद्यं वादित्रातोद्यनामकम् ॥ १.८.४१७ ॥

  मृदङ्गा मुरजा भेदास्त्वङ्क्यालिङ्ग्योर्ध्वकास्त्रयः ॥ १.८.४१८ ॥

  स्याद्यशःपटहो ढक्का भेरी स्त्री दुन्दुभिः पुमान् ॥ १.८.४१९ ॥

  आनकः पटहोऽस्त्री स्यात्कोणो वीणादि वादनम् ॥ १.८.४२० ॥

  वीणादण्डः प्रवालः स्यात्ककुभस्तु प्रसेवकः ॥ १.८.४२१ ॥

  कोलम्बकस्तु कायोऽस्या उपनाहो निबन्धनम् ॥ १.८.४२२ ॥

  वाद्यप्रभेदा डमरुमड्डुडिण्डिमझर्झराः ॥ १.८.४२३ ॥

  मर्दलः पणवोऽन्ये च नर्तकीलासिके समे ॥ १.८.४२४ ॥

  विलम्बितं द्रुतं मध्यं तत्त्वमोघो घनं क्रमात् ॥ १.८.४२५ ॥

  तालः कालक्रियामानं लयः साम्यममथास्त्रियाम् ॥ १.८.४२६ ॥

  ताण्डवं नटनं नाट्यं लास्यं नृत्यं च नर्तने ॥ १.८.४२७ ॥

  तौर्यत्रिकं नृत्यगीतवाद्यं नाट्यमिदं त्रयम् ॥ १.८.४२८ ॥

  भ्रकुंसश्च भ्रुकुंसश्च भ्रूकुंसश्चेति नर्तकः ॥ १.८.४२९ ॥

  स्त्रीवेषधारी पुरुषो नाट्योक्तौ गणिकाञ्जुका ॥ १.८.४३० ॥

  भगिनीपतिरावुत्तो भावो विद्वानथावुकः ॥ १.८.४३१ ॥

  जनको युवराजस्तु कुमारो भर्तृदारकः ॥ १.८.४३२ ॥

  राजा भट्टारको देवस्तत्सुता भर्तृदारिका ॥ १.८.४३३ ॥

  देवी कृताभिषेकायामितरासु तु भट्टिनी ॥ १.८.४३४ ॥

  अब्रह्मण्यमवध्योक्तौ राजश्यालस्तु राष्ट्रियः ॥ १.८.४३५ ॥

  अम्बा माताथ बाला स्याद्वासूरार्यस्तु मारिषः ॥ १.८.४३६ ॥

  अत्तिका भगिनी ज्येष्ठा निष्ठा निर्वहणे समे ॥ १.८.४३७ ॥

  हण्डे हञ्जे हलाह्वाने नीचां चेटीं सखीं प्रति ॥ १.८.४३८ ॥

  अङ्गहारोऽङ्गविक्षेपो व्यञ्जकाभिनयौ समौ ॥ १.८.४३९ ॥

  निर्वृत्ते त्वङ्गसत्त्वाभ्यां द्वे त्रिष्वाङ्गिकसात्त्विके ॥ १.८.४४० ॥

  शृङ्गारवीरकरुणाद्भुतहास्यभयानकाः ॥ १.८.४४१ ॥

  बीभत्सरौद्रौ च रसाः शृङ्गारः शुचिरुज्ज्वलः ॥ १.८.४४२ ॥

  उत्साहवर्धनो वीरः कारुण्यं करुणा घृणा ॥ १.८.४४३ ॥

  कृपा दयानुकम्पा स्यादनुक्रोशोऽप्यथो हसः ॥ १.८.४४४ ॥

  हासो हास्यं च बीभत्सं विकृतं त्रिष्विदं द्वयम् ॥ १.८.४४५ ॥

  विस्मयोऽद्भुतमाश्चर्यं चित्रमप्यथ भैरवम् ॥ १.८.४४६ ॥

  दारुणं भीषणं भीष्मं घोरं भीमं भयानकम् ॥ १.८.४४७ ॥

  भयङ्करं प्रतिभयं रौद्रं तूग्रममी त्रिषु ॥ १.८.४४८ ॥

  चतुर्दश दरस्त्रासो भीतिर्भीः साध्वसं भयम् ॥ १.८.४४९ ॥

  विकारो मानसो भावोऽनुभावो भावबोधकः ॥ १.८.४५० ॥

  गर्वोऽभिमानोऽहङ्कारो मानश्चित्तसमुन्नतिः ॥ १.८.४५१ ॥

  दर्पोऽवलोकोऽवष्टम्भश्चित्तोद्रेकः स्मयो मदः ॥ १.८.४५२ ॥

  अनादरः परिभवः परीभावस्तिरस्क्रिया ॥ १.८.४५३ ॥

  रीढावमाननावज्ञावहेलनमसूर्क्षणम् ॥ १.८.४५४ ॥

  मन्दाक्षं ह्रीस्त्रपा व्रीडा लज्जा सापत्रपान्यतः ॥ १.८.४५५ ॥

  क्षान्तिस्तितिक्षाभिध्या तु परस्य विषये स्पृहा ॥ १.८.४५६ ॥

  अक्षान्तिरीर्ष्यासूया तु दोषारोपो गुणेष्वपि ॥ १.८.४५७ ॥

  वैरं विरोधो विद्वेषो मन्युशोकौ तु शुक्स्त्रियाम् ॥ १.८.४५८ ॥

  पश्चात्तापोऽनुतापश्च विप्रतीसार इत्यपि ॥ १.८.४५९ ॥

  कोपक्रोधामर्षरोषप्रतिघा रुट्कृधौ स्त्रियौ ॥ १.८.४६० ॥

  शुचौ तु चरिते शीलमुन्मादश्चित्तविभ्रमः ॥ १.८.४६१ ॥

  प्रेमा ना प्रियता हार्दं प्रेमस्नेहोऽथ दोहदम् ॥ १.८.४६२ ॥

  इच्छा काङ्क्षा स्पृहेहा तृड्वाञ्छा लिप्सा मनोरथः ॥ १.८.४६३ ॥

  कामोऽभिलाषस्तर्षश्च सोऽत्यर्थं लालसा द्वयोः ॥ १.८.४६४ ॥

  उपाधिर्ना धर्मचिन्ता पुंस्याधिर्मानसी व्यथा ॥ १.८.४६५ ॥

  स्याच्चिन्ता स्मृतिराध्यानमुत्कण्ठोत्कलिके समे ॥ १.८.४६६ ॥

  उत्साहोऽध्यवसायः स्यात्स वीर्यमतिशक्तिभाक् ॥ १.८.४६७ ॥

  कपटोऽस्त्री व्याजदम्भोपधयश्छद्मकैतवे ॥ १.८.४६८ ॥

  कुसृतिर्निकृतिः शाठ्यं प्रमादोऽनवधानता ॥ १.८.४६९ ॥

  कौतूहलं कौतुकं च कुतुकं च कुतूहलम् ॥ १.८.४७० ॥

  स्त्रीणां विलासबिब्बोकविभ्रमा ललितं तथा ॥ १.८.४७१ ॥

  हेला लीलेत्यमी हावाःक्रियाः शृङ्गारभावजाः ॥ १.८.४७२ ॥

  द्रवकेलिपरीहासाः क्रीडा लीला च नर्म च ॥ १.८.४७३ ॥

  व्याजोऽपदेशो लक्ष्यं च क्रीडा खेला च कूर्दनम् ॥ १.८.४७४ ॥

  घर्मो निदाघः स्वेदः स्यात्प्रलयो नष्टचेष्टता ॥ १.८.४७५ ॥

  अवहित्थाकारगुप्तिः समौ संवेगसंभ्रमौ ॥ १.८.४७६ ॥

  स्यादाच्छुरितकं हासः सोत्प्रासः स मनाक्स्मितम् ॥ १.८.४७७ ॥

  मध्यमः स्याद्विहसितं रोमाञ्चो रोमहर्षणम् ॥ १.८.४७८ ॥

  क्रन्दितं रुदितं क्रुष्टं जृम्भस्तु त्रिषु जृम्भणम् ॥ १.८.४७९ ॥

  विप्रलम्भो विसंवादो रिङ्गणं स्खलनं समे ॥ १.८.४८० ॥

  स्यान्निद्रा शयनं स्वापः स्वप्नः संवेश इत्यपि ॥ १.८.४८१ ॥

  तन्द्री प्रमीला भ्रकुटिर्भ्रुकुटिर्भ्रूकुटिः स्त्रियाम् ॥ १.८.४८२ ॥

  अदृष्टिः स्यादसौम्येऽक्ष्णि संसिद्धिप्रकृती त्विमे ॥ १.८.४८३ ॥

  स्वरूपं च स्वभावश्च निसर्गश्चाथ वेपथुः ॥ १.८.४८४ ॥

  कम्पोऽथ क्षण उद्धर्षो मह उद्धव उत्सवः ॥ १.८.४८५ ॥

 ॥ पातालभोगिवर्गः} ॥

  अधोभुवनपातालं बलिसद्म रसातलं ॥ १.९.४८६ ॥

  नागलोकोऽथ कुहरं सुषिरं विवरं बिलम् ॥ १.९.४८७ ॥

  छिद्रं निर्व्यथनं रोकं रन्ध्रं श्वभ्रं वपा सुषिः ॥ १.९.४८८ ॥

  गर्तावटौ भुवि श्वभ्रे सरन्ध्रे सुषिरं त्रिषु ॥ १.९.४८९ ॥

  अन्धकारोऽस्त्रियां ध्वान्तं तमिस्रं तिमिरं तमः ॥ १.९.४९० ॥

  ध्वान्ते गाढेऽन्धतमसं क्षीणेऽवतमसं तमः ॥ १.९.४९१ ॥

  विष्वक्संतमसं नागाः काद्रवेयास्तदीश्वरे ॥ १.९.४९२ ॥

  शेषोऽनन्तो वासुकिस्तु सर्पराजोऽथ गोनसे ॥ १.९.४९३ ॥

  तिलित्सः स्यादजगरे शयुर्वाहस इत्युभौ ॥ १.९.४९४ ॥

  अलगर्दो जलव्यालः समौ राजिलडुण्डुमौ ॥ १.९.४९५ ॥

  मालुधानो मातुलाहिर्निर्मुक्तो मुक्तकञ्चुकः ॥ १.९.४९६ ॥

  सर्पः पृदाकुर्भुजगो भुजङ्गोऽहिर्भुजङ्गमः ॥ १.९.४९७ ॥

  आशीविषो विषधरश्चक्री व्यालः सरीसृपः ॥ १.९.४९८ ॥

  कुण्डली गूढपाच्चक्षुःश्रवाः काकोदरः फणी ॥ १.९.४९९ ॥

  दर्वीकरो दीर्घपृष्ठो दन्दशूको बिलेशयः ॥ १.९.५०० ॥

  उरगः पन्नगो भोगी जिह्मगः पवनाशनः ॥ १.९.५०१ ॥

  लेलिहानो द्विरसनो गोकर्णः कञ्चुकी तथा ॥ १.९.५०२ ॥

  कुम्भीनसः फणधरो हरिर्भोगधरस्तथा ॥ १.९.५०३ ॥

  अहेः शरीरं भोगः स्यादाशीरप्यहिदंष्ट्रिका ॥ १.९.५०४ ॥

  त्रिष्वाहेयं विषास्थ्यादि स्फटायां तु फणा द्वयोः ॥ १.९.५०५ ॥

  समौ कञ्चुकनिर्मोकौ क्ष्वेडस्तु गरलं विषम् ॥ १.९.५०६ ॥

  पुंसि क्लीबे च काकोलकालकूटहलाहलाः ॥ १.९.५०७ ॥

  सौराष्ट्रिकः शौक्लिकेयो ब्रह्मपुत्रः प्रदीपनः ॥ १.९.५०८ ॥

  दारदो वत्सनाभश्च विषभेदा अमी नव ॥ १.९.५०९ ॥

  विषवैद्यो जाङ्गुलिको व्यालग्राह्यहितुण्डिकः ॥ १.९.५१० ॥

 ॥ नरकवर्गः} ॥

  स्यान्नारकस्तु नरको निरयो दुर्गतिः स्त्रियां ॥ १.१०.५११ ॥

  तद्भेदास्तपनावीचिमहारौरवरौरवाः ॥ १.१०.५१२ ॥

  संघातः कालसूत्रं चेत्याद्याः सत्त्वास्तु नारकाः ॥ १.१०.५१३ ॥

  प्रेता वैतरणी सिन्धुः स्यादलक्ष्मीस्तु निर्र्तिः ॥ १.१०.५१४ ॥

  विष्टिराजूः कारणा तु यातना तीव्रवेदना ॥ १.१०.५१५ ॥

  पीडा बाधा व्यथा दुःखमामनस्यं प्रसूतिजम् ॥ १.१०.५१६ ॥

  स्यात्कष्टं कृच्छ्रमाभीलं त्रिष्वेषां भेद्यगामि यत् ॥ १.१०.५१७ ॥

 ॥ वारिवर्गः} ॥

  समुद्रोऽब्धिरकूपारः पारावारः सरित्पतिः ॥ १.११.५१८ ॥

  उदन्वानुदधिः सिन्धुः सरस्वान्सागरोऽर्णवः ॥ १.११.५१९ ॥

  रत्नाकरो जलनिधिर्यादःपतिरपाम्पतिः ॥ १.११.५२० ॥

  तस्य प्रभेदाः क्षीरोदो लवणोदस्तथापरे ॥ १.११.५२१ ॥

  आपः स्त्री भूम्नि वार्वारि सलिलं कमलं जलं ॥ १.११.५२२ ॥

  पयः कीलालममृतं जीवनं भुवनं वनम् ॥ १.११.५२३ ॥

  कबन्धमुदकं पाथः पुष्करं सर्वतोमुखम् ॥ १.११.५२४ ॥

  अम्भोर्णस्तोयपानीयनीरक्षीरोऽम्बुशम्बरम् ॥ १.११.५२५ ॥

  मेघपुष्पं घनरसस्त्रिषु द्वे आप्यमम्मयम् ॥ १.११.५२६ ॥

  भङ्गस्तरङ्ग ऊर्मिर्वा स्त्रियां वीचिरथोर्मिषु ॥ १.११.५२७ ॥

  महत्सूल्लोलकल्लोलौ स्यादावर्तोऽम्भसां भ्रमः ॥ १.११.५२८ ॥

  पृषन्ति बिन्दुपृषताः पुमांसो विप्रुषः स्त्रियाम् ॥ १.११.५२९ ॥

  चक्राणि पुटभेदाः स्युर्भ्रमाश्च जलनिर्गमाः ॥ १.११.५३० ॥

  कूलं रोधश्च तीरं च प्रतीरं च तटं त्रिषु ॥ १.११.५३१ ॥

  पारावारे परार्वाची तीरे पात्रं तदन्तरम् ॥ १.११.५३२ ॥

  द्वीपोऽस्त्रियामन्तरीपं यदन्तर्वारिणस्तटम् ॥ १.११.५३३ ॥

  तोयोत्थितं तत्पुलिनं सैकतं सिकतामयम् ॥ १.११.५३४ ॥

  निषद्वरस्तु जम्बालः पङ्कोऽस्त्री शादकर्दमौ ॥ १.११.५३५ ॥

  जलोच्छ्वासाः परीवाहाः कूपकास्तु विदारकाः ॥ १.११.५३६ ॥

  नाव्यं त्रिलिङ्गं नौतार्ये स्त्रियां नौस्तरणिस्तरिः ॥ १.११.५३७ ॥

  उडुपं तु प्लवः कोलः स्रोतोऽम्बुसरणं स्वतः ॥ १.११.५३८ ॥

  आतरस्तरपण्यं स्याद्द्रोणी काष्टाम्बुवाहिनी ॥ १.११.५३९ ॥

  सांयात्रिकः पोतवणिक्कर्णधारस्तु नाविकः ॥ १.११.५४० ॥

  नियामकाः पोतवाहाः कूपको गुणवृक्षकः ॥ १.११.५४१ ॥

  नौकादण्डः क्षेपणी स्यादरित्रं केनिपातकः ॥ १.११.५४२ ॥

  अभ्रिः स्त्री काष्टकुद्दालः सेकपात्रं तु सेचनम् ॥ १.११.५४३ ॥

  क्लीबेऽर्धनावं नावोऽर्धेऽतीतनौकेऽतिनु त्रिषु ॥ १.११.५४४ ॥

  त्रिष्वागाधात्प्रसन्नोऽच्छः कलुषोऽनच्छ आविलः ॥ १.११.५४५ ॥

  निम्नं गभीरं गम्भीरमुत्तानं तद्विपर्यये ॥ १.११.५४६ ॥

  अगाधमतलस्पर्शे कैवर्ते दाशधीवरौ ॥ १.११.५४७ ॥

  आनायः पुंसि जालं स्याच्छणसूत्रं पवित्रकम् ॥ १.११.५४८ ॥

  मत्स्याधानी कुवेणी स्याद्बडिशं मत्स्यवेधनम् ॥ १.११.५४९ ॥

  पृथुरोमा झषो मत्स्यो मीनो वैसारिणोऽण्डजः ॥ १.११.५५० ॥

  विसारः शकुली चाथ गडकः शकुलार्भकः ॥ १.११.५५१ ॥

  सहस्रदंष्ट्रः पाठीन उलूपी शिशुकः समौ ॥ १.११.५५२ ॥

  नलमीनश्चिलिचिमः प्रोष्ठी तु शफरी द्वयोः ॥ १.११.५५३ ॥

  क्षुद्राण्डमत्स्यसंघातः पोताधानमथो झषाः ॥ १.११.५५४ ॥

  रोहितो मद्गुरः शालो राजीवः शकुलस्तिमिः ॥ १.११.५५५ ॥

  तिमिङ्गलादयश्चाथ यादांसि जलजन्तवः ॥ १.११.५५६ ॥

  तद्भेदाः शिशुमारोद्रशङ्कवो मकरादयः ॥ १.११.५५७ ॥

  स्यात्कुलीरः कर्कटकः कूर्मे कमठकच्छपौ ॥ १.११.५५८ ॥

  ग्राहोऽवहारो नक्रस्तु कुम्भीरोऽथ महीलता ॥ १.११.५५९ ॥

  गण्डूपदः किञ्चुलको निहाका गोधिका समे ॥ १.११.५६० ॥

  रक्तपा तु जलौकायां स्त्रियां भूम्नि जलौकसः ॥ १.११.५६१ ॥

  मुक्तास्फोटः स्त्रियां शुक्तिः शङ्खः स्यात्कम्बुरस्त्रियौ ॥ १.११.५६२ ॥

  क्षुद्रशङ्खाः शङ्खनखाः शम्बूका जलशुक्तयः ॥ १.११.५६३ ॥

  भेके मण्डूकवर्षाभूशालूरप्लवदर्दुराः ॥ १.११.५६४ ॥

  शिली गण्डूपदी भेकी वर्षाभ्वी कमठी डुलिः ॥ १.११.५६५ ॥

  मद्गुरस्य प्रिया शृङ्गी दुर्नामा दीर्घकोशिका ॥ १.११.५६६ ॥

  जलाशया जलाधारास्तत्रागाधजलो ह्रदः ॥ १.११.५६७ ॥

  आहावस्तु निपानं स्यादुपकूपजलाशये ॥ १.११.५६८ ॥

  पुंस्येवान्धुः प्रहिः कूप उदपानं तु पुंसि वा ॥ १.११.५६९ ॥

  नेमिस्त्रिकास्य वीनाहो मुखबन्धनमस्य यत् ॥ १.११.५७० ॥

  पुष्करिण्यां तु खातं स्यादखातं देवखातकम् ॥ १.११.५७१ ॥

  पद्माकरस्तडागोऽस्त्री कासारः सरसी सरः ॥ १.११.५७२ ॥

  वेशन्तः पल्वलं चाल्पसरो वापी तु दीर्घिका ॥ १.११.५७३ ॥

  खेयं तु परिखाधारस्त्वम्भसां यत्र धारणम् ॥ १.११.५७४ ॥

  स्यादालवालमावालमावापोऽथ नदी सरित् ॥ १.११.५७५ ॥

  तरङ्गिणी शैवलिनी तटिनी ह्रादिनी धुनी ॥ १.११.५७६ ॥

  स्रोतस्विनी द्वीपवती स्रवन्ती निम्नगापगा ॥ १.११.५७७ ॥

  कूलङ्कषा निर्झरिणी रोधोवक्रा सरस्वती ॥ १.११.५७८ ॥

  गङ्गा विष्णुपदी जह्नुतनया सुरनिम्नगा ॥ १.११.५७९ ॥

  भागीरथी त्रिपथगा त्रिस्रोता भीष्मसूरपि ॥ १.११.५८० ॥

  कालिन्दी सूर्यतनया यमुना शमनस्वसा ॥ १.११.५८१ ॥

  रेवा तु नर्मदा सोमोद्भवा मेकलकन्यका ॥ १.११.५८२ ॥

  करतोया सदानीरा बाहुदा सैतवाहिनी ॥ १.११.५८३ ॥

  शतद्रुस्तु शुतुद्रिः स्याद्विपाशा तु विपाट्स्त्रियाम् ॥ १.११.५८४ ॥

  शोणो हिरण्यवाहः स्यात्कुल्याल्पा कृत्रिमा सरित् ॥ १.११.५८५ ॥

  शरावती वेत्रवती चन्द्रभागा सरस्वती ॥ १.११.५८६ ॥

  कावेरी सरितोऽन्याश्च सम्भेदः सिन्धुसङ्गमः ॥ १.११.५८७ ॥

  द्वयोः प्रणाली पयसः पदव्यां त्रिषु तूत्तरौ ॥ १.११.५८८ ॥

  देविकायां सरय्वां च भवे दाविकसारवौ ॥ १.११.५८९ ॥

  सौगन्धिकं तु कल्हारं हल्लकं रक्तसन्ध्यकम् ॥ १.११.५९० ॥

  स्यादुत्पलं कुवलयमथ नीलाम्बुजन्म च ॥ १.११.५९१ ॥

  इन्दीवरं च नीलेऽस्मिन्सिते कुमुदकैरवे ॥ १.११.५९२ ॥

  शालूकमेषां कन्दः स्याद्वारिपर्णी तु कुम्भिका ॥ १.११.५९३ ॥

  जलनीली तु शैवालं शैवलोऽथ कुमुद्वती ॥ १.११.५९४ ॥

  कुमुदिन्यां नलिन्यां तु विसिनीपद्मिनीमुखाः ॥ १.११.५९५ ॥

  वा पुंसि पद्मं नलिनमरविन्दं महोत्पलम् ॥ १.११.५९६ ॥

  सहस्रपत्रं कमलं शतपत्रं कुशेशयम् ॥ १.११.५९७ ॥

  पङ्केरुहं तामरसं सारसं सरसीरुहम् ॥ १.११.५९८ ॥

  बिसप्रसूनराजीवपुष्कराम्भोरुहाणि च ॥ १.११.५९९ ॥

  पुण्डरीकं सिताम्भोजमथ रक्तसरोरुहे ॥ १.११.६०० ॥

  रक्तोत्पलं कोकनदं नालो नालमथास्त्रियाम् ॥ १.११.६०१ ॥

  मृणालं बिसमब्जादिकदम्बे खण्डमस्त्रियाम् ॥ १.११.६०२ ॥

  करहाटः शिफाकन्दः किञ्जल्कः केसरोऽस्त्रियाम् ॥ १.११.६०३ ॥

  संवर्तिका नवदलं बीजकोशो वराटकः ॥ १.११.६०४ ॥

 ॥ काण्डसमाप्तिः ॥

  उक्तं स्वर्व्योमदिक्कालधीशब्दादि सनाट्यकम् ॥ १.१२.६०५ ॥

  पातालभोगिनरकं वारि चैषां च सङ्गतम् ॥ १.१२.६०६ ॥

  इत्यमरसिंहकृतौ नामलिङ्गानुशासने ॥ १.१२.६०७ ॥

  स्वरादिकाण्डः प्रथमः साङ्ग एव समर्थितः ॥ १.१२.६०८ ॥


 ॥ वर्गभेदाः । ॥

  वर्गाः पृथ्वीपुरक्ष्माभृद्वनौषधिमृगादिभिः ॥ २.०.१ ॥

  नृब्रह्मक्षत्रविट्शूद्रैः साङ्गोपाङ्गैरिहोदिताः ॥ २.०.२ ॥

 ॥ भूमिवर्गः ॥

  भूर्भूमिरचलानन्ता रसा विश्वम्भरा स्थिता ॥ २.१.३ ॥

  धरा धरित्री धरणिः क्षोणिर्ज्या काश्यपी क्षितिः ॥ २.१.४ ॥

  सर्वंसहा वसुमती वसुधोर्वी वसुन्धरा ॥ २.१.५ ॥

  गोत्रा कुः पृथिवी पृथ्वी क्ष्मावनिर्मेदिनी मही ॥ २.१.६ ॥

  विपुला गह्वरी धात्री गौरिला कुम्भिनी क्षमा ॥ २.१.७ ॥

  भूतधात्री रत्नगर्भा जगती सागराम्बरा ॥ २.१.८ ॥

  मृन्मृत्तिका प्रशस्ता तु मृत्सा मृत्स्ना च मृत्तिका ॥ २.१.९ ॥

  उर्वरा सर्वसस्याढ्या स्यादूषः क्षारमृत्तिका ॥ २.१.१० ॥

  ऊषवानूषरो द्वावप्यन्यलिङ्गौ स्थलं स्थली ॥ २.१.११ ॥

  समानौ मरुधन्वानौ द्वे खिलाप्रहते समे ॥ २.१.१२ ॥

  त्रिष्वथो जगती लोको विष्टपं भुवनं जगत् ॥ २.१.१३ ॥

  लोकोऽयं भारतं वर्षं शरावत्यास्तु योऽवधेः ॥ २.१.१४ ॥

  देशः प्राग्दक्षिणः प्राच्य उदीच्यः पश्चिमोत्तरः ॥ २.१.१५ ॥

  प्रत्यन्तो म्लेच्छदेशः स्यान्मध्यद्देशस्तु मध्यमः ॥ २.१.१६ ॥

  आर्यावर्तः पुण्यभूमिर्मध्यं विन्ध्यहिमालयोः ॥ २.१.१७ ॥

  नीवृज्जनपदो देशविषयौ तूऽपवर्तनम् ॥ २.१.१८ ॥

  त्रिष्वागोष्ठान्नडप्राये नड्वान्नड्वल इत्यपि ॥ २.१.१९ ॥

  कुमुद्वान्कुमुदप्राये वेतस्वान्बहुवेतसे ॥ २.१.२० ॥

  शाद्वलः शादहरिते सजम्बाले तु पङ्किलः ॥ २.१.२१ ॥

  जलप्रायमनूपं स्यात्पुंसि कच्छस्तथाविधः ॥ २.१.२२ ॥

  स्त्री शर्करा शर्करिलः शार्करः शर्करावति ॥ २.१.२३ ॥

  देश एवादिमावेववमुन्नेयाः सिकतावति ॥ २.१.२४ ॥

  देशो नद्यम्बुवृष्ट्यम्बुसंपन्नव्रीहिपालितः ॥ २.१.२५ ॥

  स्यान्नदीमातृको देवमातृकश्च यथाक्रमम् ॥ २.१.२६ ॥

  सुराज्ञि देशे राजन्वान्स्यात्ततोऽन्यत्र राजवान् ॥ २.१.२७ ॥

  गोष्ठं गोस्थानकं तत्तु गौष्ठीनं भूतपूर्वकम् ॥ २.१.२८ ॥

  पर्यन्तभूः परिसरः सेतुरालौ स्त्रियां पुमान् ॥ २.१.२९ ॥

  वामलूरश्च नाकुश्च वल्मीकं पुंनपुंसकम् ॥ २.१.३० ॥

  अयनं वर्त्म मार्गाध्वपन्थानः पदवी सृतिः ॥ २.१.३१ ॥

  सरणिः पद्धतिः पद्या वर्तन्येकपदीति च ॥ २.१.३२ ॥

  अतिपन्थाः सुपन्थाश्च सत्पथश्चार्चितेऽध्वनि ॥ २.१.३३ ॥

  व्यध्वो दुरध्वो विपथः कदध्वा कापथः समाः ॥ २.१.३४ ॥

  अपन्थास्त्वपथं तुल्ये शृण्गाटकचतुष्पथे ॥ २.१.३५ ॥

  प्रान्तरं दूरशून्योऽध्वा कान्तारं वर्त्म दुर्गमम् ॥ २.१.३६ ॥

  गव्यूतिः स्त्री क्रोशयुगं नल्वः किष्कुचतुःशतम् ॥ २.१.३७ ॥

  घण्टापथः संसरणं तत्पुरस्योपनिष्करम् ॥ २.१.३८ ॥

  द्यावापृथिव्यौ रोदस्यौ द्यावाभूमी च रोदसी ॥ २.१.३९ ॥

  दिवस्पृथिव्यौ गञ्जा तु रुमा स्याल्लवणाकरः ॥ २.१.४० ॥

 ॥ पुरवर्गः । ॥

  पूः स्त्री पुरीनगर्यौ वा पत्तनं पुटभेदनम् ॥ २.२.४१ ॥

  स्थानीयं निगमोऽन्यत्तु यन्मूलनगरात्पुरम् ॥ २.२.४२ ॥

  तच्छाखानगरं वेशो वेश्याजनसमाश्रयः ॥ २.२.४३ ॥

  आपणस्तु निषद्यायां विपणिः पण्यवीथिका ॥ २.२.४४ ॥

  रथ्या प्रतोली विशिखा स्याच्चयो वप्रमस्त्रियाम् ॥ २.२.४५ ॥

  प्राकारो वरणः सालः प्राचीनं प्रातन्तो वृतिः ॥ २.२.४६ ॥

  भित्तिः स्त्री कुड्यमेडूकं यदन्तर्न्यस्तकीकसम् ॥ २.२.४७ ॥

  गृहं गेहोदवसितं वेश्म सद्म निकेतनम् ॥ २.२.४८ ॥

  निशान्तं पस्त्यसदनं भवनागारमन्दिरम् ॥ २.२.४९ ॥

  गृहाः पुंसि च भूम्न्येव निकाय्यनिलयालयाः ॥ २.२.५० ॥

  वासः कुटी द्वयोः शाला सभा संजवनं त्विदम् ॥ २.२.५१ ॥

  चतुःशालं मुनीनां तु पर्णशालोटजोऽस्त्रियाम् ॥ २.२.५२ ॥

  चैत्यमायतनं तुल्ये वाजिशाला तु मन्दुरा ॥ २.२.५३ ॥

  आवेशनं शिल्पिशाला प्रपा पानीयशालिका ॥ २.२.५४ ॥

  मठश्छात्रादिनिलयो गञ्जा तु मदिरागृहम् ॥ २.२.५५ ॥

  गर्भागारं वासगृहमरिष्टं सूतिकागृहम् ॥ २.२.५६ ॥

  कुट्टिमोऽस्त्री निबद्धा भूश्चन्द्रशाला शिरोगृहम् ॥ २.२.५७ ॥

  वातायनं गवाक्षोऽथ मण्डपोऽस्त्री जनाश्रयः ॥ २.२.५८ ॥

  हर्म्यादि धनिनां वासः प्रासादो देवभूभुजाम् ॥ २.२.५९ ॥

  सौधोऽस्त्री राजसदनमुपकार्योपकारिका ॥ २.२.६० ॥

  स्वस्तिकः सर्वतोभद्रो नन्द्यावर्तादयोऽपि च ॥ २.२.६१ ॥

  विच्छन्दकः प्रभेदा हि भवन्तीश्वरसद्मनाम् ॥ २.२.६२ ॥

  स्त्र्यगारं भूभुजामन्तःपुरं स्यादवरोधनम् ॥ २.२.६३ ॥

  शुद्धान्तश्चावरोधश्च स्यादट्टः क्षौममस्त्रियाम् ॥ २.२.६४ ॥

  प्रघाणप्रघणालिन्दा बहिर्द्वारप्रकोष्ठके ॥ २.२.६५ ॥

  गृहावग्रहणी देहल्यङ्गणं चत्वराजिरे ॥ २.२.६६ ॥

  अधस्ताद्दारुणि शिला नासा दारुपरि स्थितम् ॥ २.२.६७ ॥

  प्रच्छन्नमन्तर्द्वारं स्यात्पक्षद्वारं तु पक्षकम् ॥ २.२.६८ ॥

  वलीकनीध्रे पटलप्रान्तेऽथ पटलं छदिः ॥ २.२.६९ ॥

  गोपानसी तु वलभी छादने वक्रदारुणि ॥ २.२.७० ॥

  कपोतपालिकायां तु विटङ्कं पुंनपुंसकम् ॥ २.२.७१ ॥

  स्त्री द्वार्द्वारं प्रतीहारः स्याद्धितर्दिस्तु वेदिका ॥ २.२.७२ ॥

  तोरणोऽस्त्री बहिर्द्वारं पुरद्वारं तु गोपुरम् ॥ २.२.७३ ॥

  कूटं पूर्द्वारि यद्धस्तिनखस्तस्मिन्नथ त्रिषु ॥ २.२.७४ ॥

  कपाटमररं तुल्ये तद्विष्कम्भोऽर्गलं न ना ॥ २.२.७५ ॥

  आरोहणं स्यात्सोपानं निश्रेणिस्त्वधिरोहिणी ॥ २.२.७६ ॥

  संमार्जनी शोधनी स्यात्संकरोऽवकरस्तथा ॥ २.२.७७ ॥

  क्षिप्ते मुखं निःसरणं संनिवेशो निकर्षणम् ॥ २.२.७८ ॥

  समौ संवसथग्रामौ वेश्मभूर्वास्तुरस्त्रियाम् ॥ २.२.७९ ॥

  ग्रामान्त उपशल्यं स्यात्सीमसीमे स्त्रियामुभे ॥ २.२.८० ॥

  घोष आभीरपल्ली स्यात्पक्कणः शबरालयः ॥ २.२.८१ ॥

 ॥ शैलवर्गः । ॥

  महीध्रे शिखरिक्ष्माभृदहार्यधरपर्वताः ॥ २.३.८२ ॥

  अद्रिगोत्रगिरिग्रावाचलशैलशिलोच्चयाः ॥ २.३.८३ ॥

  लोकालोकश्चक्रवालस्त्रिकूटस्त्रिककुत्समौ ॥ २.३.८४ ॥

  अस्तस्तु चरमक्ष्माभृदुदयः पूर्वपर्वतः ॥ २.३.८५ ॥

  हिमवान्निषधो विन्ध्यो माल्यवान्पारियात्रिकः ॥ २.३.८६ ॥

  गन्धमादनमन्ये च हेमकूटादयो नगाः ॥ २.३.८७ ॥

  पाषाणप्रस्तरग्रावोपलाश्मानः शिला दृषत् ॥ २.३.८८ ॥

  कूटोऽस्त्री शिखरं शृङ्गं प्रपातस्त्वतटो भृगुः ॥ २.३.८९ ॥

  कटकोऽस्त्री नितम्बोऽद्रेः स्नुः प्रस्थः सानुरस्त्रियाम् ॥ २.३.९० ॥

  उत्सः प्रस्रवणं वारिप्रवाहो निर्झरो झरः ॥ २.३.९१ ॥

  दरी तु कन्दरो वा स्त्री देवखातबिले गुहा ॥ २.३.९२ ॥

  गह्वरं गण्डशैलास्तु च्युताः स्थूलोपला गिरेः ॥ २.३.९३ ॥

  दन्तकास्तु बहिस्तिर्यक्प्रदेशान्निर्गता गिरेः ॥ २.३.९४ ॥

  खनिः स्त्रियामाकरः स्यात्पादाः प्रत्यन्तपर्वताः ॥ २.३.९५ ॥

  उपत्यकाद्रेरासन्ना भूमिरूर्ध्वमधित्यका ॥ २.३.९६ ॥

  धातुर्मनःशिलाद्यद्रेर्गैरिकं तु विशेषतः ॥ २.३.९७ ॥

  निकुञ्जकुञ्जौ वा क्लीबे लतादिपिहितोदरे ॥ २.३.९८ ॥

 ॥ वनौषधिवर्गः । ॥

  अटव्यरण्यं विपिनं गहनं काननं वनम् ॥ २.४.९९ ॥

  महारण्यमरण्यानी गृहारामास्तु निष्कुटाः ॥ २.४.१०० ॥

  आरामः स्यादुपवनं कृत्रिमं वनमेव यत् ॥ २.४.१०१ ॥

  अमात्यगणिकागेहोपवने वृक्षवाटिका ॥ २.४.१०२ ॥

  पुमानाक्रीड उद्यानं राज्ञः साधारणं वनम् ॥ २.४.१०३ ॥

  स्यादेतदेव प्रमदवनमन्तःपुरोचितम् ॥ २.४.१०४ ॥

  वीथ्यालिरावलिः पङ्क्तिः श्रेणी लेखास्तु राजयः ॥ २.४.१०५ ॥

  वन्या वनसमूहे स्यादङ्कुरोऽभिनवोद्भिदि ॥ २.४.१०६ ॥

  वृक्षो महीरुहः शाखी विटपी पादपस्तरुः ॥ २.४.१०७ ॥

  अनोकहः कुटः शालः पलाशी द्रुद्रुमागमाः ॥ २.४.१०८ ॥

  वानस्पत्यः फलैः पुष्पात्तैरपुष्पाद्वनस्पतिः ॥ २.४.१०९ ॥

  ओषध्यः फलपाकान्ताः स्युरवन्ध्यह्फलेग्रहिः ॥ २.४.११० ॥

  वन्ध्योऽफलोऽवकेशी च फलवान्फलिनः फली ॥ २.४.१११ ॥

  प्रफुल्लोत्फुल्लसंफुल्लव्याकोशविकचस्फुटाः ॥ २.४.११२ ॥

  फुल्लश्चैते विकसिते स्युरवन्ध्यादयस्त्रिषु ॥ २.४.११३ ॥

  स्थाणुर्वा ना ध्रुवः शङ्कुर्ह्रस्वशाखाशिफः क्षुपः ॥ २.४.११४ ॥

  अप्रकाण्डे स्तम्बगुल्मौ वल्ली तु व्रततिर्लता ॥ २.४.११५ ॥

  लता प्रतानिनी वीरुद्गुल्मिन्युलप इत्यपि ॥ २.४.११६ ॥

  नगाद्यारोह उच्छ्राय उत्सेधश्चोच्छ्रयश्च सः ॥ २.४.११७ ॥

  अस्त्री प्रकाण्डः स्कन्धः स्यान्मूलाच्छाखावधिस्तरोः ॥ २.४.११८ ॥

  समे शाखालते स्कन्धशाखाशाले शिफाजटे ॥ २.४.११९ ॥

  शाखाशिफावरोहः स्यान्मूलाच्चाग्रं गता लता ॥ २.४.१२० ॥

  शिरोग्रं शिखरं वा ना मूलं बुध्नोऽङ्घ्रिनामकः ॥ २.४.१२१ ॥

  सारो मज्जा नरि त्वक्स्त्री वल्कं वल्कलमस्त्रियाम् ॥ २.४.१२२ ॥

  काष्ठं दार्विन्धनं त्वेध इध्ममेधः समित्स्त्रियाम् ॥ २.४.१२३ ॥

  निष्कुहः कोटरं वा ना वल्लरिर्मञ्जरिः स्त्रियौ ॥ २.४.१२४ ॥

  पत्रं पलाशं छदनं दलं पर्णं छदः पुमान् ॥ २.४.१२५ ॥

  पल्लवोऽस्त्री किसलयं विस्तारो विटपोऽस्त्रियाम् ॥ २.४.१२६ ॥

  वृक्षादीनां फलं सस्यं वृन्तं प्रसवबन्धनम् ॥ २.४.१२७ ॥

  आमे फले शलाटुः स्याच्छुष्के वानमुभे त्रिषु ॥ २.४.१२८ ॥

  क्षारको जालकं क्लीबे कलिका कोरकः पुमान् ॥ २.४.१२९ ॥

  स्याद्गुच्छकस्तु स्तबकः कुङ्मलो मुकुलोऽस्त्रियाम् ॥ २.४.१३० ॥

  स्त्रियः सुमनसः पुष्पं प्रसूनं कुसुमं सुमम् ॥ २.४.१३१ ॥

  मकरन्दः पुष्परसः परागः सुमनोरजः ॥ २.४.१३२ ॥

  द्विहीनं प्रसवे सर्वं हरीतक्यादयः स्त्रियाम् ॥ २.४.१३३ ॥

  आश्वत्थवैणवप्लाक्षनैयग्रोधैङ्गुदं फले ॥ २.४.१३४ ॥

  बार्हतं च फले जम्ब्वा जम्बूः स्त्री जम्बु जाम्बवम् ॥ २.४.१३५ ॥

  पुष्पे जातीप्रभृतयः स्वलिङ्गाः व्रीहयः फले ॥ २.४.१३६ ॥

  विदार्याद्यास्तु मूलेऽपि पुष्पे क्लीबेऽपि पाटला ॥ २.४.१३७ ॥

  बोधिद्रुमश्चलदलः पिप्पलः कुञ्जराशनः ॥ २.४.१३८ ॥

  अश्वत्थेऽथ कपित्थे स्युर्दधित्थग्राहिमन्मथाः ॥ २.४.१३९ ॥

  तस्मिन्दधिफलः पुष्पफलदन्तशठावपि ॥ २.४.१४० ॥

  उदुम्बरो जन्तुफलो यज्ञाङ्गो हेमदुग्धकः ॥ २.४.१४१ ॥

  कोविदारे चमरिकः कुद्दालो युगपत्रकः ॥ २.४.१४२ ॥

  सप्तपर्णो विशालत्वक्शारदो विषमच्छदः ॥ २.४.१४३ ॥

  आरग्वधे राजवृक्षशम्पाकचतुरङ्गुलाः ॥ २.४.१४४ ॥

  आरेवतव्याधिघातकृतमालसुवर्णकाः ॥ २.४.१४५ ॥

  स्युर्जम्बीरे दन्तशठजम्भजम्भीरजम्भलाः ॥ २.४.१४६ ॥

  वरुणो वरणः सेतुस्तिक्तशाकः कुमारकः ॥ २.४.१४७ ॥

  पुंनागे पुरुषस्तुङ्गः केसरो देववल्लभः ॥ २.४.१४८ ॥

  पारिभद्रे निम्बतरुर्मन्दारः पारिजातकः ॥ २.४.१४९ ॥

  तिनिशे स्यन्दनो नेमी रथद्रुरतिमुक्तकः ॥ २.४.१५० ॥

  वञ्जुलश्चित्रकृच्चाथ द्वौ पीतनकपीतनौ ॥ २.४.१५१ ॥

  आम्रातके मधूके तु गुडपुष्पमधुद्रुमौ ॥ २.४.१५२ ॥

  वानप्रस्थमधुष्ठीलौ जलजेऽत्र मधूलकः ॥ २.४.१५३ ॥

  पीलौ गुडफलः स्रंसी तस्मिंस्तु गिरिसम्भवे ॥ २.४.१५४ ॥

  अक्षोटकन्दरालौ द्वावङ्कोटे तु निकोचकः ॥ २.४.१५५ ॥

  पलाशे किंशुकः पर्णो वातपोतोऽथ वेतसे ॥ २.४.१५६ ॥

  रथाभ्रपुष्पविदुरशीतवानीरवञ्जुलाः ॥ २.४.१५७ ॥

  द्वौ परिव्याधविदुलौ नादेयी चाम्बुवेतसे ॥ २.४.१५८ ॥

  शोभाञ्जने शिग्रुतीक्ष्णगन्धकाक्षीवमोचकाः ॥ २.४.१५९ ॥

  रक्तोऽसौ मधुशिग्रुः स्यादरिष्टः फेनिलः समौ ॥ २.४.१६० ॥

  बिल्वे शाण्डिल्यशैलूषौ मालूरश्रीफलावपि ॥ २.४.१६१ ॥

  प्लक्षो जटी पर्कटी स्यान्न्यग्रोधो बहुपाद्वटः ॥ २.४.१६२ ॥

  गालवः शाबरो लोध्रस्तिरीटस्तिल्वमार्जनौ ॥ २.४.१६३ ॥

  आम्रश्चूतो रसालोऽसौ सहकारोऽतिसौरभः ॥ २.४.१६४ ॥

  कुम्भोलूखलकं क्लीबे कौशिको गुग्गुलुः पुरः ॥ २.४.१६५ ॥

  शेलुः श्लेष्मातकः शीत उद्दालो बहुवारकः ॥ २.४.१६६ ॥

  राजादनं प्रियालः स्यात्सन्नकद्रुर्धनुःपटः ॥ २.४.१६७ ॥

  गम्भारी सर्वतोभद्रा काश्मरी मधुपर्णिका ॥ २.४.१६८ ॥

  श्रीपर्णी भद्रपर्णी च काश्मर्यश्चाप्यथ द्वयोः ॥ २.४.१६९ ॥

  कर्कन्धूर्बदरी कोलिः कोलं कुवलफेनिले ॥ २.४.१७० ॥

  सौवीरं बदरं घोण्टाप्यथ स्यात्स्वादुकण्टकः ॥ २.४.१७१ ॥

  विकङ्कतः सुवावृक्षो ग्रन्थिलो व्याघ्रपादपि ॥ २.४.१७२ ॥

  ऐरावतो नागरङ्गो नादेयी भूमिजम्बुका ॥ २.४.१७३ ॥

  तिन्दुकः स्फूर्जकः कालस्कन्धश्च शितिसारके ॥ २.४.१७४ ॥

  काकेन्दुः कुलकः काकतिन्दुकः काकपीलुके ॥ २.४.१७५ ॥

  गोलीढो झाटलो घण्टापाटलिर्मोक्षमुष्ककौ ॥ २.४.१७६ ॥

  तिलकः क्षुरकः श्रीमान्समौ पिचुलझावुकौ ॥ २.४.१७७ ॥

  श्रीपर्णिका कुमुदिका कुम्भी कैटर्यकट्फलौ ॥ २.४.१७८ ॥

  क्रमुकः पट्टिकाख्यः स्यात्पट्टी लाक्षाप्रसादनः ॥ २.४.१७९ ॥

  तूदस्तु यूपः क्रमुको ब्रह्मण्यो ब्रह्मदारु च ॥ २.४.१८० ॥

  तूलं च नीपप्रियककदम्बास्तु हरिप्रियः ॥ २.४.१८१ ॥

  वीरवृक्षोऽरुष्करोऽग्निमुखी भल्लातकी त्रिषु ॥ २.४.१८२ ॥

  गर्दभाण्डे कन्दरालकपीतनसुपार्श्वकाः ॥ २.४.१८३ ॥

  प्लक्षश्च तिन्तिडी चिञ्चाम्लिकाथो पीतसारके ॥ २.४.१८४ ॥

  सर्जकासनबन्धूकपुष्पप्रियकजीवकाः ॥ २.४.१८५ ॥

  साले तु सर्जकार्श्याश्वकर्णकाः सस्यसम्बरः ॥ २.४.१८६ ॥

  नदीसर्जो वीरतरुरिन्द्रद्रुः ककुभोऽर्जुनः ॥ २.४.१८७ ॥

  राजादनः फलाध्यक्षः क्षीरिकायामथ द्वयोः ॥ २.४.१८८ ॥

  इङ्गुदी तापसतरुर्भूर्जे चर्मिमृदुत्वचौ ॥ २.४.१८९ ॥

  पिच्छिला पूरणी मोचा स्थिरायुः शाल्मलिर्द्वयोः ॥ २.४.१९० ॥

  पिच्छा तु शाल्मलीवेष्टे रोचनः कूटशाल्मलिः ॥ २.४.१९१ ॥

  चिरबिल्वो नक्तमालः करजश्च करञ्जके ॥ २.४.१९२ ॥

  प्रकीर्यः पूतिकरजः पूतिकः कलिमारकः ॥ २.४.१९३ ॥

  करञ्जभेदाः ष्ड्ग्रन्थो मर्कट्यङ्गारवल्लरी ॥ २.४.१९४ ॥

  रोही रोहितकः प्लीहशत्रुर्दाडिमपुष्पकः ॥ २.४.१९५ ॥

  गायत्री बालतनयः खदिरो दन्तधावनः ॥ २.४.१९६ ॥

  अरिमेदो विट्खदिरे कदरः खदिरे सिते ॥ २.४.१९७ ॥

  सोमवल्कोऽप्यथ व्याघ्रपुच्छगन्धर्वहस्तकौ ॥ २.४.१९८ ॥

  एरण्ड उरुबूकश्च रुचकश्चित्रकश्च सः ॥ २.४.१९९ ॥

  चञ्चुः पञ्चाङ्गुलो मण्डवर्धमानव्यडम्बकाः ॥ २.४.२०० ॥

  अल्पा शमी शमीरः स्याच्छमी सक्तुफला शिवा ॥ २.४.२०१ ॥

  पिण्डीतको मरुबकः श्वसनः करहाटकः ॥ २.४.२०२ ॥

  शल्यश्च मदने शक्रपादपः पारिभद्रकः ॥ २.४.२०३ ॥

  भद्रदारु द्रुकिलिमं पीतदारु च दारु च ॥ २.४.२०४ ॥

  पूतिकाष्ठं च सप्त स्युर्देवदारुण्यथ द्वयोः ॥ २.४.२०५ ॥

  पाटलिः पाटलामोघा काचस्थाली फलेरुहा ॥ २.४.२०६ ॥

  कृष्णवृन्ता कुबेराक्षी श्यामा तु महिलाह्वया ॥ २.४.२०७ ॥

  लता गोवन्दनी गुन्द्रा प्रियङ्गुः फलिनी फली ॥ २.४.२०८ ॥

  विष्वक्सेना गन्धफली कारम्भा प्रियकश्च सा ॥ २.४.२०९ ॥

  मण्डूकपर्णपत्रोर्णनटकट्वङ्गटुण्टुकाः ॥ २.४.२१० ॥

  स्योनाकशुकनासर्क्षदीर्घवृन्तकुटन्नटाः ॥ २.४.२११ ॥

  अमृता च वयःस्था च त्रिलिङ्गस्तु बिभीतकः ॥ २.४.२१२ ॥

  नाक्षस्तुषः कर्षफलो भूतावासः कलिद्रुमः ॥ २.४.२१३ ॥

  अभया त्वव्यथा पथ्या कायस्था पूतनामृता ॥ २.४.२१४ ॥

  करीतकी हैमवती चेतकी श्रेयसी शिवा ॥ २.४.२१५ ॥

  पीतद्रुः सरलः पूतिकाष्ठं चाथ द्रुमोत्पलः ॥ २.४.२१६ ॥

  कर्णिकारः परिव्याधो लकुचो लिकुचो डहुः ॥ २.४.२१७ ॥

  पनसः कण्टकिफलो निचुलो हिज्जलोऽम्बुजः ॥ २.४.२१८ ॥

  काकोदुम्बरिका फल्गुर्मलयूर्जघनेफला ॥ २.४.२१९ ॥

  अरिष्टः सर्वतोभद्रहिङ्गुनिर्यासमालकाः ॥ २.४.२२० ॥

  पिचुमन्दश्च निम्बेऽथ पिच्छिलागुरुशिंशपा ॥ २.४.२२१ ॥

  कपिला भस्मगर्भा सा शिरीषस्तु कपीतनः ॥ २.४.२२२ ॥

  भण्डिलोऽप्यथ चाम्पेयश्चम्पको हेमपुष्पकः ॥ २.४.२२३ ॥

  एतस्य कलिका गन्धफली स्यादथ केसरे ॥ २.४.२२४ ॥

  बकुलो वञ्जुलोऽशोके समौ करकदाडिमौ ॥ २.४.२२५ ॥

  चाम्पेयः केसरो नागकेसरः काञ्चनाह्वयः ॥ २.४.२२६ ॥

  जया जयन्ती तर्कारी नादेयी वैजयन्तिका ॥ २.४.२२७ ॥

  श्रीपर्णमग्निमन्थः स्यात्कणिका गणिकारिका ॥ २.४.२२८ ॥

  जयोऽथ कुटजः शक्रो वत्सको गिरिमल्लिका ॥ २.४.२२९ ॥

  एतस्यैव कलिङ्गेन्द्रयवभद्रयवं फले ॥ २.४.२३० ॥

  कृष्णपाकफलाविग्नसुषेणाः करमर्दके ॥ २.४.२३१ ॥

  कालस्कन्धस्तमालः स्यात्तापिच्छोऽप्यथ सिन्दुके ॥ २.४.२३२ ॥

  सिन्दुवारेन्द्रसुरसौ निर्गुण्डीन्द्राणिकेत्यपि ॥ २.४.२३३ ॥

  वेणी गरा गरी देवताडो जीमूत इत्यपि ॥ २.४.२३४ ॥

  श्रीहस्तिनी तु भूरुण्डी तृणशून्यं तु मल्लिका ॥ २.४.२३५ ॥

  भूपदी शीतभीरुश्च सैवास्फोटा वनोद्भवा ॥ २.४.२३६ ॥

  शेफालिका तु सुवहा निर्गुण्डी नीलिका च सा ॥ २.४.२३७ ॥

  सितासौ श्वेतसुरसा भूतवेश्यथ मागधी ॥ २.४.२३८ ॥

  गणिका यूथिकाम्बष्ठा सा पीता हेमपुष्पिका ॥ २.४.२३९ ॥

  अतिमुक्तः पुण्ड्रकः स्याद्वासन्ती माधवी लता ॥ २.४.२४० ॥

  सुमना मालती जातिः सप्तला नवमालिका ॥ २.४.२४१ ॥

  माध्यं कुन्दं रक्तकस्तु बन्धूको बन्धुजीवकः ॥ २.४.२४२ ॥

  सहा कुमारी तरणिरम्लानस्तु महासहा ॥ २.४.२४३ ॥

  तत्र शोणे कुरबकस्तत्र पीते कुरकण्टकः ॥ २.४.२४४ ॥

  नीली झिण्टी द्वयोर्बाणा दासी चार्तगलश्च सा ॥ २.४.२४५ ॥

  सैरेयकस्तु झिण्टी स्यात्तस्मिन्कुरबकोऽरुणे ॥ २.४.२४६ ॥

  पीता कुरण्टको झिण्टी तस्मिन्सहचरी द्वयोः ॥ २.४.२४७ ॥

  ओण्ड्रपुष्पं जपापुष्पं वज्रपुष्पं तिलस्य यत् ॥ २.४.२४८ ॥

  प्रतिहासशतप्रासचण्डातहयमारकाः ॥ २.४.२४९ ॥

  करवीरे करीरे तु क्रकरग्रन्थिलावुभौ ॥ २.४.२५० ॥

  उन्मत्तः कितवो धूर्तो धत्तूरः कनकाह्वयः ॥ २.४.२५१ ॥

  मातुलो मदनश्चास्य फले मातुलपुत्रकः ॥ २.४.२५२ ॥

  फलपूरो बीजपूरो रुचको मातुलुङ्गके ॥ २.४.२५३ ॥

  समीरणो मरुबकः प्रस्थपुष्पः फणिज्जकः ॥ २.४.२५४ ॥

  जम्बीरोऽप्यथ पर्णासे कठिञ्जरकुठेरकौ ॥ २.४.२५५ ॥

  सितेऽर्जकोऽत्र पाठी तु चित्रको वह्निसंज्ञकः ॥ २.४.२५६ ॥

  अर्काह्ववसुकास्फोटगणरूपविकीरणाः ॥ २.४.२५७ ॥

  मन्दारश्चार्कपर्णोऽत्र शुक्लेऽलर्कप्रतापसौ ॥ २.४.२५८ ॥

  शिवमल्ली पाशुपत एकाष्ठीलो बुको वसुः ॥ २.४.२५९ ॥

  वन्दा वृक्षादनी वृक्षरुहा जीवन्तिकेत्यपि ॥ २.४.२६० ॥

  वत्सादनी छिन्नरुहा गुडूची तन्त्रिकामृता ॥ २.४.२६१ ॥

  जीवन्तिका सोमवल्ली विशल्या मधुपर्ण्यपि ॥ २.४.२६२ ॥

  मूर्वा देवी मधुरसा मोरटा तेजनी स्रवा ॥ २.४.२६३ ॥

  मधूलिका मधुश्रेणी गोकर्णी पीलुपर्ण्यपि ॥ २.४.२६४ ॥

  पाटाम्बष्टा विद्धकर्न्णी स्थापनी श्रेयसी रसा ॥ २.४.२६५ ॥

  एकाष्टीला पापचेली प्राचीना वनतिक्तिका ॥ २.४.२६६ ॥

  कटुः कटम्भराशोकरोहिणी कटुरोहिणी ॥ २.४.२६७ ॥

  मत्स्यपित्ता कृष्णभेदी चक्राङ्गी शकुलादनी ॥ २.४.२६८ ॥

  आत्मगुप्ताजहाव्यण्डा कण्डूरा प्रावृषायणी ॥ २.४.२६९ ॥

  ऋष्यप्रोक्ता शूकशिम्बिः कपिकच्छुश्च मर्कटी ॥ २.४.२७० ॥

  चित्रोपचित्रा न्यग्रोधी द्रवन्ती शम्बरी वृशा ॥ २.४.२७१ ॥

  प्रत्यक्श्रेणी सुतश्रेणी रण्डा मूषिकपर्ण्यपि ॥ २.४.२७२ ॥

  अपामार्गः शैखरिको धामार्गवमयूरकौ ॥ २.४.२७३ ॥

  प्रत्यक्पर्णी केशपर्णी किणिही खरमञ्जरी ॥ २.४.२७४ ॥

  हञ्जिका ब्राम्हणी पद्मा भर्गी ब्राह्मणयष्टिका ॥ २.४.२७५ ॥

  अङ्गारवल्ली बालेयशाकबर्बरवर्धकाः ॥ २.४.२७६ ॥

  मञ्जिष्टा विकसा जिङ्गी समङ्गा कालमेषिका ॥ २.४.२७७ ॥

  मण्डूकपर्णी मण्डीरी भण्डी योजनवल्ल्यपि ॥ २.४.२७८ ॥

  यासो यवासो दुःस्पर्शो धन्वयासः कुनाशकः ॥ २.४.२७९ ॥

  रोदनी कच्छुरानन्ता समुद्रान्ता दुरालभा ॥ २.४.२८० ॥

  पृश्निपर्णी पृथक्पर्णी चित्रपर्ण्यङ्घ्रिवल्लिका ॥ २.४.२८१ ॥

  क्रोष्टुविन्ना सिंहपुच्छी कलशी धावनी गुहा ॥ २.४.२८२ ॥

  निदिग्धिका स्पृशी व्याघ्री बृहती कण्टकारिका ॥ २.४.२८३ ॥

  प्रचोदनी कुली क्षुद्रा दुःस्पर्शा राष्ट्रिकेत्यपि ॥ २.४.२८४ ॥

  नीली काला क्लीतकिका ग्रामीणा मधुपर्णिका ॥ २.४.२८५ ॥

  रञ्जनी श्रीफली तुत्था द्रोणी दोला च नीलिनी ॥ २.४.२८६ ॥

  अवल्गुजः सोमराजी सुवल्लिः सोमवल्लिका ॥ २.४.२८७ ॥

  कालमेषी कृष्णफली बाकुची पूतिफल्यपि ॥ २.४.२८८ ॥

  कृष्णोपकुल्या वैदेही मागधी चपला कणा ॥ २.४.२८९ ॥

  उषणा पिप्पली शौण्डी कोलाथ करिपिप्पली ॥ २.४.२९० ॥

  कपिवल्ली कोलवल्ली श्रेयसी वशिरः पुमान् ॥ २.४.२९१ ॥

  चव्यं तु चविका काकचिञ्चीगुञ्जे तु कृष्णला ॥ २.४.२९२ ॥

  पलंकषा त्विक्षुगन्धा श्वदंष्ट्रा स्वादुकण्टकः ॥ २.४.२९३ ॥

  गोकण्टको गोक्षुरको वनशृन्ङ्गाट इत्यपि ॥ २.४.२९४ ॥

  विश्वा विषा प्रतिविषातिविषोपविषारुणा ॥ २.४.२९५ ॥

  शृन्गी महौषधं चाथ क्षीरावी दुग्धिका समे ॥ २.४.२९६ ॥

  शतमूली बहुसुताभीरूरिन्दीवरी वरी ॥ २.४.२९७ ॥

   ऋष्यप्रोक्ताभीरुपत्रीनारायण्यः शतावरी ॥ २.४.२९८ ॥

  अहेरुरथ पीतद्रुकालीयकहरिद्रवः ॥ २.४.२९९ ॥

  दार्वी पचंपचा दारुहरिद्रा पर्जनीत्यपि ॥ २.४.३०० ॥

  वचोग्रगन्धा षड्ग्रन्था गोलोमी शतपर्विका ॥ २.४.३०१ ॥

  शुक्ला हैमवती वैध्यमातृसिंह्यौ तु वाशिका ॥ २.४.३०२ ॥

  वृषोऽटरूषः सिंहास्यो वासको वाजिदन्तकः ॥ २.४.३०३ ॥

  आस्फोटा गिरिकर्णी स्याद्विष्णुक्रान्तापराजिता ॥ २.४.३०४ ॥

  इक्षुगन्धा तु काण्डेक्षुकोकिलाक्षेक्षुरक्षुराः ॥ २.४.३०५ ॥

  शालेयः स्याच्छीतशिवश्छत्रा मधुरिका मिसिः ॥ २.४.३०६ ॥

  मिश्रेयाप्यथ सीहुण्डो वज्रः स्नुक्स्त्री स्नुही गुडा ॥ २.४.३०७ ॥

  समन्तदुग्धाथो वेल्लममोघा चित्रतण्डुला ॥ २.४.३०८ ॥

  तण्डुलश्च कृमिघ्नश्च विडङ्गं पुंनपुंसकम् ॥ २.४.३०९ ॥

  बला वाट्यालका घण्टारवा तु शणपुष्पिका ॥ २.४.३१० ॥

  मृद्वीका गोस्तनी द्राक्षा स्वाद्वी मधुरसेति च ॥ २.४.३११ ॥

  सर्वानुभूतिः सरला त्रिपुटा त्रिवृता त्रिवृत् ॥ २.४.३१२ ॥

  त्रिभण्डी रोचनी श्यामापालिन्ध्यौ तु सुषेणिका ॥ २.४.३१३ ॥

  काला मसूरविदलार्धचन्द्रा कालमेषिका ॥ २.४.३१४ ॥

  मधुकं क्लीतकं यष्टिमधुकं मधुयष्टिका ॥ २.४.३१५ ॥

  विदारी क्षीरशुक्लेक्षुगन्धा क्रोष्टी तु या सिता ॥ २.४.३१६ ॥

  अन्या क्षीरविदारी स्यान्महाश्वेतर्क्षगन्धिका ॥ २.४.३१७ ॥

  लाङ्गली शारदी तोयपिप्पली शकुलादनी ॥ २.४.३१८ ॥

  खराश्वा कारवी दीप्यो मयूरो लोचमस्तकः ॥ २.४.३१९ ॥

  गोपी श्यामा शारिवा स्यादनन्तोत्पलशारिवा ॥ २.४.३२० ॥

  योग्यमृद्धिः सिद्धिलक्ष्म्यौ वृद्धेरप्याह्वया इमे ॥ २.४.३२१ ॥

  कदली वारणबुसा रम्भा मोचांशुमत्फला ॥ २.४.३२२ ॥

  काष्ठीला मुद्गपर्णी तु काकमुद्गा सहेत्यपि ॥ २.४.३२३ ॥

  वार्ताकी हिङ्गुली सिंही भण्टाकी दुष्प्रधर्षिणी ॥ २.४.३२४ ॥

  नाकुली सुरसा रास्ना सुगन्धा गन्धनाकुली ॥ २.४.३२५ ॥

  नकुलेष्टा भुजंगाक्षी छत्राकी सुवहा च सा ॥ २.४.३२६ ॥

  विदारिगन्धांशुमती सालपर्णी स्थिरा ध्रुवा ॥ २.४.३२७ ॥

  तुण्डिकेरी समुद्रान्ता कार्पासी बदरेति च ॥ २.४.३२८ ॥

  भारद्वाजी तु सा वन्या शृङ्गी तु ऋषभो वृशः ॥ २.४.३२९ ॥

  गाङ्गेरुकी नागबला झषा ह्रस्वगवेधुका ॥ २.४.३३० ॥

  धामार्गवो घोशकः स्यान्महाजाली स पीतकः ८८३ ॥ २.४.३३१ ॥

  ज्योत्स्नी पटोलिका जाली नादेयी भूमिजम्बुका ॥ २.४.३३२ ॥

  स्याल्लाङ्गलिक्यग्निशिखा काकाङ्गी काकनासिका ॥ २.४.३३३ ॥

  गोधापदी तु सुवहा मुसली तालमूलिका ॥ २.४.३३४ ॥

  अजशृङ्गी विषाणी स्याद्गोजिह्वादार्विके समे ॥ २.४.३३५ ॥

  ताम्बूलवल्ली तम्बूली नागवल्ल्यप्यथ द्विजा ॥ २.४.३३६ ॥

  हरेणू रेणुका कौन्ती कपिला भस्मगन्धिनी ॥ २.४.३३७ ॥

  एलावालुकमैलेयं सुगन्धि हरिवालुकम् ॥ २.४.३३८ ॥

  वालुकं चाथ पालङ्क्यां मुकुन्दः कुन्दकुन्दुरू ॥ २.४.३३९ ॥

  बालं ह्रीबेरबर्हिष्ठोदीच्यं केशाम्बुनाम च ॥ २.४.३४० ॥

  कालानुसार्यवृद्धाश्मपुष्पशीतशिवानि तु ॥ २.४.३४१ ॥

  शैलेयं तालपर्णी तु दैत्या गन्धकुटी मुरा ॥ २.४.३४२ ॥

  गन्धिनी गजभक्ष्या तु सुवहा सुरभी रसा ॥ २.४.३४३ ॥

  महेरणा कुन्दुरुकी सल्लकी ह्लादिनीति च ॥ २.४.३४४ ॥

  अग्निज्वालासुभिक्षे तु धातकी धातुपुष्पिका ॥ २.४.३४५ ॥

  पृथ्वीका चन्द्रवालैला निष्कुटिर्बहिलाथ सा ॥ २.४.३४६ ॥

  सूक्ष्मोपकुञ्चिका तुत्था कोरङ्गी त्रिपुटा त्रुटिः ॥ २.४.३४७ ॥

  व्याधिः कुष्टं पारिभाव्यं वाप्यं पाकलमुत्पलम् ॥ २.४.३४८ ॥

  शङ्खिनी चोरपुष्पी स्यात्केशिन्यथ वितुन्नकः ॥ २.४.३४९ ॥

  झटामलाज्झटा ताली शिवा तामलकीति च ॥ २.४.३५० ॥

  प्रपौण्डरीकं पौण्डर्यमथ तुन्नः कुबेरकः ॥ २.४.३५१ ॥

  कुणिः कच्छः कान्तलको नन्दिवृक्षोऽथ राक्षसी ॥ २.४.३५२ ॥

  चण्डा धनहरी क्षेमदुष्पत्रगणहासकाः ॥ २.४.३५३ ॥

  व्याडायुधं व्याघ्रनखं करजं चक्रकारकम् ॥ २.४.३५४ ॥

  सुषिरा विद्रुमलता कपोताङ्घ्रिर्नटी नली ॥ २.४.३५५ ॥

  धमन्यञ्जनकेशी च हनुर्हट्टविलासिनी ॥ २.४.३५६ ॥

  शुक्तिः शङ्खः खुरः कोलदलं नखमथाढकी ॥ २.४.३५७ ॥

  काक्षी मृत्स्ना तुवरिका मृत्तालकसुराष्ट्रजे ॥ २.४.३५८ ॥

  कुटन्नटं दाशपुरं वानेयं परिपेलवम् ॥ २.४.३५९ ॥

  प्लवगोपुरगोनर्दकैवर्तीमुस्तकानि च ॥ २.४.३६० ॥

  ग्रन्थिपर्णं शुकं बर्हम् पुष्पं स्थौणेयकुक्कुरे ॥ २.४.३६१ ॥

  मरुन्माला तु पिशुना स्पृक्का देवी लता लघुः ॥ २.४.३६२ ॥

  समुद्रान्ता वधूः कोटिवर्षा लङ्कोपिकेत्यपि ॥ २.४.३६३ ॥

  तपस्विनी जटामांसी जटिला लोमशामिषी ॥ २.४.३६४ ॥

  त्वक्पत्रमुत्कटं भृङ्गं त्वचं चोचं वराङ्गकम् ॥ २.४.३६५ ॥

  कर्चूरको द्राविडकः काल्पको वेधमुख्यकः ॥ २.४.३६६ ॥

  ओषध्यो जातिमात्रे स्युरजातौ सर्वमौषधम् ॥ २.४.३६७ ॥

  शाकाख्यं पत्रपुष्पादि तण्डुलीयोऽल्पमारिषः ॥ २.४.३६८ ॥

  विशल्याग्निशिखानन्ता फलिनी शक्रपुष्पिका ॥ २.४.३६९ ॥

  स्याद्दक्षगन्धा छगलान्त्रयावेगी वृद्धदारकः ॥ २.४.३७० ॥

  जुङ्गो ब्रम्ही तु मत्स्याक्षी वयःस्था सोमवल्लरी ॥ २.४.३७१ ॥

  पटुपर्णी हैमवती स्वर्णक्षीरी हिमावती ॥ २.४.३७२ ॥

  हयपुच्छी तु काम्बोजी माषपर्णी महासहा ॥ २.४.३७३ ॥

  तुण्डिकेरी रक्तफला बिम्बिका पीलुपर्ण्यपि ॥ २.४.३७४ ॥

  बर्बरा कबरी तुङ्गी खरपुष्पाजगन्धिका ॥ २.४.३७५ ॥

  एलापर्णी तु सुवहा रास्ना युक्तरसा च सा ॥ २.४.३७६ ॥

  चाङ्गेरी चुक्रिका दन्तशटाम्बष्ठाम्ललोणिका ॥ २.४.३७७ ॥

  सहस्रवेधी चुक्रोऽम्लवेतसः शतवेध्यपि ॥ २.४.३७८ ॥

  नमस्कारी गण्डकारी समङ्गा खदिरेत्यपि ॥ २.४.३७९ ॥

  जीवन्ती जीवनी जीवा जीवनीया मधुस्रवा ॥ २.४.३८० ॥

  कूर्चशीर्षो मधुरकः शृङ्गह्रस्वाङ्गजीवकाः ॥ २.४.३८१ ॥

  किराततिक्तो भूनिम्बोऽनार्यतिक्तोऽथ सप्तला ॥ २.४.३८२ ॥

  विमला सातला भूरिफेना चर्मकषेत्यपि ॥ २.४.३८३ ॥

  वायसोली स्वादुरसा वयःस्थाथ मकूलकः ॥ २.४.३८४ ॥

  निकुम्भो दन्तिका प्रत्यक्श्रेण्युदुम्बरपर्ण्यपि ॥ २.४.३८५ ॥

  अजमोदा तूग्रगन्धा ब्रह्मदर्भा यवानिका ॥ २.४.३८६ ॥

  मूले पुष्करकाश्मीरपद्मपत्राणि पौष्करे ॥ २.४.३८७ ॥

  अव्यथातिचरा पद्मा चारटी पद्मचारिणी ॥ २.४.३८८ ॥

  काम्पिल्यः कर्कशश्चन्द्रो रक्ताङ्गो रोचनीत्यपि ॥ २.४.३८९ ॥

  प्रपुन्नाडस्त्वेडगजो दद्रुघ्नश्चकमर्दकः ॥ २.४.३९० ॥

  पद्माट उरणाख्यश्च पलाण्डुस्तु सुकन्दकः ॥ २.४.३९१ ॥

  लतार्कदुद्रुमौ तत्र हरितेऽथ महौषधम् ॥ २.४.३९२ ॥

  लशुनं गृञ्जनारिष्टमहाकन्दरसोनकाः ॥ २.४.३९३ ॥

  पुनर्नवा तु शोथघ्नी वितुन्नं सुनिषण्णकम् ॥ २.४.३९४ ॥

  स्याद्वाअतकः शीतलोऽपराजिता शणपर्ण्यपि ॥ २.४.३९५ ॥

  पारावताङ्घ्रिः कटभी पण्या ज्योतिष्मती लता ॥ २.४.३९६ ॥

  वार्षिकं त्रायमाणा स्यात्त्रायन्ती बलभद्रिका ॥ २.४.३९७ ॥

  विष्वक्सेनप्रिया गृष्टिर्वाराही बदरेत्यपि ॥ २.४.३९८ ॥

  मार्कवो भृङ्गराजः स्यात्काकमाची तु वायसी ॥ २.४.३९९ ॥

  शतपुष्पा सितच्छत्रातिच्छत्रा मधुरा मिसिः ॥ २.४.४०० ॥

  अवाक्पुष्पी कारवी च सरणा तु प्रसारिणी ॥ २.४.४०१ ॥

  तस्यां कटंभरा राजबला भद्रबलेत्यपि ॥ २.४.४०२ ॥

  जनी जतूका रजनी जतुकृच्चक्रवर्तिनी ॥ २.४.४०३ ॥

  संस्पर्शाथ शटी गन्धमूली षड्ग्रन्थिकेत्यपि ॥ २.४.४०४ ॥

  कर्चूरोऽपि पलाशोऽथ कारवेल्लः कठिल्लकः ॥ २.४.४०५ ॥

  सुषवी चाथ कुलकं पतोलस्तिक्तकः पटुः ॥ २.४.४०६ ॥

  कूष्माण्डकस्तु कर्कारुरुर्वारुः कर्कटी स्त्रियौ ॥ २.४.४०७ ॥

  इक्ष्वाकुः कटुतुम्बी स्यात्तुम्ब्यलाबूरुभे समे ॥ २.४.४०८ ॥

  चित्रा गवाक्षी गोडुम्बा विशाला त्विन्द्रवारुणी ॥ २.४.४०९ ॥

  अर्शोघ्नः सूरणः कन्दो गण्डीरस्तु समष्ठिला ॥ २.४.४१० ॥

  कलम्ब्युपोदिका स्त्री तु मूलकं हिलमोचिका ॥ २.४.४११ ॥

  वास्तुकं शाकभेदाः स्युर्दूर्वा तु शतपर्विका ॥ २.४.४१२ ॥

  सहस्रवीर्याभार्गव्यौ रुहानन्ताथ सा सिता ॥ २.४.४१३ ॥

  गोलोमी शतवीर्या च गण्डाली शकुलाक्षका ॥ २.४.४१४ ॥

  कुरुविन्दो मेघनामा मुस्ता मुस्तकमस्त्रियाम् ॥ २.४.४१५ ॥

  स्याद्भद्रमुस्तको गुन्द्रा चूडाला चक्रलोच्चटा ॥ २.४.४१६ ॥

  वंशे त्वक्सारकर्मारत्वाचिसारतृणध्वजाः ॥ २.४.४१७ ॥

  शतपर्वा यवफलो वेणुमस्करतेजनाः ९७० ॥ २.४.४१८ ॥

  वेणवः कीचकास्ते स्युर्ये स्वनन्त्यनिलोद्धताः ॥ २.४.४१९ ॥

  ग्रन्थिर्ना पर्वपरुशी गुन्द्रस्तेजनकः शरः ॥ २.४.४२० ॥

  नडस्तु धमनः पोटकलोऽथो काशमस्त्रियाम् ॥ २.४.४२१ ॥

  इक्षुगन्धा पोटगलः पुंसि भूम्नि तु बल्वजाः ॥ २.४.४२२ ॥

  रसाल इक्षुस्तद्भेदाः पुण्ड्रकान्तारकादयः ॥ २.४.४२३ ॥

  स्याद्वीरणं वीरतरं मूलेऽस्योशीरमस्त्रियाम् ॥ २.४.४२४ ॥

  अभयं नलदं सेव्यममृणालं जलाशयम् ॥ २.४.४२५ ॥

  लामज्जकं लघुलयमवदाहेष्टकापथे ॥ २.४.४२६ ॥

  नडादयस्तृणं गर्मुच्छ्यामाकप्रमुखा अपि ॥ २.४.४२७ ॥

  अस्त्री कुशं कुथो दर्भः पवित्रमथ कत्तृणम् ९८० ॥ २.४.४२८ ॥

  पौरसौगन्धिकध्यामदेवेजग्धकरौहिषम् ॥ २.४.४२९ ॥

  छत्रातिच्छत्रपालघ्नौ मालातृणकभूस्तृणे ॥ २.४.४३० ॥

  शष्पं बालतृणं घासो यवसं तृणमर्जुनम् ॥ २.४.४३१ ॥

  तृणानां संहतिस्तृण्या नड्या तु नडसंहतिः ॥ २.४.४३२ ॥

  तृणराजाह्वयस्तालो नालिकेरस्तु लाङ्गली ॥ २.४.४३३ ॥

  घोण्टा तु पूगः क्रमुको गुवाकः खपुरोऽस्य तु ॥ २.४.४३४ ॥

  फलमुद्वेगमेते च हिन्तालसहितास्त्रयः ॥ २.४.४३५ ॥

  खर्जूरः केतकी ताली खर्जुरी च तृणद्रुमाः ॥ २.४.४३६ ॥

 ॥ सिंहादि वर्गः ॥

  सिंहो मृगेन्द्रः पञ्चास्यो हर्यक्षः केसरी हरिः ॥ २.५.४३७ ॥

  कण्टीरवो मृगारिपुर्मृगदृष्टिर्मृगाशनः ॥ २.५.४३८ ॥

  पुण्डरीकः पञ्चनखचित्रकायमृगद्विषः ॥ २.५.४३९ ॥

  शार्दूलद्वीपिनौ व्याघ्रे तरक्षुस्तु मृगादनः ९९० ॥ २.५.४४० ॥

  वराहः सूकरो घृष्टिः कोलः पोत्री किरिः किटिः ॥ २.५.४४१ ॥

  दंष्ट्री घोणी स्तब्धरोमा क्रोडो भूदार इत्यपि ॥ २.५.४४२ ॥

  कपिप्लवंगप्लवगशाखामृगवलीमुखाः ॥ २.५.४४३ ॥

  मर्कटो वानरः कीशो वनौका अथ भल्लुके ॥ २.५.४४४ ॥

  ऋक्षाच्छभल्लभल्लूका गण्डके खड्गखड्गिनौ ॥ २.५.४४५ ॥

  लुलायो महिषो वाहाद्विषत्कासरसैरिभाः ॥ २.५.४४६ ॥

  स्त्रियां शिवा भूरिमायगोमायुमृगधूर्तकाः ॥ २.५.४४७ ॥

  शृगालवञ्चकक्रोष्टुफेरुफेरवजम्बुकाः ॥ २.५.४४८ ॥

  ओतुर्बिडालो मार्जारो वृषदंशक आखुभुक् ॥ २.५.४४९ ॥

  त्रयो गौधेरगौधारगौधेया गोधिकात्मजे १००० ॥ २.५.४५० ॥

  श्वावित्तु शल्यस्तल्लोम्नि शलली शललं शलम् ॥ २.५.४५१ ॥

  वातप्रमीर्वातमृगः कोकस्त्वीहामृगो वृकः ॥ २.५.४५२ ॥

  मृगे कुरङ्गवातायुहरिणाजिनयोनयः ॥ २.५.४५३ ॥

  ऐणेयमेण्याश्चर्माध्यमेणस्यैणमुभे त्रिषु ॥ २.५.४५४ ॥

  कदली कन्दली चीनश्चमूरुप्रियकावपि ॥ २.५.४५५ ॥

  समूरुश्चेति हरिणा अमी अजिनयोनयः ॥ २.५.४५६ ॥

  कृष्णसाररुरुन्यङ्कुरङ्कुशम्बररौहिषाः ॥ २.५.४५७ ॥

  गोकर्णपृषतैणर्श्यरोहिताश्चमरो मृगाः ॥ २.५.४५८ ॥

  गन्धर्वः शरभो रामः सृमरो गवयः शशः ॥ २.५.४५९ ॥

  इत्यादयो मृगेन्द्राद्या गवाद्याः पशुजातयः १०१० ॥ २.५.४६० ॥

  अधोगन्ता तु खनको वृकः पुन्ध्वज उन्दुरः ॥ २.५.४६१ ॥

  उन्दुरुर्मूषकोऽप्याखुर्गिरिका बालमूषिका ॥ २.५.४६२ ॥

  चुचुन्दरी गन्धमूषी दीर्घदेही तु मूषिका ॥ २.५.४६३ ॥

  सरटः कृकलासः स्यान्मुसली गृहगोधिका ॥ २.५.४६४ ॥

  लूता स्त्री तन्तुवायोर्णनाभमर्कटकाः समाः ॥ २.५.४६५ ॥

  नीलङ्गुस्तु कृमिः कर्णजलौकाः शतपद्युभे ॥ २.५.४६६ ॥

  वृश्चिकः शूककीटः स्यादलिद्रुणौ तु वृश्चिके ॥ २.५.४६७ ॥

  पारावतः कलरवः कपोतोऽथ शशादनः ॥ २.५.४६८ ॥

  पत्री श्येन उलूकस्तु वायसारातिपेचकौ ॥ २.५.४६९ ॥

  दिवान्धः कौशिको घूको दिवाभीतो निशाटनः ॥ २.५.४७० ॥

  व्याघ्राटः स्याद्भरद्वाजः खञ्जरीटस्तु खञ्जनः ॥ २.५.४७१ ॥

  लोहपृष्ठस्तु कङ्कः स्यादथ चाषः किकीदिविः ॥ २.५.४७२ ॥

  कलिङ्गभृङ्गधूम्याटा अथ स्याच्छतपत्रकः १०२० ॥ २.५.४७३ ॥

  दार्वाघाटोऽथ सारङ्गः स्तोककश्चातकः समाः ॥ २.५.४७४ ॥

  कृकवाकुस्ताम्रचूडः कुक्कुटश्चरणायुधः ॥ २.५.४७५ ॥

  चटकः कलविङ्कः स्यात्तस्य स्त्री चटका तयोः ॥ २.५.४७६ ॥

  पुमपत्ये चाटकैरः स्त्र्यपत्ये चटकैव सा ॥ २.५.४७७ ॥

  कर्करेटुः करेटुः स्यात्कृकणक्रकरौ समौ ॥ २.५.४७८ ॥

  वनप्रियः परभृतः कोकिलः पिक इत्यपि ॥ २.५.४७९ ॥

  काके तु करटारिष्टबलिपुष्टसकृत्प्रजाः ॥ २.५.४८० ॥

  ध्वाङ्क्षात्मघोषपरभृद्बलिभुग्वायसा अपि ॥ २.५.४८१ ॥

  स एव च चिरञ्जीवी चैकदृष्टिश्च मौकुलिः ॥ २.५.४८२ ॥

  द्रोणकाकस्तु काकोलो दात्यूहः कालकण्ठकः ॥ २.५.४८३ ॥

  आतापिचिल्लौ दाक्षाय्यगृध्रौ कीरशुकौ समौ १०३० ॥ २.५.४८४ ॥

  क्रुङ्क्रौञ्चोऽथ बकः कह्वः पुष्कराह्वस्तु सारसः ॥ २.५.४८५ ॥

  कोकश्चक्रश्चक्रवाको रथाङ्गाह्वयनामकः ॥ २.५.४८६ ॥

  कादम्बः कलहंसः स्यादुत्क्रोशकुररौ समौ ॥ २.५.४८७ ॥

  हंसास्तु श्वेतगरुतश्चक्राङ्गा मानसौकसः ॥ २.५.४८८ ॥

  राजहंसास्तु ते चञ्चुचरणैर्लोहितैः सिताः ॥ २.५.४८९ ॥

  मलिनैर्मल्लिकाक्षास्ते धार्तराष्ट्राः सितेतरैः ॥ २.५.४९० ॥

  शरारिराटिराडिश्च बलाका बिसकण्ठिका ॥ २.५.४९१ ॥

  हंसस्य योषिद्वरटा सारसस्य तु लक्ष्मणा ॥ २.५.४९२ ॥

  जतुकाजिनपत्रा स्यात्परोष्णी तैलपायिका ॥ २.५.४९३ ॥

  वर्वणा मक्षिका नीला सरघा मधुमक्षिका १०४० ॥ २.५.४९४ ॥

  पतङ्गिका पुत्तिका स्याद्दंशस्तु वनमक्षिका ॥ २.५.४९५ ॥

  दंशी तज्जातिरल्पा स्याद्गन्धोली वरटा द्वयोः ॥ २.५.४९६ ॥

  भृङ्गारी झीरुका चीरी झिल्लिका च समा इमाः ॥ २.५.४९७ ॥

  समौ पतङ्गशलभौ खध्योतो ज्योतिरिङ्गणः ॥ २.५.४९८ ॥

  मधुव्रतो मधुकरो मधुलिण्मधुपालिनः ॥ २.५.४९९ ॥

  द्विरेफपुष्पलिड्भृङ्ग षट्पद भ्रमरालयः ॥ २.५.५०० ॥

  मयूरो बर्हिणो बर्ही नीलकण्ठो भुजंगभुक् ॥ २.५.५०१ ॥

  शिखावलः शिखी केकी मेघनादानुलास्यपि ॥ २.५.५०२ ॥

  केका वाणी मयूरस्य समौ चन्द्रकमेचकौ ॥ २.५.५०३ ॥

  शिखा चूडा शिखण्डस्तु पिच्छबर्हे नपुंसके ॥ २.५.५०४ ॥

  खगे विहङ्गविहगविहङ्गमविहायसः ॥ २.५.५०५ ॥

  शकुन्तिपक्षिशकुनिशकुन्तशकुनद्विजाः ॥ २.५.५०६ ॥

  पतत्रिपत्रिपतगपतत्पत्ररथाण्डजाः ॥ २.५.५०७ ॥

  नगौकोवाजिविकिरविविष्किरपतत्रयः ॥ २.५.५०८ ॥

  नीडोद्भवाः गरुत्मन्तः पित्सन्तो नभसंगमाः ॥ २.५.५०९ ॥

  तेषां विशेषा हारीतो मद्गुः कारण्डवः प्लवः ॥ २.५.५१० ॥

  तित्तिरिः कुक्कुभो लावो जीवञ्जीवश्च कोरकः ॥ २.५.५११ ॥

  कोयष्टिकष्टिट्टिभको वर्तको वर्तिकादयः ॥ २.५.५१२ ॥

  गरुत्पक्षच्छदाः पत्रं पतत्रं च तनूरुहम् ॥ २.५.५१३ ॥

  स्त्री पक्षतिः पक्षमूलं चञ्चुस्त्रोटिरुभे स्त्रियौ ॥ २.५.५१४ ॥

  प्रडीनोड्डीनसंडीनान्येताः खगगतिक्रियाः ॥ २.५.५१५ ॥

  पेशी कोशो द्विहीनेऽण्डं कुलायो नीडमस्त्रियाम् ॥ २.५.५१६ ॥

  पोतः पाकोऽर्भको डिम्भः पृथुकः शावकः शिशुः ॥ २.५.५१७ ॥

  स्त्रीपुंसौ मिथुनं द्वन्द्वं युग्मं तु युगुलं युगम् ॥ २.५.५१८ ॥

  समूहे निवहव्यूहसन्दोहविसरव्रजाः ॥ २.५.५१९ ॥

  स्तोमौघनिकरत्रातवारसंघातसंचयाः ॥ २.५.५२० ॥

  समुदायः समुदयः समवायश्च यो गणः ॥ २.५.५२१ ॥

  स्त्रियां तु संहतिर्वृन्दं निकुरम्बं कदम्बकम् ॥ २.५.५२२ ॥

  वृन्दभेदाः समैर्वर्गः संघसार्थौ तु जन्तुभिः ॥ २.५.५२३ ॥

  सजातीयैः कुलं यूथं तिरश्चां पुंनपुंसकम् ॥ २.५.५२४ ॥

  पशूनां समजोऽन्येषां समाजोऽथ सधर्मिणाम् ॥ २.५.५२५ ॥

  स्यान्निकायः पुञ्जराशी तूत्करः कूटमस्त्रियाम् ॥ २.५.५२६ ॥

  कापोतशौकमायूरतैत्तिरादीनि तद्गणे ॥ २.५.५२७ ॥

  गृहासक्ताः पक्षिमृगाश्छेकास्ते गृह्यकाश्च ते ॥ २.५.५२८ ॥

 ॥ मनुष्यवर्गः ॥

  मनुष्या मानुषा मर्त्या मनुजा मानवा नराः ॥ २.६.५२९ ॥

  स्युः पुमांसः पञ्चजनाः पुरुषाः पूरुषा नरः ॥ २.६.५३० ॥

  स्त्री योषिदबला योषा नारी सीमन्तिनी वधूः ॥ २.६.५३१ ॥

  प्रतीपदर्शिनी वामा वनिता महिला तथा ॥ २.६.५३२ ॥

  विशेषास्त्वङ्गना भीरुः कामिनी वामलोचना ॥ २.६.५३३ ॥

  प्रमदा मानिनी कान्ता ललना च नितम्बिनी ॥ २.६.५३४ ॥

  सुन्दरी रमणी रामा कोपना सैव भामिनी ॥ २.६.५३५ ॥

  वरारोहा मत्तकाशिन्युत्तमा वरवर्णिनी ॥ २.६.५३६ ॥

  कृताभिषेका महिषी भोगिन्योऽन्या नृपस्त्रियः ॥ २.६.५३७ ॥

  पत्नी पाणिगृहीती च द्वितीया सहधर्मिणी ॥ २.६.५३८ ॥

  भार्या जायाथ पुंभूम्नि दाराः स्यात्तु कुटुम्बिनी ॥ २.६.५३९ ॥

  पुरन्ध्री सुचरित्रा तु सती साध्वी पतिव्रता ॥ २.६.५४० ॥

  कृतसापत्निकाध्यूढाधिविन्नाथ स्वयंवरा ॥ २.६.५४१ ॥

  पतिंवरा च वर्याथ कुलस्त्री कुलपालिका ॥ २.६.५४२ ॥

  कन्या कुमारी गौरी तु नग्निकानागतार्तवा ॥ २.६.५४३ ॥

  स्यान्मध्यमा दृष्टरजास्तरुणी युवतिः समे ॥ २.६.५४४ ॥

  समाः स्नुषाजनीवध्वश्चिरिण्टी तु सुवासिनी ॥ २.६.५४५ ॥

  इच्छावती कामुका स्याद्वृषस्यन्ती तु कामुकी ॥ २.६.५४६ ॥

  कान्तार्थिनी तु या याति संकेतं साभिसारिका ॥ २.६.५४७ ॥

  पुंश्चली धर्षिणी बन्धक्यसती कुलटेत्वरी ॥ २.६.५४८ ॥

  स्वैरिणी पांसुला च स्यादशिश्वी शिशुना विना ॥ २.६.५४९ ॥

  अवीरा निष्पतिसुता विश्वस्ताविधवे समे ॥ २.६.५५० ॥

  आलिः सखी वयस्याथ पतिवत्नी सभर्तृका ॥ २.६.५५१ ॥

  वृद्धा पलिक्नी प्राज्ञी तु प्रज्ञा प्राज्ञा तु धीमती ॥ २.६.५५२ ॥

  शूद्री शूद्रस्य भार्या स्याच्छूद्रा तज्जातिरेव च ॥ २.६.५५३ ॥

  आभीरी तु महाशूद्री जातिपुंयोगयोः समा ॥ २.६.५५४ ॥

  अर्याणी स्वयमर्या स्यात्क्षत्रिया क्षत्रियाण्यपि ॥ २.६.५५५ ॥

  उपाध्यायाप्युपाध्यायी स्यादाचार्यापि च स्वतः ॥ २.६.५५६ ॥

  आचार्यानी तु पुंयोगे स्यादर्यी क्षत्रियी तथा ॥ २.६.५५७ ॥

  उपाध्यायान्युपाध्यायी पोटा स्त्रीपुंसलक्षणा ॥ २.६.५५८ ॥

  वीरपत्नी वीरभार्या वीरमाता तु वीरसूः ॥ २.६.५५९ ॥

  जातापत्या प्रजाता च प्रसूता च प्रसूतिका ॥ २.६.५६० ॥

  स्त्री नग्निका कोटवी स्याद्दूतीसंचारिके समे ॥ २.६.५६१ ॥

  कात्यायन्यर्धवृद्धा या काषायवसनाधवा ॥ २.६.५६२ ॥

  सैरन्ध्री परवेश्मस्था स्ववशा शिल्पकारिका ॥ २.६.५६३ ॥

  असिक्नी स्यादवृद्धा या प्रेष्यान्तःपुरचारिणी ॥ २.६.५६४ ॥

  वारस्त्री गणिका वेश्या रूपाजीवाथ सा जनैः ॥ २.६.५६५ ॥

  सत्कृता वारमुख्या स्यात्कुट्टनी शम्भली समे ॥ २.६.५६६ ॥

  विप्रश्निका त्वीक्षणिका दैवज्ञाथ रजस्वला ॥ २.६.५६७ ॥

  स्त्रीधर्मिण्यविरात्रेयी मलिनी पुष्पवत्यपि ॥ २.६.५६८ ॥

  ऋतुमत्यप्युदक्यापि स्याद्रजः पुष्पमार्तवम् ॥ २.६.५६९ ॥

  श्रद्धालुर्दोहदवती निष्कला विगतार्तवा ॥ २.६.५७० ॥

  आपन्नसत्त्वा स्याद्गुर्विण्यन्तर्वत्नी च गर्भिणी ॥ २.६.५७१ ॥

  गणिकादेस्तु गाणिक्यं गार्भिणं यौवतं गणे ॥ २.६.५७२ ॥

  पुनर्भूर्दिधिषूरूढा द्विस्तस्या दिधिषुः पतिः ॥ २.६.५७३ ॥

  स तु द्विजोऽग्रेदिधिषूः सैव यस्य कुटुम्बिनी ॥ २.६.५७४ ॥

  कानीनः कन्यकाजातः सुतोऽथ सुभगासुतः ॥ २.६.५७५ ॥

  सौभागिनेयः स्यात्पारस्त्रैणेयस्तु परस्त्रियाः ॥ २.६.५७६ ॥

  पैतृष्वसेयः स्यात्पैतृष्वस्रीयश्च पितृष्वसुः ॥ २.६.५७७ ॥

  सुतो मातृष्वसुश्चैवं वैमात्रेयो विमातृजः ॥ २.६.५७८ ॥

  अथ बान्धकिनेयः स्याद्बन्धुलश्चासतीसुतः ॥ २.६.५७९ ॥

  कौलटेरः कौलतेयो भिक्षुकी तु सती यदि ॥ २.६.५८० ॥

  तदा कौलटिनेयोऽस्याः कौलतेयोऽपि चात्मजः ॥ २.६.५८१ ॥

  आत्मजस्तनयः सूनुः सुतः पुत्रः स्त्रियां त्वमी ॥ २.६.५८२ ॥

  आहुर्दुहितरं सर्वेऽपत्यं तोकं तयोः समे ॥ २.६.५८३ ॥

  स्वजाते त्वौरसोरस्यौ तातस्तु जनकः पिता ॥ २.६.५८४ ॥

  जनयित्री प्रसूर्माता जननी भगिनी स्वसा ॥ २.६.५८५ ॥

  ननान्दा तु स्वसा पत्युर्नप्त्री पौत्री सुतात्मजा ॥ २.६.५८६ ॥

  भार्यास्तु भ्रातृवर्गस्य यातरः स्युः परस्परम् ॥ २.६.५८७ ॥

  प्रजावती भ्रातृजाया मातुलानी तु मातुली ॥ २.६.५८८ ॥

  पतिपत्न्योः प्रसूः श्वश्रूः श्वशुरस्तु पिता तयोः ॥ २.६.५८९ ॥

  पितुर्भ्राता पितृव्यः स्यान्मातुर्भ्राता तु मातुलः ॥ २.६.५९० ॥

  श्यालाः स्युर्भ्रातरः पत्न्याः स्वामिनो देवृदेवरौ ॥ २.६.५९१ ॥

  स्वस्रीयो भागिनेयः स्याज्जमाता दुहितुः पतिः ॥ २.६.५९२ ॥

  पितामहः पितृपिता तत्पिता प्रपितामहः ॥ २.६.५९३ ॥

  मातुर्मातामहाद्येवं सपिण्दास्तु सनाभयः ॥ २.६.५९४ ॥

  समानोदर्यसोदर्यसगर्भ्यसहजाः समाः ॥ २.६.५९५ ॥

  सगोत्रबान्धवज्ञातिबन्धुस्वस्वजनाः समाः ॥ २.६.५९६ ॥

  ज्ञातेयं बन्धुता तेषां क्रमाद्भावसमूहयोः ॥ २.६.५९७ ॥

  धवः प्रियः पतिर्भर्ता जारस्तूपपतिः समौ ॥ २.६.५९८ ॥

  अमृते जारजः कुण्डो मृते भर्तरि गोलकः ॥ २.६.५९९ ॥

  भ्रात्रीयो भ्रातृजो भ्रातृभगिन्यौ भ्रातरावुभौ ॥ २.६.६०० ॥

  मातापितरौ पितरौ मातरपितरौ प्रसूजनयितारौ ॥ २.६.६०१ ॥

  श्वश्रूश्वशुरौ श्वशुरौ पुत्रौ पुत्रश्च दुहिता च ॥ २.६.६०२ ॥

  दंपती जंपती जायापती भार्यापती च तौ ॥ २.६.६०३ ॥

  गर्भाशयो जरायुः स्यादुल्बं च कललोऽस्त्रियाम् ॥ २.६.६०४ ॥

  सूतिमासो वैजननो गर्भो भ्रूण इमौ समौ ॥ २.६.६०५ ॥

  तृतीयाप्रकृतिः शण्ढः क्लीबः पण्दो नपुंसके ॥ २.६.६०६ ॥

  शिशुत्वं शैशवं बाल्यं तारुण्यं यौवनं समे ॥ २.६.६०७ ॥

  स्यात्स्थाविरं तु वृद्धत्वं वृद्धसंघेऽपि वार्धकम् ॥ २.६.६०८ ॥

  पलितं जरसा शौक्ल्यं केशादौ विस्रसा जरा ॥ २.६.६०९ ॥

  स्यादुत्तानशया डिम्भा स्तनपा च स्तनन्धयी ॥ २.६.६१० ॥

  बालस्तु स्यान्माणवको वयस्थस्तरुणो युवा ॥ २.६.६११ ॥

  प्रवयाः स्थविरो वृद्धो जीनो जीर्णो जरन्नपि ॥ २.६.६१२ ॥

  वर्षीयान्दशमी ज्यायान्पूर्वजस्त्वग्रियोऽग्रजः ॥ २.६.६१३ ॥

  जघन्यजे स्युः कनिष्ठयवीयोऽवरजानुजाः ॥ २.६.६१४ ॥

  अमांसो दुर्बलश्छातो बलवान्मांसलोंऽसलः ॥ २.६.६१५ ॥

  तुन्दिलस्तुन्दिभस्तुन्दी बृहत्कुक्षिः पिचण्डिलः ॥ २.६.६१६ ॥

  अवटीटोऽवनाटश्चावभ्रटो नतनासिके ॥ २.६.६१७ ॥

  केशवः केशिकः केशी वलिनो वलिभः समौ ॥ २.६.६१८ ॥

  विकलाङ्गस्त्वपोगण्डः खर्वो ह्रस्वश्च वामनः ॥ २.६.६१९ ॥

  खरणाः स्यात्खरणसो विग्रस्तु गतनासिकः ॥ २.६.६२० ॥

  खुरणाः स्यात्खुरणसः प्रज्ञुः प्रगतजानुकः ॥ २.६.६२१ ॥

  ऊर्ध्वज्ञुरूर्ध्वजानुः स्यात्संज्ञुः संहतजानुकः ॥ २.६.६२२ ॥

  स्यादेडे बधिरः कुब्जे गडुलः कुकरे कुणिः ॥ २.६.६२३ ॥

  पृश्निरल्पतनौ श्रोणः पङ्गौ मुण्डस्तु मुण्डिते ॥ २.६.६२४ ॥

  वलिरः केकरे खोडे खञ्जस्त्रिषु जरावराः ॥ २.६.६२५ ॥

  जडुलः कालकः पिप्लुस्तिलकस्तिलकालकः ॥ २.६.६२६ ॥

  अनामयं स्यादारोग्यं चिकित्सा रुक्प्रतिक्रिया ॥ २.६.६२७ ॥

  भेषजौषधभैषज्यान्यगदो जायुरित्यपि ॥ २.६.६२८ ॥

  स्त्री रुग्रुजा चोपतापरोगव्याधिगदामयाः ॥ २.६.६२९ ॥

  क्षयः शोषश्च यक्ष्मा च प्रतिश्यायस्तु पीनसः ॥ २.६.६३० ॥

  स्त्री क्षुत्क्षुतं क्षवः पुंसि कासस्तु क्षवथुः पुमान् ॥ २.६.६३१ ॥

  शोफस्तु श्वयथुः शोथः पादस्फोटो विपादिका ॥ २.६.६३२ ॥

  किलाससिध्मे कच्छ्वां तु पाम पामा विचर्चिका ॥ २.६.६३३ ॥

  कण्डूः खर्जूश्च कण्डूया विस्फोटः पिटकः स्त्रियाम् ॥ २.६.६३४ ॥

  व्रणोऽस्त्रियामीर्ममरुः क्लीबे नाडीव्रणः पुमान् ॥ २.६.६३५ ॥

  कोठो मण्डलकं कुश्ठश्वित्रे दुर्नामकार्शसी ॥ २.६.६३६ ॥

  आनाहस्तु निबन्धः स्याद्ग्रहणीरुक्प्रवाहिका ॥ २.६.६३७ ॥

  प्रच्छर्दिका वमिश्च स्त्री पुमांस्तु वमथुः समाः ॥ २.६.६३८ ॥

  व्याधिभेदा विद्रधिः स्त्री ज्वरमेहभगन्दराः ॥ २.६.६३९ ॥

  श्लीपदं पादवल्मीकं केशघ्नस्त्विन्द्रलुप्तकः ॥ २.६.६४० ॥

  अश्मरी मूत्रकृच्छ्रं स्यात्पूर्वे शुक्रावधेस्त्रिषु ॥ २.६.६४१ ॥

  रोगहार्यगदंकारो भिषग्वैद्यौ चिकित्सके ॥ २.६.६४२ ॥

  वार्तो निरामयः कल्य उल्लाघो निर्गतो गदात् ॥ २.६.६४३ ॥

  ग्लानग्लास्नू आमयावी विकृतो व्याधितोऽपटुः ॥ २.६.६४४ ॥

  आतुरोऽभ्यमितोऽभ्यान्तः समौ पामनकच्छुरौ ॥ २.६.६४५ ॥

  दद्रुणो दद्रुरोगी स्यादर्शोरोगयुतोऽर्शसः ॥ २.६.६४६ ॥

  वातकी वातरोगी स्यात्सातिसारोऽतिसारकी ॥ २.६.६४७ ॥

  स्युः क्लिन्नाक्षे चुल्लचिल्लपिल्लाः क्लिन्नेऽक्ष्णि चाप्यमी ॥ २.६.६४८ ॥

  उन्मत्त उन्मादवति श्लेष्मलः श्लेष्मणः कफी ॥ २.६.६४९ ॥

  न्युब्जो भुग्ने रुजा वृद्धनाभौ तुन्दिलतुन्दिभौ ॥ २.६.६५० ॥

  विलासी सिध्मलोऽन्धोऽदृङ्मूर्च्छाले मूर्तमूर्च्छितौ ॥ २.६.६५१ ॥

  शुक्रं तेजोरेतसी च बीजवीर्येन्द्रियाणि च ॥ २.६.६५२ ॥

  मायुः पित्तं कफः श्लेष्मा स्त्रियां तु त्वगसृग्धरा ॥ २.६.६५३ ॥

  पिशितं तरसं मांसं पललं क्र्व्यमामिषम् ॥ २.६.६५४ ॥

  उत्ततप्तं शुश्कमांसं स्यात्तद्वल्लूरं त्रिलिङ्गकम् ॥ २.६.६५५ ॥

  रुधिरेऽसृग्लोहितास्ररक्तक्षतजशोणितम् ॥ २.६.६५६ ॥

  बुक्काग्रमांसं हृदयं हृन्मेदस्तु वपा वसा ॥ २.६.६५७ ॥

  पश्चाद्ग्रीवाशिरा मन्या नाडी तु धमनिः शिरा ॥ २.६.६५८ ॥

  तिलकं क्लोम मस्तिष्कं गोर्दं किट्टं मलोऽस्त्रियाम् ॥ २.६.६५९ ॥

  अन्त्रं पुरीतगुल्मस्तु प्लीहा पुंस्यथ वस्नसा ॥ २.६.६६० ॥

  स्नायुः स्त्रियां कालखण्डयकृती तु समे इमे ॥ २.६.६६१ ॥

  सृणिका स्यन्दनी लाला दूषिका नेत्रयोर्मलम् ॥ २.६.६६२ ॥

  नासामलं तु सिंघाणं पिञ्जूषं कर्णयोर्मलम् ॥ २.६.६६३ ॥

  मूत्रं प्रस्राव उच्चारावस्करौ शमलं शकृत् ॥ २.६.६६४ ॥

  पुरीषं गूथवर्चस्कमस्त्री विष्ठाविशौ स्त्रियौ ॥ २.६.६६५ ॥

  स्यात्कर्परः कपालोऽस्त्री कीकसं कुल्यमस्थि च ॥ २.६.६६६ ॥

  स्याच्छरीरास्थ्नि कंकालः पृष्ठास्थ्नि तु कशेरुका ॥ २.६.६६७ ॥

  शिरोस्थनि करोटिः स्त्री पार्श्वास्थनि तु पर्शुका ॥ २.६.६६८ ॥

  अङ्गं प्रतीकोऽवयवोऽपघनोऽथ कलेवरम् ॥ २.६.६६९ ॥

  गात्रं वपुः संहननं शरीरं वर्ष्म विग्रहः ॥ २.६.६७० ॥

  कायो देहः क्लीबपुंसोः स्त्रियां मूर्तिस्तनुस्तनूः ॥ २.६.६७१ ॥

  पादाग्रं प्रपदं पादः पदङ्घ्रिश्चरणोऽस्त्रियाम् ॥ २.६.६७२ ॥

  तद्ग्रन्थी घुटिके गुल्फौ पुमान्पार्ष्णिस्तयोरधः ॥ २.६.६७३ ॥

  जङ्घा तु प्रसृता जानूरुपर्वाष्ठीवदस्त्रियाम् ॥ २.६.६७४ ॥

  सक्थि क्लीबे पुमानूरुस्तत्सन्धिः पुंसि वङ्क्षणः ॥ २.६.६७५ ॥

  गुदं त्वपानं पायुर्ना बस्तिर्नाभेरधो द्वयोः ॥ २.६.६७६ ॥

  कटो ना श्रोणिफलकं कटिः श्रोणिः ककुद्मती ॥ २.६.६७७ ॥

  पश्चान्नितम्बः स्त्रीकट्याः क्लीबे तु जघनं पुरः ॥ २.६.६७८ ॥

  कूपकौ तु नितम्बस्थौ द्वयहीने ककुन्दरे ॥ २.६.६७९ ॥

  स्त्रियां स्फिचौ कटिप्रोथावुपस्थो वक्ष्यमाणयोः ॥ २.६.६८० ॥

  भगं योनिर्द्वयोः शिश्नो मेढ्रो मेहनशेफसी ॥ २.६.६८१ ॥

  मुष्कोऽण्डकोशो वृषणः पृष्ठवंशाधरे त्रिकम् ॥ २.६.६८२ ॥

  पिचण्डकुक्षी जठरोदरं तुन्दं स्तनौ कुचौ ॥ २.६.६८३ ॥

  चूचुकं तु कुचाग्रं स्यान्न ना क्रोडं भुजान्तरम् ॥ २.६.६८४ ॥

  उरो वत्सं च वक्षश्च पृष्ठं तु चरमं तनोः ॥ २.६.६८५ ॥

  स्कन्धो भुजशिरोंसोऽस्त्री सन्धी तस्यैव जत्रुणी ॥ २.६.६८६ ॥

  बाहुमूले उभे कक्षौ पार्श्वमस्त्री तयोरधः ॥ २.६.६८७ ॥

  मध्यमं चावलग्नं च मध्योऽस्त्री द्वौ परौ द्वयोः ॥ २.६.६८८ ॥

  भुजबाहू प्रवेष्टो दोः स्यात्कफोणिस्तु कूर्परः ॥ २.६.६८९ ॥

  अस्योपरि प्रगण्डः स्यात्प्रकोष्ठस्तस्य चाप्यधः ॥ २.६.६९० ॥

  मणीबन्धादाकनिष्ठं करस्य करभो बहिः ॥ २.६.६९१ ॥

  पञ्चशाखः शयः पाणिस्तर्जनी स्यात्प्रदेशिनी ॥ २.६.६९२ ॥

  अङ्गुल्यः करशाखाः स्युः पुंस्यङ्गुष्ठः प्रदेशिनी ॥ २.६.६९३ ॥

  मध्यमानामिका चापि कनिष्ठा चेति ताः क्रमात् ॥ २.६.६९४ ॥

  पुनर्भवः कररुहो नखोऽस्त्री नखरोऽस्त्रियाम् ॥ २.६.६९५ ॥

  प्रादेशतालगोकर्णास्तर्जन्यादियुते तते ॥ २.६.६९६ ॥

  अङ्गुष्ठे सकनिष्ठे स्याद्वितस्तिर्द्वादशाङ्गुलः ॥ २.६.६९७ ॥

  पाणौ चपेटप्रतलप्रहस्ता विस्तृताङ्गुलौ ॥ २.६.६९८ ॥

  द्वौ संहतौ संहततलप्रतलौ वामदक्षिणौ ॥ २.६.६९९ ॥

  पाणिर्निकुब्जः प्रसृतिस्तौ युतावञ्जलिः पुमान् ॥ २.६.७०० ॥

  प्रकोष्ठे विस्तृतकरे हस्तो मुष्ट्या तु बद्धया ॥ २.६.७०१ ॥

  स रत्निः स्यादरत्निस्तु निष्कनिष्ठेन मुष्टिना ॥ २.६.७०२ ॥

  व्यामो बाह्वोः सकरयोस्ततयोस्तिर्यगनन्तरम् ॥ २.६.७०३ ॥

  ऊर्ध्वविस्तृतदोः पाणिनृमाने पौरुषं त्रिषु ॥ २.६.७०४ ॥

  कण्ठो गलोऽथ ग्रीवायां शिरोधिः कन्धरेत्यपि ॥ २.६.७०५ ॥

  कम्बुग्रीवा त्रिरेखा सावटुर्घाटा कृकाटिका ॥ २.६.७०६ ॥

  वक्त्रास्ये वदनं तुण्डमाननं लपनं मुखम् ॥ २.६.७०७ ॥

  क्लीबे घ्राणं गन्धवहा घोणा नासा च नासिका ॥ २.६.७०८ ॥

  ओष्ठाधरौ तु रदनच्छदौ दशनवाससी ॥ २.६.७०९ ॥

  अधस्ताच्चिबुकं गण्डौ कपोलौ तत्परा हनुः ॥ २.६.७१० ॥

  रदना दशना दन्ता रदास्तालु तु काकुदम् ॥ २.६.७११ ॥

  रसज्ञा रसना जिह्वा प्रान्तावोष्ठस्य सृक्किणी ॥ २.६.७१२ ॥

  ललाटमलिकं गोधिरूर्ध्वे दृग्भ्यां भ्रुवौ स्त्रियौ ॥ २.६.७१३ ॥

  कूर्चमस्त्री भ्रुवोर्मध्यं तारकाक्ष्णः कनीनिका ॥ २.६.७१४ ॥

  लोचनं नयनं नेत्रमीक्षणं चक्षुरक्षिणी ॥ २.६.७१५ ॥

  दृग्दृष्टी चास्रु नेत्राम्बु रोदनं चास्रमश्रु च ॥ २.६.७१६ ॥

  अपाङ्गौ नेत्रयोरन्तौ कटाक्षोऽपाङ्गदर्शने ॥ २.६.७१७ ॥

  कर्णशब्दग्रहौ श्रोत्रं श्रुतिः स्त्री श्रवणं श्रवः ॥ २.६.७१८ ॥

  उत्तमाङ्गं शिरः शीर्षं मूर्धा ना मस्तकोऽस्त्रियाम् ॥ २.६.७१९ ॥

  चिकुरः कुन्तलो वालः कचः केशः शिरोरुहः ॥ २.६.७२० ॥

  तद्वृन्दे कैशिकं कैश्यमलकाश्चूर्णकुन्तलाः ॥ २.६.७२१ ॥

  ते ललाटे भ्रमरकाः काकपक्षः शिखण्डकः ॥ २.६.७२२ ॥

  कबरी केशवेशोऽथ धम्मिल्लः संयताः कचाः ॥ २.६.७२३ ॥

  शिखा चूडा केशपाशी व्रतिनस्तु सटा जटा ॥ २.६.७२४ ॥

  वेणी प्रवेणी शीर्षण्यशिरस्यौ विशदे कचे ॥ २.६.७२५ ॥

  पाशः पक्षश्च हस्तश्च कलापार्थाः कचात्परे ॥ २.६.७२६ ॥

  तनूरुहं रोम लोम तद्वृद्धौ श्मश्रु पुम्मुखे ॥ २.६.७२७ ॥

  आकल्पवेषौ नेपथ्यं प्रतिकर्म प्रसाधनम् ॥ २.६.७२८ ॥

  दशैते त्रिष्वलंकर्तालंकरिष्णुश्च मण्डितः ॥ २.६.७२९ ॥

  प्रसाधितोऽलंकृतश्च भूषितश्च परिष्कृतः ॥ २.६.७३० ॥

  विभ्राड्भ्राजिष्णुरोचिष्णू भूषणं स्यादलंक्रिया ॥ २.६.७३१ ॥

  अलंकारस्त्वाभरणं परिष्कारो विभूषणम् ॥ २.६.७३२ ॥

  मण्डनं चाथ मुकुटं किरीटं पुंनपुंसकम् ॥ २.६.७३३ ॥

  चूदामणिः शिरोरत्नं तरलो हारमध्यगः ॥ २.६.७३४ ॥

  वालपाश्या पारितथ्या पत्रपाश्या ललाटिका ॥ २.६.७३५ ॥

  कर्णिका तालपत्रं स्यात्कुण्डलं कर्णवेष्टनम् ॥ २.६.७३६ ॥

  ग्रैवेयकं कण्ठभूषा लम्बनं स्याल्ललन्तिका ॥ २.६.७३७ ॥

  स्वर्णैः प्रालम्बिकाथोरःसूत्रिका मौक्तिकैः कृता ॥ २.६.७३८ ॥

  हारो मुक्तावली देवच्छन्दोऽसौ शतयष्टिका ॥ २.६.७३९ ॥

  हारभेदा यष्टिभेदाद्गुच्छगुच्छार्धगोस्तनाः ॥ २.६.७४० ॥

  अर्धहारो माणवक एकावल्येकयष्टिका ॥ २.६.७४१ ॥

  सैव नक्षत्रमाला स्यात्सप्तविंशतिमौक्तिकैः ॥ २.६.७४२ ॥

  आवापकः पारिहार्यः कटको वलयोऽस्त्रियाम् ॥ २.६.७४३ ॥

  केयूरमङ्गदं तुल्ये अङ्गुलीयकमूर्मिका ॥ २.६.७४४ ॥

  साक्षराङ्गुलिमुद्रा स्यात्कङ्कणं करभूषणम् ॥ २.६.७४५ ॥

  स्त्रीकट्यां मेखला काञ्ची सप्तकी रशना तथा ॥ २.६.७४६ ॥

  क्लीबे सारसनं चाथ पुंस्कट्यां शृङ्खलं त्रिषु ॥ २.६.७४७ ॥

  पादाङ्गदं तुलाकोटिर्मञ्जीरो नूपुरोऽस्त्रियाम् ॥ २.६.७४८ ॥

  हंसकः पादकटकः किङ्किणी क्षुद्रघण्टिका ॥ २.६.७४९ ॥

  त्वक्फलकृमिरोमाणि वस्त्रयोनिर्दश त्रिषु ॥ २.६.७५० ॥

  वाल्कं क्षौमादि फालं तु कार्पासं बादरं च तत् ॥ २.६.७५१ ॥

  कौशेयं कृमिकोशोत्थं राङ्कवं मृगरोमजम् ॥ २.६.७५२ ॥

  अनाहतं निष्प्रवाणि तन्त्रकं च नवाम्बरे ॥ २.६.७५३ ॥

  तस्यादुद्गमनीयं यद्धौतयोर्वस्त्रयोर्युगम् ॥ २.६.७५४ ॥

  पत्रोर्णं धौतकौशेयं बहुमूल्यं महाधनम् ॥ २.६.७५५ ॥

  क्षौमं दुकूलं स्याद्द्वे तु निवीतं प्रावृतं त्रिषु ॥ २.६.७५६ ॥

  स्त्रियां बहुत्वे वस्त्रस्य दशाः स्युर्वस्तयोर्द्वयोः ॥ २.६.७५७ ॥

  दैर्घ्यमायाम आरोहः परिणाहो विशालता ॥ २.६.७५८ ॥

  पटच्चरं जीर्णवस्त्रं समौ नक्तककर्पटौ ॥ २.६.७५९ ॥

  वस्त्रमाच्छादनं वासश्चैलं वसनमंशुकम् ॥ २.६.७६० ॥

  सुचेलकः पटोऽस्त्री स्याद्वराशिः स्थूलशाटकः ॥ २.६.७६१ ॥

  निचोलः प्रच्छदपटः समौ रल्लककम्बलौ ॥ २.६.७६२ ॥

  अन्तरीयोपसंव्यानपरिधानान्यधोंशुके ॥ २.६.७६३ ॥

  द्वौ प्रावारोत्तरासङ्गौ समौ बृहतिका तथा ॥ २.६.७६४ ॥

  संव्यानमुत्तरीयं च चोलः कूर्पासकोऽस्त्रियाम् ॥ २.६.७६५ ॥

  नीशारः स्यात्प्रावरणे हिमानिलनिवारणे ॥ २.६.७६६ ॥

  अर्धोरुकं वरस्त्रीणां स्याच्छण्डातकमस्त्रियाम् ॥ २.६.७६७ ॥

  स्यात्त्रिष्वाप्रपदीनं तत्प्राप्नोत्याप्रपदं हि यत् ॥ २.६.७६८ ॥

  अस्त्री वितानमुल्लोचो दूष्याद्यं वस्त्रवेश्मनि ॥ २.६.७६९ ॥

  प्रतिसीरा जवनिका स्यात्तिरस्करिणी च सा ॥ २.६.७७० ॥

  परिकर्माङ्गसंस्कारः स्यान्मार्ष्टिर्मार्जना मृजा ॥ २.६.७७१ ॥

  उद्वर्तनोत्सादने द्वे समे आप्लाव आप्लवः ॥ २.६.७७२ ॥

  स्नानं चर्चा तु चार्चिक्यं स्थासकोऽथ प्रबोधनम् ॥ २.६.७७३ ॥

  अनुबोधः पत्रलेखा पत्राङ्गुलिरिमे समे ॥ २.६.७७४ ॥

  तमालपत्रतिलकचित्रकाणि विशेषकम् ॥ २.६.७७५ ॥

  द्वितीयं च तुरीयं च न स्त्रियामथ कुङ्कुमम् ॥ २.६.७७६ ॥

  काश्मीरजन्माग्निशिखं वरं बाह्लीकपीतने ॥ २.६.७७७ ॥

  रक्तसंकोचपिशुनं धीरं लोहितचन्दनम् ॥ २.६.७७८ ॥

  लाक्षा राक्षा जतु क्लीबे यावोऽलक्तो द्रुमामयः ॥ २.६.७७९ ॥

  लवङ्गं देवकुसुमं श्रीसंज्ञमथ जायकम् ॥ २.६.७८० ॥

  कालीयकं च कालानुसार्यं चाथ समार्थकम् ॥ २.६.७८१ ॥

  वंशिकागुरुराजार्हलोहकृमिजजोङ्गकम् ॥ २.६.७८२ ॥

  कालागुर्वगुरु स्यात्तु मङ्गल्या मल्लिगन्धि यत् ॥ २.६.७८३ ॥

  यक्षधूपः सर्जरसो रालसर्वरसावपि ॥ २.६.७८४ ॥

  बहुरूपोऽप्यथ वृकधूपकृत्रिमधूपकौ ॥ २.६.७८५ ॥

  तुरुष्कः पिण्डकः सिह्लो यावनोऽप्यथ पायसः ॥ २.६.७८६ ॥

  श्रीवासो वृकधूपोऽपि श्रीवेष्टसरलद्रवौ ॥ २.६.७८७ ॥

  मृगनाभिर्मृगमदः कस्तूरी चाथ कोलकम् ॥ २.६.७८८ ॥

  कङ्कोलकं कोशफलमथ कर्पूरमस्त्रियाम् ॥ २.६.७८९ ॥

  तैलपर्णिकगोशीर्षे हरिचन्दनमस्त्रियाम् ॥ २.६.७९० ॥

  तिलपर्णी तु पत्राङ्गं रञ्जनं रक्तचन्दनम् ॥ २.६.७९१ ॥

  कुचन्दनं चाथ जातीकोशजातीफले समे ॥ २.६.७९२ ॥

  कर्पूरागुरुकस्तूरीकक्कोलैर्यक्षकर्दमः ॥ २.६.७९३ ॥

  गात्रानुलेपनी वर्तिर्वर्णकं स्याद्विलेपनम् ॥ २.६.७९४ ॥

  चूर्णानि वासयोगाः स्युर्भावितं वासितं त्रिषु ॥ २.६.७९५ ॥

  संस्कारो गन्धमाल्याद्यैर्यः स्यात्तदधिवासनम् ॥ २.६.७९६ ॥

  माल्यं मालास्रजौ मूर्ध्नि केशमध्ये तु गर्भकः ॥ २.६.७९७ ॥

  प्रभ्रष्तकं शिखालम्बि पुरोन्यस्तं ललामकम् ॥ २.६.७९८ ॥

  प्रालम्बमृजुलम्बि स्यात्कण्ठाद्वैकक्षिकं तु तत् ॥ २.६.७९९ ॥

  यत्तिर्यक्क्षिप्तमुरसि शिखास्वापीडशेखरौ ॥ २.६.८०० ॥

  रचना स्यात्परिस्यन्द आभोगः परिपूर्णता ॥ २.६.८०१ ॥

  उपधानं तूपबर्हः शय्यायां शयनीयवत् ॥ २.६.८०२ ॥

  शयनं मञ्चपर्यङ्कपल्यङ्काः खट्व्या समाः ॥ २.६.८०३ ॥

  गेन्दुकः कन्दुको दीपः प्रदीपः पीठमासनम् ॥ २.६.८०४ ॥

  समुद्गकः संपुटकः प्रतिग्राहः पतद्ग्रहः ॥ २.६.८०५ ॥

  प्रसाधनी कङ्कतिका पिष्टातः पटवासकः ॥ २.६.८०६ ॥

  दर्पणे मुकुरादर्शौ व्यजनं तालवृन्तकम् ॥ २.६.८०७ ॥

 ॥ ब्रह्मवर्गः ॥

  संततिर्गोत्रजननकुलान्यभिजनान्वयौ ॥ २.७.८०८ ॥

  वंशोऽन्ववायः संतानो वर्णाः स्युर्ब्राह्मणादयः ॥ २.७.८०९ ॥

  विप्रक्षत्रियविट्शूद्राश्चातुर्वर्ण्यमिति स्मृतम् ॥ २.७.८१० ॥

  राजबीजी राजवंश्यो बीज्यस्तु कुलसंभवः ॥ २.७.८११ ॥

  महाकुलकुलीनार्यसभ्यसज्जनसाधवः ॥ २.७.८१२ ॥

  ब्रह्मचारी गृही वानप्रस्थो भिक्षुश्चतुष्टये ॥ २.७.८१३ ॥

  आश्रमोऽस्त्री द्विजात्यग्रजन्मभूदेववाडवाः ॥ २.७.८१४ ॥

  विप्रश्च ब्राह्मणोऽसौ षट्कर्मा यागादिभिर्वृतः ॥ २.७.८१५ ॥

  विद्वान्विपश्चिद्दोषज्ञः सन्सुधीः कोविदो बुधः ॥ २.७.८१६ ॥

  धीरो मनीषी ज्ञः प्राज्ञः संख्यावान्पण्डितः कविः ॥ २.७.८१७ ॥

  धीमान्सूरिः कृती कृष्टिर्लब्धवर्णो विचक्षणः ॥ २.७.८१८ ॥

  दूरदर्शी दीर्घदर्शी श्रोत्रियच्छान्दसौ समौ ॥ २.७.८१९ ॥

  मीमांसको जैमिनीये वेदान्ती ब्रह्मवादिनि ॥ २.७.८२० ॥

  वैशेषिके स्यादौलूक्यः सौगतः शून्यवादिनि ॥ २.७.८२१ ॥

  नैयायिकस्त्वक्षपादः स्यात्स्याद्वादिक आर्हकः ॥ २.७.८२२ ॥

  चार्वाकलौकायतिकौ सत्कार्ये सांख्यकापिलौ ॥ २.७.८२३ ॥

  उपाध्यायोऽध्यापकोऽथ स्यान्निषेकादिकृद्गुरुः ॥ २.७.८२४ ॥

  मन्त्रव्याख्याकृदाचार्य आदेष्टा त्वध्वरे व्रती ॥ २.७.८२५ ॥

  यष्टा च यजमानश्च स सोमवति दीक्षितः ॥ २.७.८२६ ॥

  इज्याशीलो यायजूको यज्वा तु विधिनेष्टवान् ॥ २.७.८२७ ॥

  स गीर्पतीष्टया स्थपतिः सोमपीथी तु सोमपाः ॥ २.७.८२८ ॥

  सर्ववेदाः स येनेष्टो यागः सर्वस्वदक्षिणः ॥ २.७.८२९ ॥

  अनूचानः प्रवचने साङ्गेऽधीती गुरोस्तु यः ॥ २.७.८३० ॥

  लब्धानुज्ञः समावृत्तः सुत्वा त्वभिषवे कृते ॥ २.७.८३१ ॥

  छात्रान्तेवासिनौ शिष्ये शैक्षाः प्राथमकल्पिकाः ॥ २.७.८३२ ॥

  एकब्रह्मव्रताचारा मिथः सब्रह्मचारिणः ॥ २.७.८३३ ॥

  सतीर्थ्यास्त्वेकगुरवश्चितवानग्निमग्निचित् ॥ २.७.८३४ ॥

  पारम्पर्योपदेशे स्यादैतिह्यमितिहाव्ययम् ॥ २.७.८३५ ॥

  उपज्ञा ज्ञानमाद्यं स्याज्ज्ञात्वारम्भ उपक्रमः ॥ २.७.८३६ ॥

  यज्ञः सवोऽध्वरो यागः सप्ततन्तुर्मखः क्रतुः ॥ २.७.८३७ ॥

  पाठो होमश्चातिथीनां सपर्या तर्पणं बलिः ॥ २.७.८३८ ॥

  एते पञ्चमहायज्ञा ब्रह्मयज्ञादिनामकाः ॥ २.७.८३९ ॥

  समज्या परिषद्गोष्ठी सभासमितिसंसदः ॥ २.७.८४० ॥

  आस्थानी क्लीबमास्थानं स्त्रीनपुंसकयोः सदः ॥ २.७.८४१ ॥

  प्राग्वंशः प्राघविर्गेहात्सदस्या विधिदर्शिनः ॥ २.७.८४२ ॥

  सभासदः सभास्ताराः सभ्याः सामाजिकाश्च ते ॥ २.७.८४३ ॥

  अध्वर्यूद्गातृहोतारो यजुःसामर्ग्विदः क्रमात् ॥ २.७.८४४ ॥

  आग्नीग्राद्या धनैर्वार्या ऋत्विजो याजकाश्च ते ॥ २.७.८४५ ॥

  वेदिः परिष्कृता भुमिः समे स्थण्डिलचत्वरे ॥ २.७.८४६ ॥

  चषालो यूपकटकः कुम्बा सुगहना वृतिः ॥ २.७.८४७ ॥

  यूपाग्रं तर्म निर्मन्थ्यदारुणि त्वरणिर्द्वयोः ॥ २.७.८४८ ॥

  दक्षिणाग्निर्गार्हपत्याहवनीयौ त्रयोऽग्नयः ॥ २.७.८४९ ॥

  अग्नित्रयमिदं त्रेता प्रणीतः संस्कृतोऽनलः ॥ २.७.८५० ॥

  समूह्यः परिचाय्योपचाय्यावग्नौ प्रयोगिणः ॥ २.७.८५१ ॥

  यो गार्हपत्यादानीय दक्षिणाग्निः प्रणीयते ॥ २.७.८५२ ॥

  तस्मिन्नानाय्योऽथाग्नायी स्वाहा च हुतभुक्प्रिया ॥ २.७.८५३ ॥

  ऋक्सामिधेनी धाय्या च या स्यादग्निसमिन्धने ॥ २.७.८५४ ॥

  गायत्रीप्रमुखं छन्दो हव्यपाके चरुः पुमान् ॥ २.७.८५५ ॥

  आमिक्षा सा शृतोष्णे या क्षीरे स्याद्दधियोगतः ॥ २.७.८५६ ॥

  धवित्रं व्यजनं तद्यद्रचितं मृगचर्मणा ॥ २.७.८५७ ॥

  पृषदाज्यं सदध्याज्ये परमान्नं तु पायसम् ॥ २.७.८५८ ॥

  हव्यकव्ये दैवपित्र्ये अन्ने पात्रं स्रुवादिकम् ॥ २.७.८५९ ॥

  ध्रुवोपभृज्जुहूर्ना तु स्रुवो भेदाः स्रुचः स्त्रियः ॥ २.७.८६० ॥

  उपाकृतः पशुरसौ योऽभिमन्त्र्य क्रतौ हतः ॥ २.७.८६१ ॥

  परम्पराकं शमनं प्रोक्षणं च वधार्थकम् ॥ २.७.८६२ ॥

  वाच्यलिङ्गाः प्रमीतोपसंपन्नप्रोक्षिता हते ॥ २.७.८६३ ॥

  सांनाय्यं हविरग्नौ तु हुतं त्रिषु वषट्कृतम् ॥ २.७.८६४ ॥

  दीक्षान्तोऽवभृतो यज्ञे तत्कर्मार्हं तु यज्ञियम् ॥ २.७.८६५ ॥

  त्रिष्वथ क्रतुकर्मेष्टं पूर्तं खातादि कर्म यत् ॥ २.७.८६६ ॥

  अमृतं विघसो यज्ञशेषभोजनशेषयोः ॥ २.७.८६७ ॥

  त्यागो विहापितं दानमुत्सर्जनविसर्जने ॥ २.७.८६८ ॥

  विश्राणनं वितरणं स्पर्शनं प्रतिपादनम् ॥ २.७.८६९ ॥

  प्रादेशनं निर्वपणमपवर्जनमंहतिः ॥ २.७.८७० ॥

  म्र्तार्थं तदहे दानं त्रिषु स्यादौर्ध्वदेहिकम् ॥ २.७.८७१ ॥

  पितृदानं निवापः स्याच्छ्राद्धं तत्कर्म शस्त्रतः ॥ २.७.८७२ ॥

  अन्वाहार्यं मासिकेंऽशोऽष्टमोऽह्नः कुतपोऽस्त्रियाम् ॥ २.७.८७३ ॥

  पर्येषणा परीष्टिश्चान्वेषणा च गवेषणा ॥ २.७.८७४ ॥

  सनिस्त्वध्येषणा याञ्चाभिशस्तिर्याचनार्थना ॥ २.७.८७५ ॥

  षट्तु त्रिष्वर्घ्यमर्घार्थे पाद्यं पादाय वारिणि ॥ २.७.८७६ ॥

  क्रमादातिथ्यातिथेये अतिथ्यर्थेऽत्र साधुनि ॥ २.७.८७७ ॥

  स्युरावेशिक आगन्तुरतिथिर्ना गृहागते ॥ २.७.८७८ ॥

  प्राघूर्णिकः प्राघूणकश्चाभ्युत्थानं तु गौरवम् ॥ २.७.८७९ ॥

  पूजा नमस्यापचितिः सपर्यार्चार्हणाः समाः ॥ २.७.८८० ॥

  वरिवस्या तु शुश्रूषा परिचर्याप्युपासना ॥ २.७.८८१ ॥

  व्रज्याटाट्या पर्यटनं चर्या त्वीर्यापथे स्थितिः ॥ २.७.८८२ ॥

  उपस्पर्शस्त्वाचमनमथ मौनमभाषणम् ॥ २.७.८८३ ॥

  प्राचेतसश्चाअदिकविः स्यान्मैत्रावरुणिश्च सः ॥ २.७.८८४ ॥

  वाल्मीकश्चाथ गाधेयो विश्वामित्रश्च कौशिकः ॥ २.७.८८५ ॥

  व्यासो द्वैपायनः पाराशर्यः सत्यवतीसुतः ॥ २.७.८८६ ॥

  आनुपूर्वी स्त्रियां वावृत्परिपाठी अनुक्रमः ॥ २.७.८८७ ॥

  पर्यायश्चातिपातस्तु स्यात्पर्यय उपात्ययः ॥ २.७.८८८ ॥

  नियमो व्रतमस्त्री तच्चोपवासादि पुण्यकम् ॥ २.७.८८९ ॥

  औपवस्तं तूपवासः विवेकः पृथगात्मता ॥ २.७.८९० ॥

  स्याद्ब्रह्मवर्चसं वृत्ताध्ययनर्द्धिरथाञ्जलिः ॥ २.७.८९१ ॥

  पाठे ब्रह्माञ्जलिः पाठे विप्रुषो ब्रह्मबिन्दवः ॥ २.७.८९२ ॥

  ध्यानयोगासने ब्रह्मासनं कल्पे विधिक्रमौ ॥ २.७.८९३ ॥

  मुख्यः स्यात्प्रथमः कल्पोऽनुकल्पस्तु ततोऽधमः ॥ २.७.८९४ ॥

  संस्कारपूर्वं ग्रहणं स्यादुपाकरणं श्रुतेः ॥ २.७.८९५ ॥

  समे तु पादग्रहणमभिवादनमित्युभे ॥ २.७.८९६ ॥

  भिक्षुः परिव्राट्कर्मन्दी पाराशर्यपि मस्करी ॥ २.७.८९७ ॥

  तपस्वी तापसः पारिकाङ्क्षी वाचंयमो मुनिः ॥ २.७.८९८ ॥

  तपःक्लेशसहो दान्तो वर्णिनो ब्रह्मचारिणः ॥ २.७.८९९ ॥

  ऋषयः सत्यवचसः स्नातकस्त्वाप्लुतो व्रती ॥ २.७.९०० ॥

  ये निर्जितेन्द्रियग्रामा यतिनो यतयश्च ते ॥ २.७.९०१ ॥

  यः स्थण्डिले व्रतवशाच्छेते स्थण्डिलशाय्यसौ ॥ २.७.९०२ ॥

  स्थाण्डिलश्चाथ विरजस्तमसः स्युर्द्वयातिगाः ॥ २.७.९०३ ॥

  पवित्रः प्रयतः पूतः पाषण्डाः सर्वलिङ्गिनः ॥ २.७.९०४ ॥

  पालाशो दण्ड आषाढो व्रते राम्भस्तु वैणवः ॥ २.७.९०५ ॥

  अस्त्री कमण्डलुः कुण्डी व्रतिनामासनं बृषी ॥ २.७.९०६ ॥

  अजिनं चर्म कृत्तिः स्त्री भैक्षं भिक्षाकदम्बकम् ॥ २.७.९०७ ॥

  स्वाध्यायः स्याज्जपः सुत्याभिषवः सवनं च सा ॥ २.७.९०८ ॥

  सर्वैनसामपध्वंसि जप्यं त्रिष्वघमर्षणम् ॥ २.७.९०९ ॥

  दर्शश्च पौर्णमासश्च यागौ पक्षान्तयोः पृथक् ॥ २.७.९१० ॥

  शरीरसाधनापेक्षं नित्यं यत्कर्म तद्यमः ॥ २.७.९११ ॥

  नियमस्तु स यत्कर्म नित्यमागन्तुसाधनम् ॥ २.७.९१२ ॥

  क्षौरं तु भद्राकरणं मुण्डनं वपनं त्रिषु ॥ २.७.९१३ ॥

  कक्षापटी च कौपीनं शाटी च स्त्रीति लक्ष्यतः ॥ २.७.९१४ ॥

  उपवीतं ब्रह्मसूत्रं प्रोद्धृते दक्षिणे करे ॥ २.७.९१५ ॥

  प्राचीनावीतमन्यस्मिन्निवीतं कण्ठलम्बितम् ॥ २.७.९१६ ॥

  अङ्गुल्यग्रे तीर्थं दैवं स्वल्पाङ्गुल्योर्मूले कायम् ॥ २.७.९१७ ॥

  मध्येऽङ्गुष्ठाङ्गुल्योः पित्र्यं मूले त्वङ्गुष्ठस्य ब्राह्मम् ॥ २.७.९१८ ॥

  स्याद्ब्रह्मभूयं ब्रह्मत्वं ब्रह्मसायुज्यमित्यपि ॥ २.७.९१९ ॥

  देवभूयादिकं तद्वत्क्.च्छं सान्तपनादिकम् ॥ २.७.९२० ॥

  संन्यासवत्यनशने पुमान्प्रायोऽथ वीरहा ॥ २.७.९२१ ॥

  नष्टाग्निः कुहना लोभान्मिथ्येर्यापथकल्पना ॥ २.७.९२२ ॥

  व्रात्यः संस्कारहीनः स्यादस्वाध्यायो निराकृतिः ॥ २.७.९२३ ॥

  धर्मध्वजी लिङ्गवृत्तिरवकीर्णी क्षतव्रतः ॥ २.७.९२४ ॥

  सुप्ते यस्मिन्नस्तमेति सुप्ते यस्मिन्नुदेति च ॥ २.७.९२५ ॥

  अंशुमानभिनिर्मुक्ताभ्युदितौ च यथाक्रमम् ॥ २.७.९२६ ॥

  परिवेत्तानुजोऽनूढे ज्येष्ठे दारपरिग्रहात् ॥ २.७.९२७ ॥

  परिवित्तिस्तु तज्जायान्विवाहोपयमौ समौ ॥ २.७.९२८ ॥

  तथा परिणयोद्वाहोपयामाः पाणिपीडनम् ॥ २.७.९२९ ॥

  व्यवायो ग्राम्यधर्मो मैथुनं निधुवनं रतम् ॥ २.७.९३० ॥

  त्रिवर्गोधर्मकामार्थैश्चतुर्वर्गः समोक्षकैः ॥ २.७.९३१ ॥

  सबलैस्तैश्चतुर्भद्रं जन्याः स्निग्धाः वरस्य ये ॥ २.७.९३२ ॥

 ॥ क्षत्रियवर्गः ॥

  मूर्धाभिषिक्तो राजन्यो बाहुजः क्षत्रियो विराट् ॥ २.८.९३३ ॥

  राजा राट्पार्थिवक्ष्माभृन्नृपभूपमहीक्षितः ॥ २.८.९३४ ॥

  राजा तु प्रणताशषसामन्तः स्यादधीश्वरः ॥ २.८.९३५ ॥

  चक्रवर्ती सार्वभौमो नृपोऽन्यो मण्डलेश्वरः ॥ २.८.९३६ ॥

  येनेष्टं राजसूयेन मण्डलस्येश्वरश्च यः ॥ २.८.९३७ ॥

  शास्ति यश्चाज्ञया राज्ञः स सम्राडथ राजकम् ॥ २.८.९३८ ॥

  राजन्यकं च नृपतिक्षत्रियाणां गणे क्रमात् ॥ २.८.९३९ ॥

  मन्त्री धीसचिवोऽमात्योऽन्ये कर्मसचिवास्ततः ॥ २.८.९४० ॥

  महामात्रा प्रधानानि पुरोधास्तु पुरोहितः ॥ २.८.९४१ ॥

  द्रष्टरि व्यवहाराणां प्राड्विवाकाक्षदर्शकौ ॥ २.८.९४२ ॥

  प्रतीहारो द्वारपालद्वास्थद्वास्थितदर्शकाः ॥ २.८.९४३ ॥

  रक्षिवर्गस्त्वनीकस्थोऽथाध्यक्षाधिकृतौ समौ ॥ २.८.९४४ ॥

  स्थायुकोऽधिकृतो ग्रामे गोपो ग्रामेषु भूरिषु ॥ २.८.९४५ ॥

  भौरिकः कनकाध्यक्षो रूप्याध्यक्षस्तु नैष्किकः ॥ २.८.९४६ ॥

  अन्तःपुरे त्वधिकृतः स्यादन्तर्वंशिको जनः ॥ २.८.९४७ ॥

  सौविदल्लाः कञ्चुकिनः स्थापत्याः सौविदाश्च ते ॥ २.८.९४८ ॥

  शण्ढो वर्षवरस्तुल्यौ सेवकार्थ्यनुजीविनः ॥ २.८.९४९ ॥

  विषयानन्तरो राजा शत्रुर्मित्रमतः परम् ॥ २.८.९५० ॥

  उदासीनः परतरः पार्ष्णिग्राहस्तु पृष्ठतः ॥ २.८.९५१ ॥

  रिपौ वैरिसपत्नारिद्विषद्द्वेषणदुर्हृदः ॥ २.८.९५२ ॥

  द्विड्विपक्षाहितामित्रदस्युशात्रवशत्रवः ॥ २.८.९५३ ॥

  अभिघातिपरारातिप्रत्यर्थिपरिपन्थिनः ॥ २.८.९५४ ॥

  वयस्यः स्निग्धः सवया अथ मित्रं सखा सुहृत् ॥ २.८.९५५ ॥

  सख्यं साप्तपदीनं स्यादनुरोधोऽनुवर्तनम् ॥ २.८.९५६ ॥

  यथार्हवर्णः प्रणिधिरपसर्पश्चरः स्पशः ॥ २.८.९५७ ॥

  चारश्च गूढपुरुषश्चाप्तप्रत्ययितौ समौ ॥ २.८.९५८ ॥

  सांवत्सरो ज्यौतिषिको दैवज्ञगणकावपि ॥ २.८.९५९ ॥

  स्युर्मौहूर्तिकमौहूर्तज्ञानिकार्तान्तिका अपि ॥ २.८.९६० ॥

  तान्त्रिको ज्ञातसिद्धान्तः सत्री गृहपतिः समौ ॥ २.८.९६१ ॥

  लिपिकारोऽक्षरचरणोऽक्षरचुञ्चुश्च लेखके ॥ २.८.९६२ ॥

  लिखिताक्षरविन्यासे संस्थाने ॥ २.८.९६३ ॥

  स्यात्सन्देशहरो दूतो दूत्यं तद्भावकर्मणी ॥ २.८.९६४ ॥

  अध्वनीनोऽध्वगोऽध्वन्यः पान्थः पथिक इत्यपि ॥ २.८.९६५ ॥

  स्वाम्यमात्यसुहृत्कोशराष्ट्रदुर्गबलानि च ॥ २.८.९६६ ॥

  राज्याङ्गानि प्रकृतयः पौराणां श्रेनयोऽपि च ॥ २.८.९६७ ॥

  सन्धिर्ना विग्रहो यानमासनं द्वैधमाश्रयः ॥ २.८.९६८ ॥

  षड्गुणाः शक्तयस्तिस्रः प्रभावोत्साहमन्त्रजाः ॥ २.८.९६९ ॥

  क्षयः स्थानं च वृद्धिश्च त्रिवर्गो नीतिवेदिनाम् ॥ २.८.९७० ॥

  स प्रतापः प्रभावश्च यत्तेजः कोशदण्डजम् ॥ २.८.९७१ ॥

  भेदो दण्डः साम दानमित्युपायचतुष्टयम् ॥ २.८.९७२ ॥

  साहसं तु समो दमो ॥ २.८.९७३ ॥

  भेदोपजापावुपधा धर्माद्यैर्यत्परीक्षणम् ॥ २.८.९७४ ॥

  पञ्च त्रिष्वषडक्षीणो यस्तृतीयाद्यगोचरः ॥ २.८.९७५ ॥

  विविक्तविजनच्छन्ननिःशलाकास्तथा रहः ॥ २.८.९७६ ॥

  रहश्चोपांशु चालिङ्गे रहस्यं तद्भवे त्रिषु ॥ २.८.९७७ ॥

  समौ विस्रम्भविश्वासौ भ्रेषो भ्रंशो यथोचितात् ॥ २.८.९७८ ॥

  अभ्रेषान्यायकल्पास्तु देशरूपं समञ्जसम् ॥ २.८.९७९ ॥

  युक्तमौपयिकं लभ्यं भजमानाभिनीतवत् ॥ २.८.९८० ॥

  न्याय्यं च त्रिषु षट्संप्रधारणा तु समर्थनम् ॥ २.८.९८१ ॥

  अववादस्तु निर्देशो निदेशः शासनं च सः ॥ २.८.९८२ ॥

  शिष्टिश्चाज्ञा च संस्था तु मर्यादा धारणा स्थितिः ॥ २.८.९८३ ॥

  सुधरणा सुधारा स्त्री सुस्थितिः सुदशोन्नतिः ॥ २.८.९८४ ॥

  आगोऽपराधो मन्तुश्च समे तूद्दानबन्धने ॥ २.८.९८५ ॥

  द्विपाद्यो द्विगुणो दण्डो भागधेयः करो बलिः ॥ २.८.९८६ ॥

  घट्टादिदेयं शुल्कोऽस्त्री प्राभृतं तु प्रदेशनम् ॥ २.८.९८७ ॥

  उपायनमुपग्राह्यमुपहारस्तथोपदा ॥ २.८.९८८ ॥

  यौतकादि तु यद्देयं सुदायो हरणं च तत् ॥ २.८.९८९ ॥

  तत्कालस्तु तदात्वं स्यादुत्तरः काल आयतिः ॥ २.८.९९० ॥

  सान्दृष्टिकं फलं सद्यः उदर्कः फलमुत्तरम् ॥ २.८.९९१ ॥

  अदृष्टं वह्नितोयादि दृष्टं स्वपरचक्रजम् ॥ २.८.९९२ ॥

  महीभुजामहिभयं स्वपक्षप्रभवं भयम् ॥ २.८.९९३ ॥

  प्रक्रिया त्वधिकारः स्याच्चामरं तु प्रकीर्णकम् ॥ २.८.९९४ ॥

  नृपासनं यत्तद्भद्रासनं सिंहासनं तु तत् ॥ २.८.९९५ ॥

  हैमं छत्रं त्वातपत्रं राज्ञस्तु नृपलक्ष्म तत् ॥ २.८.९९६ ॥

  भद्रकुम्भः पूर्णकुम्भो भृङ्गारः कनकालुका ॥ २.८.९९७ ॥

  निवेशः शिबिरं षण्ढे सज्जनं तूपरक्षणम् ॥ २.८.९९८ ॥

  हस्त्यश्वरथपादातं सेनाङ्गं स्याच्चतुष्टयम् ॥ २.८.९९९ ॥

  दन्ती दन्तावलो हस्ती द्विरदोऽनेकपो द्विपः ॥ २.८.१००० ॥

  मतङ्गजो गजो नागः कुञ्जरो वारणः करी ॥ २.८.१००१ ॥

  इभः स्तम्बेरभः पद्मी यूथनाथस्तु यूथपः ॥ २.८.१००२ ॥

  मदोत्कटो मदकलः कलभः करिशावकः ॥ २.८.१००३ ॥

  प्रभिन्नो गर्जितो मत्तः समावुद्वान्तनिर्मदौ ॥ २.८.१००४ ॥

  हास्तिकं गजता वृन्दे करिणी धेनुका वशा ॥ २.८.१००५ ॥

  गण्डः कटो मदो दानं वमथुः करशीकरः ॥ २.८.१००६ ॥

  कुम्भौ तु पिण्डौ शिरसस्तयोर्मध्ये विदुः पुमान् ॥ २.८.१००७ ॥

  अवग्रहो ललाटं स्यादीषिका त्वक्षिकूटकम् ॥ २.८.१००८ ॥

  अपाङ्गदेशो निर्याणं कर्णमूलं तु चूलिका ॥ २.८.१००९ ॥

  अधः कुम्भस्य वाहित्थं प्रतिमानमधोऽस्य यत् ॥ २.८.१०१० ॥

  आसनं स्कन्धदेशः स्यात्पद्मकं बिन्दुजालकम् ॥ २.८.१०११ ॥

  पार्श्वभागः पक्षभागो दन्तभागस्तु योऽग्रतः ॥ २.८.१०१२ ॥

  द्वौ पूर्वपश्चाज्जङ्घादिदेशौ गात्रावरे क्रमात् ॥ २.८.१०१३ ॥

  तोत्रं वेणुकमालानं बन्धस्तम्भेऽथ शृङ्खले ॥ २.८.१०१४ ॥

  अन्दुको निगडोऽस्त्री स्यादङ्कुशोऽस्त्री सृणिः स्त्रियाम् ॥ २.८.१०१५ ॥

  दूष्या चूषा ॥ २.८.१०१६ ॥

  प्रवेण्यास्तरणं वर्णः परिस्तोमः कुथो द्वयोः ॥ २.८.१०१७ ॥

  वीतं त्वसारं हस्त्यश्वं वारी तु गजबन्धनी ॥ २.८.१०१८ ॥

  घोटके वीति पीति ॥ २.८.१०१९ ॥

  वाजिवाहार्वगन्धर्वहयसैन्धवसप्तयः ॥ २.८.१०२० ॥

  आजानेयाः कुलीनाः स्युर्विनीताः साधुवाहिनः ॥ २.८.१०२१ ॥

  वनायुजाः पारसीकाः काम्बोजाः बाह्लिका हयाः ॥ २.८.१०२२ ॥

  ययुरश्वोऽश्वमेधीयो जवनस्तु जवाधिकः ॥ २.८.१०२३ ॥

  पृष्ठ्यः स्थौरी सितः कर्को रथ्यो वोढा रथस्य यः ॥ २.८.१०२४ ॥

  बालः किशोरो वाम्यश्वा वडवा वाडवं गणे ॥ २.८.१०२५ ॥

  त्रिष्वाश्वीनं यदश्वेन दिनेनैकेन गम्यते ॥ २.८.१०२६ ॥

  कश्यं तु मध्यमश्वानां हेषा ह्रेषा च निस्वनः ॥ २.८.१०२७ ॥

  निगालस्तु गलोद्देशो वृन्दे त्वश्वीयमाश्ववत् ॥ २.८.१०२८ ॥

  आस्कन्दितं धौरितकं रेचितं वल्गितं प्लुतम् ॥ २.८.१०२९ ॥

  गतयोऽमूः पञ्च धारा घोणा तु प्रोथमस्त्रियाम् ॥ २.८.१०३० ॥

  कविका तु खलीनोऽस्त्री शफं क्लीबे खुरः पुमान् ॥ २.८.१०३१ ॥

  पुच्छोऽस्त्री लूमलाङ्गूले वालहस्तश्च वालधिः ॥ २.८.१०३२ ॥

  त्रिषूपावृत्तलुठितौ परावृत्ते मुहुर्भुवि ॥ २.८.१०३३ ॥

  याने चक्रिणि युद्धार्थे शताङ्गः स्यन्दनो रथः ॥ २.८.१०३४ ॥

  असौ पुष्परथश्चक्रयानं न समराय यत् ॥ २.८.१०३५ ॥

  कर्णीरथः प्रवहणं डयनं च समं त्रयम् ॥ २.८.१०३६ ॥

  क्लीबेऽनः शकटोऽस्त्री स्याद्गन्त्री कम्बलिवाह्यकम् ॥ २.८.१०३७ ॥

  शिबिका याप्ययानं स्याद्दोला प्रेङ्खाअदिकाः स्त्रियाम् ॥ २.८.१०३८ ॥

  उभौ तु द्वैपवैयाघ्रौ द्वीपिचर्मावृते रथे ॥ २.८.१०३९ ॥

  पाण्डुकम्बलसंवीतः स्यन्दनः पाण्डुकम्बली ॥ २.८.१०४० ॥

  रथे काम्बलवास्त्राद्याः कम्बलादिभिरावृते ॥ २.८.१०४१ ॥

  त्रिषु द्वैपादयो रथ्या रथकड्या रथव्रजे ॥ २.८.१०४२ ॥

  धूः स्त्री क्लीबे यानमुखं स्याद्रथाङ्गमपस्करः ॥ २.८.१०४३ ॥

  चक्रं रथाङ्गं तस्यान्ते नेमिः स्त्री स्यात्प्रधिः पुमान् ॥ २.८.१०४४ ॥

  पिण्डिका नाभिरक्षाग्रकीलके तु द्वयोरणिः ॥ २.८.१०४५ ॥

  रथगुप्तिर्वरूथो ना कूबरस्तु युगन्धरः ॥ २.८.१०४६ ॥

  अनुकर्षी दार्वधःस्थं प्रासङ्गो ना युगाद्युगः ॥ २.८.१०४७ ॥

  सर्वं स्याद्वाहनं यानं युग्यं पत्रं च धोरणम् ॥ २.८.१०४८ ॥

  परम्परावाहनं यत्तद्वैनीतकमस्त्रियाम् ॥ २.८.१०४९ ॥

  आधोरणा हस्तिपका हस्त्यारोहा निषादिनः ॥ २.८.१०५० ॥

  नियन्ता प्राजिता यन्ता सूतः क्षत्ता च सारथिः ॥ २.८.१०५१ ॥

  सव्येष्ठदक्षिणस्थौ च संज्ञा रथकुटुम्बिनः ॥ २.८.१०५२ ॥

  रथिनः स्यन्दनारोहा अश्वारोहास्तु सादिनः ॥ २.८.१०५३ ॥

  भटा योधाश्च योद्धारः सेनारक्षास्तु सैनिकाः ॥ २.८.१०५४ ॥

  सेनायां समवेता ये सैन्यास्ते सैनिकाश्च ते ॥ २.८.१०५५ ॥

  बलिनो ये सहस्रेण साहस्रास्ते सहस्रिणः ॥ २.८.१०५६ ॥

  परिधिस्थः परिचरः सेनानीर्वाहिनीपतिः ॥ २.८.१०५७ ॥

  कञ्चुको वारबाणोऽस्त्री यत्तु मध्ये सकञ्चुकाः ॥ २.८.१०५८ ॥

  बध्नन्ति तत्सारसनमधिकाङ्गोऽथ शीर्षकम् ॥ २.८.१०५९ ॥

  शीर्षण्यं च शिरस्त्रेऽथ तनुत्रं वर्म दंशनम् ॥ २.८.१०६० ॥

  उरश्छदः कङ्कटको जागरः कवचोऽस्त्रियाम् ॥ २.८.१०६१ ॥

  आमुक्तः प्रतिमुक्तश्च पिनद्धश्चापिनद्धवत् ॥ २.८.१०६२ ॥

  संनद्धो वर्मितः सज्जो दंशितो व्युढकङ्कटः ॥ २.८.१०६३ ॥

  त्रिष्वामुक्तादयो वर्मभृतां कावचिकं गणे ॥ २.८.१०६४ ॥

  पदातिपत्तिपदगपादातिकपदातयः ॥ २.८.१०६५ ॥

  पद्गश्च पदिकश्चाथ पादातं पत्तिसंहतिः ॥ २.८.१०६६ ॥

  शस्त्राजीवे काण्डपृष्ठायुधीयायुधिकाः समाः ॥ २.८.१०६७ ॥

  कृतहस्तः सुप्रयोगविशिखः कृतपुङ्खवत् ॥ २.८.१०६८ ॥

  अपराद्धपृषत्कोऽसौ लक्ष्याद्यश्च्युतसायकः ॥ २.८.१०६९ ॥

  धन्वी धनुष्मान्धानुष्को निषङ्ग्यस्त्री धनुर्धरः ॥ २.८.१०७० ॥

  स्यात्काण्डवांस्तु काण्डीरः शाक्तीकः शक्तिहेतिकः ॥ २.८.१०७१ ॥

  याष्टीकपारश्वथिकौ यष्टिपर्श्वथहेतिकौ ॥ २.८.१०७२ ॥

  नैस्त्रिंशिकोऽसिहेतिः स्यात्समौ प्रासिककौन्तिकौ ॥ २.८.१०७३ ॥

  चर्मी फलकपाणिः स्यात्पताकी वैजयन्तिकः ॥ २.८.१०७४ ॥

  अनुप्लवः सहायश्चानुचरोऽनुचरोऽभिचरः समाः ॥ २.८.१०७५ ॥

  पुरोगाग्रेसरप्रष्ठाग्रतःसरपुरःसराः ॥ २.८.१०७६ ॥

  पुरोगमः पुरोगामी मन्दगामी तु मन्थरः ॥ २.८.१०७७ ॥

  जङ्घालोऽतिजवस्तुल्यौ जङ्घाकरिकजाङ्घिकौ ॥ २.८.१०७८ ॥

  तरस्वी त्वरितो वेगी प्रजस्वी जवनो जवः ॥ २.८.१०७९ ॥

  जय्यो यः शक्यते जेतुं जेयो जेतव्यमात्रके ॥ २.८.१०८० ॥

  जैत्रस्तु जेता यो गच्छत्यलं विद्विषतः प्रति ॥ २.८.१०८१ ॥

  सोऽभ्यमित्रोऽभ्यमित्रीयोऽप्यभ्यमित्रीण इत्यपि ॥ २.८.१०८२ ॥

  ऊर्जस्वलः स्यादूर्जस्वी य ऊर्जोऽतिशयान्वितः ॥ २.८.१०८३ ॥

  स्वादुरस्वानुरसिलो रथिको रथिरो रथी ॥ २.८.१०८४ ॥

  कामगाम्यनुकामीनो ह्यत्यन्तीनस्तथा भृशम् ॥ २.८.१०८५ ॥

  शूरो वीरश्च विक्रान्तो जेता जिष्णुश्च जित्वरः ॥ २.८.१०८६ ॥

  सांयुगीनो रणे साधुः शस्त्रजीवादयस्त्रिषु ॥ २.८.१०८७ ॥

  ध्वजिनी वाहिनी सेना पृतनानीकिनी चमूः ॥ २.८.१०८८ ॥

  वरूथिनी बलं सैन्यं चक्रं चानीकमस्त्रियाम् ॥ २.८.१०८९ ॥

  व्यूहस्तु बलविन्यासो भेदादण्डादयो युधि ॥ २.८.१०९० ॥

  प्रत्यासारो व्यूहपार्ष्णिः सैन्यपृष्ठे प्रतिग्रहः ॥ २.८.१०९१ ॥

  एकेभैकरथा त्र्यश्वा पत्तिः पञ्चपदातिका ॥ २.८.१०९२ ॥

  पत्त्यङ्गैस्त्रिगुणैः सर्वैः क्रमादाख्या यथोत्तरम् ॥ २.८.१०९३ ॥

  सेनामुखं गुल्मगणौ वाहिनी पृतना चमूः ॥ २.८.१०९४ ॥

  अनीकिनी दशानीकिन्यक्षौहिण्यथ संपदि ॥ २.८.१०९५ ॥

  संपत्तिः श्रीश्च लक्ष्मीश्च विपत्त्यां विपदापदौ ॥ २.८.१०९६ ॥

  आयुधं तु प्रहरणं शस्त्रमस्त्रमथास्त्रियौ ॥ २.८.१०९७ ॥

  धनुश्चापौ धन्वशरासनकोदण्डकार्मुकम् ॥ २.८.१०९८ ॥

  इष्वासोऽप्यथ कर्णस्य कालपृष्ठं शरासनम् ॥ २.८.१०९९ ॥

  कपिध्वजस्य गाण्डीवगाण्डिवौ पुंनपुंसकौ ॥ २.८.११०० ॥

  कोटिरस्याटनी गोधातले ज्याघातवारणे ॥ २.८.११०१ ॥

  लस्तकस्तु धनुर्मध्यं मोर्वी ज्या शिञ्जिनी गुणः ॥ २.८.११०२ ॥

  स्यात्प्रत्यालीढमालीढमित्यादि स्थानपञ्चकम् ॥ २.८.११०३ ॥

  लक्ष्यं लक्षं शरव्यं च शराभ्यास उपासनम् ॥ २.८.११०४ ॥

  पृषत्कबाणविशिखा अजिह्मगखगाशुगाः ॥ २.८.११०५ ॥

  कलम्बमार्गणशराः पत्री रोप इषुर्द्वयोः ॥ २.८.११०६ ॥

  प्रक्ष्वेडनास्तु नाराचाः पक्षो वाजस्त्रिषूत्तरे ॥ २.८.११०७ ॥

  निरस्तः प्रहिते बाणे विषाक्ते दिग्धलिप्तकौ ॥ २.८.११०८ ॥

  तूणोपासङ्गतूणीरनिषङ्गा इषुधिर्द्वयोः ॥ २.८.११०९ ॥

  तूण्यां खद्गे तु निस्त्रिंशचन्द्रहासासिरिष्टयः ॥ २.८.१११० ॥

  कौक्षेयको मण्डलाग्रः करवालः कृपाणवत् ॥ २.८.११११ ॥

  त्सरुः खड्गादिमुष्टौ स्यान्मेखला तन्निबन्धनम् ॥ २.८.१११२ ॥

  फलकोऽस्त्री फलं चर्म संग्राहो मुष्टिरस्य यः ॥ २.८.१११३ ॥

  द्रुघणो मुद्गरघनौ स्यादीली करवालिका ॥ २.८.१११४ ॥

  भिन्दिपालः सृगस्तुल्यौ परिघः परिघातिनः ॥ २.८.१११५ ॥

  द्वयोः कुठारः स्वधितिः परशुश्च परश्वधः ॥ २.८.१११६ ॥

  स्याच्छ्स्त्री चासिपुत्री च छुरिका चासिधेनुका ॥ २.८.१११७ ॥

  वा पुंसि शल्यं शङ्कुर्ना सर्वला तोमरोऽस्त्रियाम् ॥ २.८.१११८ ॥

  प्रासस्तु कुन्तः कोणस्तु स्त्रियः पाल्यश्रिकोटयः ॥ २.८.१११९ ॥

  सर्वाभिसारः सर्वौघः सर्वसन्नहनार्थकः ॥ २.८.११२० ॥

  लोहाभिसारोऽस्त्रभृतां राज्ञानां नीराजनाविधिः ॥ २.८.११२१ ॥

  यत्सेनयाभिगमनमरौ तदभिषेणनम् ॥ २.८.११२२ ॥

  यात्रा व्रज्याभिनिर्याणं प्रस्थानं गमनं गमः ॥ २.८.११२३ ॥

  स्यादासारः प्रसरणं प्रचक्रं चलितार्थकम् ॥ २.८.११२४ ॥

  अहितान्प्रत्यभीतस्य रणे यानमभिक्रमः ॥ २.८.११२५ ॥

  वैतालिका बोधकराश्चाक्रिका घाण्टिकार्थकाः ॥ २.८.११२६ ॥

  स्युर्मागधास्तु मगधा बन्दिनः स्तुतिपाठकाः ॥ २.८.११२७ ॥

  संशप्तकास्तु समयात्संग्रामादनिवर्तिनः ॥ २.८.११२८ ॥

  रेणुर्द्वयोः स्त्रियां धूलिः पांसुर्ना न द्वयो रजः ॥ २.८.११२९ ॥

  चूर्णे क्षोदः समुत्पिञ्जपिञ्जलौ भृशमाकुले ॥ २.८.११३० ॥

  पताका वैजयन्ती स्यात्केतनं ध्वजमस्त्रियाम् ॥ २.८.११३१ ॥

  सा वीराशंसनं युद्धभूमिर्यातिभयप्रदा ॥ २.८.११३२ ॥

  अहं पूर्वमहं पूर्वमित्यहंपूर्विका स्त्रियाम् ॥ २.८.११३३ ॥

  आहोपुरुषिका दर्पाद्या स्यात्संभावनात्मनि ॥ २.८.११३४ ॥

  अहमहमिका तु सा स्यात्परस्परं यो भवत्यहङ्कारः ॥ २.८.११३५ ॥

  द्रविणं तरः सहोबलशौर्याणि स्थाम शुष्मं च ॥ २.८.११३६ ॥

  शक्तिः पराक्रमः प्राणो विक्रमस्त्वतिशक्तिता ॥ २.८.११३७ ॥

  वीरपाणं तु यत्पानं वृत्ते भाविनि वा रणे ॥ २.८.११३८ ॥

  युद्धमायोधनं जन्यं प्रघनं प्रविदारणम् ॥ २.८.११३९ ॥

  मृधमास्कन्दनं संख्यं समीकं सांपरायिकम् ॥ २.८.११४० ॥

  अस्त्रियां समरानीकरणाः कलहविग्रहौ ॥ २.८.११४१ ॥

  संप्रहाराभिसंपात कलिसंस्फोट संयुगाः ॥ २.८.११४२ ॥

  अभ्यामर्द समाघऽत संग्रामाभ्यागमाहवाः ॥ २.८.११४३ ॥

  समुदायः स्त्रियः संयत्समित्याजिसमिद्युधः ॥ २.८.११४४ ॥

  नियुद्धं बाहुयुद्धेऽथ तुमुलं रणसंकुले ॥ २.८.११४५ ॥

  क्ष्वेदा तु सिंहनादः स्यात्करिणां घटना घटा ॥ २.८.११४६ ॥

  क्रन्दनं योधसंरावो बृंहितं करिग{जि}ऋतम् ॥ २.८.११४७ ॥

  विस्फारो धनुषः स्वानः पताहादम्बरओ समौ ॥ २.८.११४८ ॥

  प्रसभं तु बलात्कारो हठोऽथ स्खलितं छलम् ॥ २.८.११४९ ॥

  अजन्यं क्लीबमुत्पात उपस{ग}ऋः समं त्रयम् ॥ २.८.११५० ॥

  मू{छा}ऋ तु कश्मलं मोहो.आप्यवम{द}ऋस्तु पीदनम् ॥ २.८.११५१ ॥

  अभ्यवस्कन्दनं त्वभ्यासादनं विजयो जयः ॥ २.८.११५२ ॥

  वैरशुद्धिः प्रतीकारो वैरनि{य}ऋआतनं च सा ॥ २.८.११५३ ॥

  प्रद्रावोद्द्रावसन्द्राव सन्दावा विद्रवो द्रवः ॥ २.८.११५४ ॥

  अपक्रमोऽपयानं च रणे भंगः पराजयः ॥ २.८.११५५ ॥

  पराजितपराभूतौ त्रिषु नष्टतिरोहितौ ॥ २.८.११५६ ॥

  प्रमापणं निब{ह}ऋणं निकारणं विशारणम् ॥ २.८.११५७ ॥

  प्रवासनं परासनं निषूदनं निहिंसनम् ॥ २.८.११५८ ॥

  नि{वा}ऋसनं संज्ञपनं नि{ग}ऋन्थनमपासनम् ॥ २.८.११५९ ॥

  निस्त{ह}ऋणं निहननं क्षणनं परिव{ज}ऋनम् ॥ २.८.११६० ॥

  नि{वा}ऋपणं विशसनं मारणं प्रतिघातनम् ॥ २.८.११६१ ॥

  उद्वासन प्रमथन क्रथनोज्जासनानि च ॥ २.८.११६२ ॥

  आलम्भपिञ्जविशरघातोन्माथवधा अपि ॥ २.८.११६३ ॥

  स्यात्पञ्चता कालधर्मो दिष्टान्तः प्रलयोऽत्ययः ॥ २.८.११६४ ॥

  अन्तो नाशो द्वयोर्मृत्युर्मरणं निधनोऽस्त्रियाम् ॥ २.८.११६५ ॥

  परासुप्राप्तपंचत्वपरेतप्रेतसंस्थिताः ॥ २.८.११६६ ॥

  मृतप्रमीतौ त्रिष्वेते, चिता चित्या चितिः स्त्रियाम् ॥ २.८.११६७ ॥

  कबन्धोऽस्त्री क्रिया युक्तमपमूर्धकलेवरम् ॥ २.८.११६८ ॥

  श्मशानं स्यात्पितृवनं कुणपः शवमस्त्रियाम् ॥ २.८.११६९ ॥

  प्रग्रहोपग्रहौ बन्द्यां, कारा स्यात्बन्धनालये ॥ २.८.११७० ॥

  पूंसि भूग्न्यसवः प्राणाश्चैवं, जीवोऽसुधारणम् ॥ २.८.११७१ ॥

  आयुर्जीवितकालो, ना जीवतुर्जीवनौषधम् ॥ २.८.११७२ ॥

 ॥ वैश्यवर्गः । ॥

  ऊरव्य ऊरुज अर्या वैश्या भूमिस्पृशो विशः ॥ २.९.११७३ ॥

  आजीवो जीविका वा{ता}ऋ वृत्तिर्व{त}ऋनजीवने ॥ २.९.११७४ ॥

  स्त्रियां कृषिः पाशुपाल्यम् वाणिज्यं चेति वृत्तयः ॥ २.९.११७५ ॥

  सेवा श्ववृत्तिरनृतं कृशिरुञ्छशिलं त्वृतम् ॥ २.९.११७६ ॥

  द्वे याचितायाचितयोर्यथासंख्यं मृतामृते ॥ २.९.११७७ ॥

  सत्यानृतं वणिग्भावः, स्यादृणं प{यु}ऋदञ्चनम् ॥ २.९.११७८ ॥

  उद्धारोऽ{थ}ऋप्रयोगस्तु कुसीदं वृद्धिजीविका ॥ २.९.११७९ ॥

  याञ्चयाप्तं याचितकं निमयादापमित्यकम् ॥ २.९.११८० ॥

  उत्तम{णा}ऋऽधम{णौ}ऋ द्वौ प्रयोक्तृ ग्राहकौ क्रमात् ॥ २.९.११८१ ॥

  कुसीदिको वा{धु}ऋषिको वृद्ध्याजीवश्च वार्धुषिः ॥ २.९.११८२ ॥

  क्षेत्राजीवः क{ष}ऋकश्च कृषिकश्च कृषीवलः ॥ २.९.११८३ ॥

  क्षेत्रं व्रैहेयशालेयं व्रीहिशाल्युद्भवोचितम् ॥ २.९.११८४ ॥

  यव्यं यवक्यं यष्टिक्यं यवादिभवनं हि यत् ॥ २.९.११८५ ॥

  तिल्यतैलीनवन्माषोमाणुभङ्गाद्विरूपता ॥ २.९.११८६ ॥

  मौद्गीनकौद्रवीणादि शेषधान्योद्भवक्षमम् ॥ २.९.११८७ ॥

  शाकक्षेत्रादिके शाकशाकतं शाकशाकिनम् ॥ २.९.११८८ ॥

  बीजाकृतं तूप्रकृष्टे सीत्यं कृष्टं च हल्यवत् ॥ २.९.११८९ ॥

  त्रिगुणाकृतं तृतीयाकृतं त्रिहल्यं त्रिसीत्यमपि तस्मिन् ॥ २.९.११९० ॥

  द्विगुणाकृते तु स{व}ऋं पू{व}ऋं शम्बाकृतमपीह ॥ २.९.११९१ ॥

  द्रोणाढकादि वापादौ द्रौणिकाढकिकादयः ॥ २.९.११९२ ॥

  खरीवापस्तु खारीक उत्त्म{णा}ऋदयस्त्रिषु ॥ २.९.११९३ ॥

  पुन्नपुंसकयोर्वप्रः केदारः क्षेत्रमस्य तु ॥ २.९.११९४ ॥

  कैदारकं स्यात्कैदा{य}ऋं क्षेत्रं कैदारिकं गणे ॥ २.९.११९५ ॥

  लोष्टानि लेष्टवः पुंसि कोटिशो लोष्टभेदनः ॥ २.९.११९६ ॥

  प्राजनं तोदनं तोत्रं खनित्रमवदारणे ॥ २.९.११९७ ॥

  दात्रं लवित्रमाबन्धो योत्रं योक्त्रमथो फलम् ॥ २.९.११९८ ॥

  निरीषं कुटकं फालः कृषको लांगलं हलम् ॥ २.९.११९९ ॥

  गोदारणं च सीरोऽथ शम्या स्त्री युगकीलकः ॥ २.९.१२०० ॥

  ईष लांगलदंडः स्यात्सीत लाङ्गलपद्धतिः ॥ २.९.१२०१ ॥

  पुंसि मेधिः खले दारु न्यस्तं यत्पशुबन्धने ॥ २.९.१२०२ ॥

  आशुर्व्रीहिः पाटलः स्याच्छितशूकयवौ समौ ॥ २.९.१२०३ ॥

  तोक्मस्तु तत्र हरिते कलायस्तु सतीनकः ॥ २.९.१२०४ ॥

  हरेणुरेणुकौ चास्मिन्कोरदूषस्तु कोद्रवः ॥ २.९.१२०५ ॥

  मंगल्यको मसूरोऽथ मकुष्ठक मयुष्ठकौ ॥ २.९.१२०६ ॥

  वनमुद्गे स{ष}ऋपे तु द्वौ तंतुभकदम्बकौ ॥ २.९.१२०७ ॥

  सिद्धार्थस्त्वेष धवलो गोधूमः सुमनः समौ ॥ २.९.१२०८ ॥

  स्याद्यावकस्तु कुल्माषश्चणको हरिमन्थकः ॥ २.९.१२०९ ॥

  द्वौ तिले तिलपेजश्च तिलपिञ्जश्च निष्फले ॥ २.९.१२१० ॥

  क्षवः क्षुताभिजननो राजिका कृष्णिकासुरी ॥ २.९.१२११ ॥

  स्त्रियौ कङ्गुप्रियङ्गू द्वे अतसी स्यादुमा क्षुमा ॥ २.९.१२१२ ॥

  मातुलानी तु भङ्गायां व्रीहि भेदस्त्वणुः पुमान् ॥ २.९.१२१३ ॥

  किंशारुः सस्यशूकं स्यात्कणिशं सस्यमञ्जरी ॥ २.९.१२१४ ॥

  धान्यं व्रीहिः स्तम्बकरिः स्तम्बो गुच्छस्तृणादिनः ॥ २.९.१२१५ ॥

  नाडी नालं च काण्डोऽस्य पलालोस्त्री स निष्फलः ॥ २.९.१२१६ ॥

  कडङ्गरो बुसं क्लीबे धान्यत्वचि तुषः पुमान् ॥ २.९.१२१७ ॥

  शूकोऽस्त्री श्लक्ष्णतीक्ष्णाग्रे शमी शिम्बा त्रिषूत्तरे ॥ २.९.१२१८ ॥

  ऋद्धमावसितं धान्यं पूतं तु बहुलीकृतम् ॥ २.९.१२१९ ॥

  माषादयः शमीधान्ये शूकधान्ये यवादयः ॥ २.९.१२२० ॥

  शालयः कलमाद्याश्च षष्टिकाद्याश्च पुंस्यमी ॥ २.९.१२२१ ॥

  तृणधान्यानि नीवाराः स्त्री गवेधुर्गवेधुका ॥ २.९.१२२२ ॥

  अयोग्रं मुसलोऽस्त्री स्यादुदूखलमुलूखलम् ॥ २.९.१२२३ ॥

  प्रस्फोटनं शू{प}ऋमस्त्री चालनी तित{उ}ः पुमान् ॥ २.९.१२२४ ॥

  स्यूतप्रसेवौ कण्डोलपिटौ कटकिलिञ्जकौ ॥ २.९.१२२५ ॥

  समानौ रसवत्यां तु पाकस्थानमहानसे ॥ २.९.१२२६ ॥

  पौरोगवस्तदध्यक्षः सूपकारास्तु बल्लवाः ॥ २.९.१२२७ ॥

  आरालिका आन्धसिकाः सूदा औदनिका गुणाः ॥ २.९.१२२८ ॥

  आपूपिकः कान्दविको भक्ष्यकार इमे त्रिषु ॥ २.९.१२२९ ॥

  अश्मन्तमुद्धानमधिश्रयणी चुल्लिरन्तिका ॥ २.९.१२३० ॥

  अङ्गारधानिक.आंगारशकट्यपि हसन्त्यपि ॥ २.९.१२३१ ॥

  हसन्यप्यथ न स्त्री स्यादङ्गारोऽलातमुल्मुकम् ॥ २.९.१२३२ ॥

  क्लीबेऽम्बरीपं भ्राष्ट्रो ना कन्दुर्वा स्वेदनी स्त्रियाम् ॥ २.९.१२३३ ॥

  अलिञ्जरः स्यान्मणिकं क{क}ऋ{य्य}ऋलुर्गलन्तिका ॥ २.९.१२३४ ॥

  पिठरः स्थाल्युखा कुण्डं कलशस्तु त्रिषु द्वयोः ॥ २.९.१२३५ ॥

  घटः कुटनिपावस्त्री शरावो व{ध}ऋमानकः ॥ २.९.१२३६ ॥

  ऋजीषं पिष्टपचनं कंसोऽस्त्री पानभाजनम् ॥ २.९.१२३७ ॥

  कुतूः कृत्तेः स्नेहपात्रं सैवाल्पा कुतुपः पुमान् ॥ २.९.१२३८ ॥

  स{व}ऋमावपनं भाण्डं पात्रामत्रे च भाजनम् ॥ २.९.१२३९ ॥

  द{वि}ऋः कम्बिः खजाका च स्यात्तद्दूर्दारुहस्तकः ॥ २.९.१२४० ॥

  अस्त्री शाकं हरितकं शिग्रुरस्य तु नाडिका ॥ २.९.१२४१ ॥

  कलम्बश्च कदम्बश्च वेषवार उपस्करः ॥ २.९.१२४२ ॥

  तिन्तिडीकं च चुक्रं च वृक्षाम्लमथ वेल्लजम् ॥ २.९.१२४३ ॥

  मरीचं कोलकं कृष्णभूषणं ध{म}ऋपत्तनम् ॥ २.९.१२४४ ॥

  जीरको जरणोऽजाजि कणाः कृष्णे तु जीरके ॥ २.९.१२४५ ॥

  सुषवी कारवी पृथ्वी पृथुः कालोपकुञ्जिका ॥ २.९.१२४६ ॥

  आर्द्रकं शृङ्गबेरं स्यादथ छत्रा वितुन्नकम् ॥ २.९.१२४७ ॥

  कुस्तुम्बरु च धान्याकमथ शुण्ठी महौषधम् ॥ २.९.१२४८ ॥

  स्त्रीनपुंसकयोर्विश्वं नागरं विश्वभेषजम् ॥ २.९.१२४९ ॥

  आरनालकसौवीरकुल्माषऽभिशुतानि च ॥ २.९.१२५० ॥

  अवन्तिसोमधान्याम्लकुञ्जलानि च काञ्जिके ॥ २.९.१२५१ ॥

  सहस्रवेधि जतुकं बल्हीकं हिङ्गु रामठम् ॥ २.९.१२५२ ॥

  तत्पत्री कारवी पृथ्वी बाष्पिका कबरी पृथुः ॥ २.९.१२५३ ॥

  निशाख्या काञ्चनी पीता हरिद्रा वरव{णि}ऋनी ॥ २.९.१२५४ ॥

  सामुद्रं यत्तु लवणमक्षीवं वशिरं च तत् ॥ २.९.१२५५ ॥

  सैन्धवोऽस्त्री शीतशिवं माणिमन्थं च सिन्धुजे ॥ २.९.१२५६ ॥

  रौमकं वसुकं पाक्यं बिडं च कृतके द्वयम् ॥ २.९.१२५७ ॥

  सौवर्चलेऽक्षरुचके तिलकं तत्र मेचके ॥ २.९.१२५८ ॥

  मत्स्यन्डी फाणितं खण्डविकारे शर्करा सिता ॥ २.९.१२५९ ॥

  कूर्चिका क्षीरविकृतिः स्याद्रसाला तु मार्जिता ॥ २.९.१२६० ॥

  स्यात्तेमनं तु निष्ठानं त्रिलिङ्गा वासितावधेः ॥ २.९.१२६१ ॥

  शूलाकृतं भटित्रं च शूल्यमुख्यं तु पैठरम् ॥ २.९.१२६२ ॥

  प्रणीतमुपसंपन्नं प्रयस्तं स्यात्सुसंस्कृतम् ॥ २.९.१२६३ ॥

  स्यात्पिच्छिलं तु विजिलं संमृष्टं शोधितं समे ॥ २.९.१२६४ ॥

  चिक्कणं मसृणं स्निग्धं तुल्ये भावितवासिते ॥ २.९.१२६५ ॥

  आपक्कं पौलिरभ्यूषो लाजाः पुंभूम्नि चाक्षताः ॥ २.९.१२६६ ॥

  पृथकः स्याच्चिपिटको धाना भृष्टयवे स्त्रियः ॥ २.९.१२६७ ॥

  पूपोऽपूपः पिष्टकः स्यात्करम्भो दधिसक्तवः ॥ २.९.१२६८ ॥

  भिस्सा स्त्री भक्तमन्धोऽन्नमोदनोऽस्त्री स दीदिविः ॥ २.९.१२६९ ॥

  भिस्सटा दग्धिका सर्वरसाग्रे मण्डमस्त्रियाम् ॥ २.९.१२७० ॥

  मासराचामनिस्रावा मण्डे भक्तसमुद्भवे ॥ २.९.१२७१ ॥

  यवागूरुष्णिका श्राणा विलेपी तरला च सा ॥ २.९.१२७२ ॥

  म्रक्षणाभ्यञ्जने तैलं कृसरस्तु तिलौदनः ॥ २.९.१२७३ ॥

  गव्यं त्रिषु गवां सर्वं गोविड्गोमयस्त्रियाम् ॥ २.९.१२७४ ॥

  तत्तु शुष्कं करीषोऽस्त्री दुग्धं क्षीरं पयस्समम् ॥ २.९.१२७५ ॥

  पयस्यमाज्यदध्यादि त्रप्स्यं दधि धनेतरत् ॥ २.९.१२७६ ॥

  घृतमाज्यं हविः सर्पिर्नवनीतं नवोद्घृतम् ॥ २.९.१२७७ ॥

  तत्तु हैयङ्गवीनं यत्ह्योघोदोहोद्भवं गृतम् ॥ २.९.१२७८ ॥

  दन्डाहतं कालशेयमरिष्टमपि गोरसः ॥ २.९.१२७९ ॥

  तक्रं ह्युदश्विन्मथितं पादाम्ब्वर्धाम्बु निर्जलम् ॥ २.९.१२८० ॥

  मन्डं दधिभवं मस्तु पीयूषोऽभिनवं पयः ॥ २.९.१२८१ ॥

  अशनाया बुभुक्षा क्षुद्ग्रासस्तु कवलः पुमान् ॥ २.९.१२८२ ॥

  सपीतिः स्त्री तुल्यपानं सग्धिः स्त्री सहभोजनम् ॥ २.९.१२८३ ॥

  उदन्या तु पिपासा तृट्तर्पो जग्धिस्तु भोजनम् ॥ २.९.१२८४ ॥

  जेमनं लेह आहारो निघासो न्याद इत्यपि ॥ २.९.१२८५ ॥

  सौहित्यं तर्पणं तृप्तिः फेला भुक्तसमुज्झितम् ॥ २.९.१२८६ ॥

  कामं प्रकामं पर्याप्तं निकामेष्टं यथेप्सितम् ॥ २.९.१२८७ ॥

  गोपे गोपाल गोसंख्य गोधुगाभीर वल्लवाः ॥ २.९.१२८८ ॥

  गोमहिष्यादिकं पादबन्धनं द्वौ गवीश्वरे ॥ २.९.१२८९ ॥

  गोमान्गोमी गोकुलं तु गोधनं स्यात्गवां व्रजे ॥ २.९.१२९० ॥

  त्रिष्वाशितंगवीनं तद्गावो यत्राशिताः पुरा ॥ २.९.१२९१ ॥

  उक्षा भद्रो बलीवर्द ऋषभो वृषभो वृषः ॥ २.९.१२९२ ॥

  अनड्वान्सौरभेयो गौरुक्ष्णां संहतिरौक्षकम् ॥ २.९.१२९३ ॥

  गव्या गोत्रा गवां वत्सधेन्वोर्वात्सकधैनुके ॥ २.९.१२९४ ॥

  उक्षा महान्महोक्षः स्याद्वृद्धोक्षस्तु जरद्गवः ॥ २.९.१२९५ ॥

  उत्पन्न उक्षा जातोक्षः सद्यो जातस्तु तर्णकः ॥ २.९.१२९६ ॥

  शकृत्करिस्तु वत्सस्याद्दम्यवत्सतरौ समौ ॥ २.९.१२९७ ॥

  आर्षभ्यः षण्डतायोग्यः षण्डो गोपतिरिट्चरः ॥ २.९.१२९८ ॥

  स्कन्धदेशे स्वस्य वहः सास्ना तु गलकम्बलः ॥ २.९.१२९९ ॥

  स्यान्नस्तितस्तु नस्योतः प्रष्ठवाड्युगपार्श्वगः ॥ २.९.१३०० ॥

  युगादीनां तु वोढारो युग्यप्रासंग्यशाकटाः ॥ २.९.१३०१ ॥

  खनति तेन तद्वोढास्येदं हालिकसैरिकौ ॥ २.९.१३०२ ॥

  धुर्वहे धुर्य धौरेय धुरीणाः सधुरन्धराः ॥ २.९.१३०३ ॥

  उभावेकधुरीणैकधुरावेकधुरावहे ॥ २.९.१३०४ ॥

  स तु सर्वधुरीणः स्याद्यो वै सर्वधुरावहः ॥ २.९.१३०५ ॥

  माहेयी सौरभेयी गौरुस्रा माता च शृङ्गिणी ॥ २.९.१३०६ ॥

  अर्जुन्यघ्न्या रोहिणी स्यादुत्तमा गोषु नौचिकी ॥ २.९.१३०७ ॥

  वर्णादिभेदात्संज्ञाः स्युः शबलीधवलादयः ॥ २.९.१३०८ ॥

  द्विहायनी द्विवर्षा गौरेकाब्दा त्वेकहायनी ॥ २.९.१३०९ ॥

  चतुरब्दा चतुर्हाण्येवं त्र्यब्दा त्रिहायणी ॥ २.९.१३१० ॥

  वशा वन्ध्यावतोका तु स्रवद्गर्भाथ सन्धिनी ॥ २.९.१३११ ॥

  आक्रान्ता वृषभेणाथ वेहद्गर्भोपघातिनी ॥ २.९.१३१२ ॥

  काल्योपसर्या प्रजने प्रष्ठौही बालगर्भिणी ॥ २.९.१३१३ ॥

  स्यादचण्डी तु सुकरा बहुसूतिः परेष्टुका ॥ २.९.१३१४ ॥

  चिरप्रसूता बष्कयणी धेनुः स्यात्नवसूतिका ॥ २.९.१३१५ ॥

  सुव्रता सुखसन्दोह्या पीनोध्नी पीवरस्तनी ॥ २.९.१३१६ ॥

  द्रोणक्षीरा द्रोणदुग्धा धेनुष्या बन्धके स्थिता ॥ २.९.१३१७ ॥

  समांसमीना सा यैव प्रतिवर्षप्रसूतये ॥ २.९.१३१८ ॥

  ऊधस्तु क्लीबमापीनं समौ शिवककीलकौ ॥ २.९.१३१९ ॥

  न पुम्सि दाम सन्दानं पशुरज्जुस्तु दामनी ॥ २.९.१३२० ॥

  वैशाखमन्थमन्थान मन्थानो मन्थदन्डके ॥ २.९.१३२१ ॥

  कुठरो दन्डविष्कम्भो मन्थनी गर्गरी समे ॥ २.९.१३२२ ॥

  उष्ट्रे क्रमेलकमयमहाङ्गाः करभः शिशुः ॥ २.९.१३२३ ॥

  करभाः स्युः शृङ्खलका दारवैः पादबन्धनैः ॥ २.९.१३२४ ॥

  अजा च्छागी शुभच्छागबस्तच्छगलका अजे ॥ २.९.१३२५ ॥

  मेढ्रोरभ्रोरणोर्णायु मेष वृष्णय एडके ॥ २.९.१३२६ ॥

  उष्ट्रोरभ्राजवृन्दे स्यादौष्ट्रकौरभ्रकाजकम् ॥ २.९.१३२७ ॥

  चक्रीवन्तस्तु वालेया रासभा गर्दभाः खराः ॥ २.९.१३२८ ॥

  वैदेहकः सार्थवाहो नैगमो वाणिजो वणिक् ॥ २.९.१३२९ ॥

  पण्याजीवो ह्यापणिकः क्रयविक्रयिकश्च सः ॥ २.९.१३३० ॥

  विक्रेता स्याद्विक्रयिकः क्रायिकक्रयिकौ समौ ॥ २.९.१३३१ ॥

  वाणिज्यं तु वणिज्या स्यान्मूल्यं वस्नोऽप्यवक्रयः ॥ २.९.१३३२ ॥

  नीवी परिपणो मूलधनं लाभोऽधिकं फलम् ॥ २.९.१३३३ ॥

  परिदानं परीवर्तो नैमेयनियमावपि ॥ २.९.१३३४ ॥

  पुमानुपनिधिर्न्यासः प्रतिदानं तदर्पणम् ॥ २.९.१३३५ ॥

  क्रये प्रसारितं क्रय्यं क्रेयं क्रेतव्यमात्रके ॥ २.९.१३३६ ॥

  विक्रेयं पणितव्यं च पण्यं क्रय्यादयस्त्रिषु ॥ २.९.१३३७ ॥

  क्लीबे सत्यापनं सत्यङ्कारः सत्याकृतिः स्त्रियाम् ॥ २.९.१३३८ ॥

  विपणो विक्रयः संख्याः संख्येये ह्यादश त्रिषु ॥ २.९.१३३९ ॥

  विंशत्याद्याः सदैकत्वे सर्वाः संख्येयसंख्ययोः ॥ २.९.१३४० ॥

  संख्यार्थे द्विबहुत्वे स्तस्तासु चानवतेः स्त्रियः ॥ २.९.१३४१ ॥

  पङ्क्तेः शतसहस्रादि क्रमाद्दशगुणोत्तरम् ॥ २.९.१३४२ ॥

  यौतवं द्रुवयं पाय्यमिति मानार्थकं त्रयम् ॥ २.९.१३४३ ॥

  मानं तुलाङ्गुलिप्रस्थैर्गुञ्जाः पञ्जाद्यमाषकः ॥ २.९.१३४४ ॥

  ते षोडशाक्षः कर्षोऽस्त्री पलं कर्षचतुष्टयम् ॥ २.९.१३४५ ॥

  सुवर्णबिस्तौ हेम्नोऽक्षे कुरुबिस्तस्तु तत्पले ॥ २.९.१३४६ ॥

  तुला स्त्रियां पलशतं भारः स्याद्विंशतिस्तुलाः ॥ २.९.१३४७ ॥

  आचितो दश भाराः स्युः शाकटो भार आचितः ॥ २.९.१३४८ ॥

  कार्षापणः कार्षिकः स्यात्कार्षिके ताम्रिके पणः ॥ २.९.१३४९ ॥

  अस्त्रियामाढकद्रोणौ खारी वाहो निकुञ्चकः ॥ २.९.१३५० ॥

  कुडवः प्रस्थ इत्याद्याः परिमाणार्थकाः पृथक् ॥ २.९.१३५१ ॥

  पादस्तुरीयो भागः स्यादंशभागौ तु वण्टके ॥ २.९.१३५२ ॥

  द्रव्यं वित्तं स्वापतेयं रिक्थमृक्थं धनं वसु ॥ २.९.१३५३ ॥

  हिरण्यं द्रविणं द्युम्नमर्थरैविभवा अपि ॥ २.९.१३५४ ॥

  स्यात्कोशश्च हिरण्यं च हेमरूप्ये कृताकृते ॥ २.९.१३५५ ॥

  ताभ्यां यदन्यत्तत्कुप्यं रूप्यं तद्द्वयमाहतम् ॥ २.९.१३५६ ॥

  गारुत्मतं मरकतमश्मगर्भो हरिन्मणिः ॥ २.९.१३५७ ॥

  शोणरत्नं लोहितकः पद्मरागोऽथ मौक्तिकम् ॥ २.९.१३५८ ॥

  मुक्ताथ विद्रुमः पुंसि प्रवालं पुन्नपुंसकम् ॥ २.९.१३५९ ॥

  रत्नं मणिर्द्वयोरश्मजातौ मुक्तादिकेऽपि च ॥ २.९.१३६० ॥

  स्वर्णं सुवर्णं कनकं हिरण्यं हेमकाटकम् ॥ २.९.१३६१ ॥

  तपनीयं शातकुम्भं गाङ्गेयम् भर्म कर्वुरम् ॥ २.९.१३६२ ॥

  चामीकरं जातरूपं महारजतकाञ्चने ॥ २.९.१३६३ ॥

  रुक्मं कार्तस्वरं जाम्बूनदमष्टापदोऽस्त्रियाम् ॥ २.९.१३६४ ॥

  अलङ्कारसुवर्णं यच्छृङ्गीकनकमित्यदः ॥ २.९.१३६५ ॥

  दुर्वर्णं रजतं रूप्यं खर्जूरं श्वेतमित्यपि ॥ २.९.१३६६ ॥

  रीतिः स्त्रियामारकूटो न स्त्रियामथ ताम्रकम् ॥ २.९.१३६७ ॥

  शुल्बं म्लेच्छमुखं द्व्यष्टवरिष्टोदुम्बराणि च ॥ २.९.१३६८ ॥

  लोहोऽस्त्री शस्त्रकं तीक्ष्णं पिन्डं कालायसायसी ॥ २.९.१३६९ ॥

  अश्मसारोऽथ मण्डूरं सिंहाणमपि तन्मले ॥ २.९.१३७० ॥

  सर्वं च तैजसं लौहं विकारस्त्वयसः कुशी ॥ २.९.१३७१ ॥

  क्षारः काचोऽथ चपलो रसः सूतश्च पारदे ॥ २.९.१३७२ ॥

  गवलं माहिषं शृङ्गमभ्रकं गिरिजामले ॥ २.९.१३७३ ॥

  स्रोतोञ्जनं तु मौवीरं कापोताञ्जनयामुने ॥ २.९.१३७४ ॥

  तुत्थाञ्जनं शिखिग्रीवं वितुन्नकमयूरके ॥ २.९.१३७५ ॥

  कर्परी दाविंकाक्कातोद्भवं तुत्थं रसाञ्जनम् ॥ २.९.१३७६ ॥

  रसगर्भं तार्क्ष्यशैलं गन्धाश्मनि तु गन्धिकः ॥ २.९.१३७७ ॥

  सौगन्धिकश्च चक्षुष्याकुलाल्यौ तु कुलत्थिका ॥ २.९.१३७८ ॥

  रीतिपुष्पं पुष्पके तु पुष्पकं कुसुमाञ्जनम् ॥ २.९.१३७९ ॥

  पिञ्जरं पीतनं तालमालं च हरितालके ॥ २.९.१३८० ॥

  गैरेयमर्थ्यं गिरिजमश्मजं च शिलाजतु ॥ २.९.१३८१ ॥

  वोलगन्धरसप्राणपिण्डगोपरसाः समाः ॥ २.९.१३८२ ॥

  डिण्डीरोऽब्धिकफः फेनः सिन्दूरं नागसंभवम् ॥ २.९.१३८३ ॥

  नागसीसकयोगेष्टवप्राणि त्रिषु पिञ्चटम् ॥ २.९.१३८४ ॥

  रङ्गवङ्गे अथ पिचुस्तूलोऽथ कमलोत्तरम् ॥ २.९.१३८५ ॥

  स्यात्कुसुम्भं वह्निशिखं महारजनमित्यपि ॥ २.९.१३८६ ॥

  मेषकम्बल ऊर्णायुः शशोर्णं शशलोमनि ॥ २.९.१३८७ ॥

  मधु क्षौद्रं माक्षिकादि मधूच्छिष्टं तु सिक्थकम् ॥ २.९.१३८८ ॥

  मनःशिला मनोगुप्ता मनोह्वा नागजिह्विका ॥ २.९.१३८९ ॥

  नैपाली कुनटी गोला यवक्षारो यवाग्रजः ॥ २.९.१३९० ॥

  पाक्योऽथ सर्जिकाक्षारः कापोतः सुखवर्चकः ॥ २.९.१३९१ ॥

  सौवर्चलं स्याद्रुचकं त्वक्क्षीरी वंशरोचना ॥ २.९.१३९२ ॥

  शिग्रुजं श्वेतमारिचं मोरटं मूलमैक्षवम् ॥ २.९.१३९३ ॥

  ग्रन्थिकं पिप्पलीमूलं चटिकाशिर इत्यपि ॥ २.९.१३९४ ॥

  गोलोमी भूतकेशो ना पत्राङ्गं रक्तचन्दनम् ॥ २.९.१३९५ ॥

  त्रिकटु त्र्यूपणं व्योपं त्रिफला तु फलत्रिकम् ॥ २.९.१३९६ ॥

 ॥ । इति वैश्यवर्गः ९, अत्र मूलश्लोकाः १११ ॥

 ॥ शूद्रवर्गः । ॥

  शूद्राश्चावरवर्णाश्च वृषलाश्च जघन्यजाः । ॥ २.१०.१३९७ ॥

  आचण्डालात्तु संकीर्णा अम्बष्ठकरणादयः ॥ २.१०.१३९८ ॥

  शूद्राविशोस्तु करणोऽम्बष्ठो वैश्याद्विजन्मनोः ॥ २.१०.१३९९ ॥

  शूद्राक्षत्रिययोरुग्रो मागधःक्षत्रियाविशोः ॥ २.१०.१४०० ॥

  माहिषोऽर्याक्षत्रिययोः क्षत्तार्याशूद्रयोः सुतः ॥ २.१०.१४०१ ॥

  ब्राह्मण्यां क्षत्रियात्सूतस्तस्यां वैदेहको विशः ॥ २.१०.१४०२ ॥

  रथकारस्तु माहिष्यात्करण्यां यस्य संभवः ॥ २.१०.१४०३ ॥

  स्याच्चण्डालस्तु जनितो ब्राह्मण्यां वृषलेन यः ॥ २.१०.१४०४ ॥

  कारुः शिल्पी संहतैस्तैर्द्वयोः श्रेणिः सजातिभिः ॥ २.१०.१४०५ ॥

  कुलकः स्यात्कुलश्रेष्ठी मालाकारस्तु मालिकः ॥ २.१०.१४०६ ॥

  कुम्भकारः कुलालः स्यात्पलगण्डस्तु लेपकः ॥ २.१०.१४०७ ॥

  तन्तुवायः कुविन्दः स्यात्तुन्नवायस्तु सौचिकः ॥ २.१०.१४०८ ॥

  रङ्गाजीवश्चित्रकरः शस्त्रमार्जोऽसि धावकः ॥ २.१०.१४०९ ॥

  पादकृच्चर्मकारः स्याद्व्योकारो लोहकारकः ॥ २.१०.१४१० ॥

  नाडिन्धमः स्वर्णकारः कलादो रुक्मकारकः ॥ २.१०.१४११ ॥

  स्याच्छाङ्खिकः काम्बविकः शौल्बिकस्ताम्रकुट्टकः ॥ २.१०.१४१२ ॥

  तक्षा तु वर्धकिस्त्वष्टा रथकारश्च काष्ठतट् ॥ २.१०.१४१३ ॥

  ग्रामाधीनो ग्रामतक्षः कौटतक्षोऽनधीनकः ॥ २.१०.१४१४ ॥

  क्षुरी मुण्डी दिवाकीर्तिनापितान्तावसायिनः ॥ २.१०.१४१५ ॥

  निर्णेजकः स्याद्रजकः शौण्डिको मण्डहारकः ॥ २.१०.१४१६ ॥

  जाबालः स्यादजाजीवो देवाजीवस्तु देवलः ॥ २.१०.१४१७ ॥

  स्यान्माया शाम्बरी मायाकारस्तु प्रतिहारकः ॥ २.१०.१४१८ ॥

  शैलालिनस्तु शैलूषा जायाजीवाः कृशाश्विनः ॥ २.१०.१४१९ ॥

  भरता इत्यपि नटाश्चारणास्तु कुशीलवाः ॥ २.१०.१४२० ॥

  मार्दङ्गिका मौरजिकाः पाणिवादास्तु पाणिघाः ॥ २.१०.१४२१ ॥

  वेणुध्माः स्युर्वैणविका वीणावादास्तु वैणिकाः ॥ २.१०.१४२२ ॥

  जीवान्तकः शाकुनिको द्वौ वागुरिकजालिकौ ॥ २.१०.१४२३ ॥

  वैतंसिकः कौटिकश्च मांसिकश्च समं त्रयम् ॥ २.१०.१४२४ ॥

  भृतको भृतिभुक्कर्मकरो वैतनिकोऽपि सः ॥ २.१०.१४२५ ॥

  वार्तावहो वैवधिको भारवाहस्तु भारिकः ॥ २.१०.१४२६ ॥

  विवर्णः पामरो नीचः प्राकृतश्च पृथग्जनः ॥ २.१०.१४२७ ॥

  निहीनोऽपसदो जाल्मः क्षुल्लकश्चेतरश्च सः ॥ २.१०.१४२८ ॥

  भृत्ये दासेरदासेयदासगोप्यकचेटकाः ॥ २.१०.१४२९ ॥

  नियोज्यकिङ्करप्रैष्यभुजिष्यपरिचारकाः ॥ २.१०.१४३० ॥

  पराचितपरिस्कन्दपरजातपरैधिताः ॥ २.१०.१४३१ ॥

  मान्दस्तुन्दपरिमृज आलस्यः शीतकोऽलसोऽनुष्णः ॥ २.१०.१४३२ ॥

  दक्षे तु चतुरपेशलपटवः सूत्थान उष्णश्च ॥ २.१०.१४३३ ॥

  चण्डालप्लवमातङ्गदिवाकीर्तिजनङ्गमाः ॥ २.१०.१४३४ ॥

  निपादश्वपचावन्तेवासिचाण्डालपुक्कसाः ॥ २.१०.१४३५ ॥

  भेदाः । किरातशबरपुलिन्दा म्लेच्छजातयः ॥ २.१०.१४३६ ॥

  व्याधो मृगवधाजीवो मृगयुर्लुब्धकोऽपि सः ॥ २.१०.१४३७ ॥

  कौलेयकः सारमेयः कुक्कुरो मृगदंशकः ॥ २.१०.१४३८ ॥

  शुनको भपकः श्वा स्यादलर्कस्तु स योगितः ॥ २.१०.१४३९ ॥

  श्वा विश्वकद्रुर्मृगयाकुशलः सरमा शुनी ॥ २.१०.१४४० ॥

  विट्चरः सूकरो ग्राम्यो वर्करस्तरुणः पशुः ॥ २.१०.१४४१ ॥

  आच्छोदनं मृगव्यं स्यादाखेटोमृगया स्त्रियाम् ॥ २.१०.१४४२ ॥

  दक्षिणारुर्लुब्धयोगाद्दक्षिणेर्मा कुरङ्गकः ॥ २.१०.१४४३ ॥

  चौरैकागारिकस्तेनदस्युतस्करमोपकाः ॥ २.१०.१४४४ ॥

  प्रतिरोधिपरास्कन्दिपाटच्चरमलिम्लुचाः ॥ २.१०.१४४५ ॥

  चौरिका स्तैन्यचौर्ये च स्तेयं लोप्त्रं तु तद्धने ॥ २.१०.१४४६ ॥

  वीतंसस्तूपकरणं बन्धने मृगपक्षिणाम् ॥ २.१०.१४४७ ॥

  उन्माथः कूटयन्त्रं स्याद्वागुरा मृगबन्धनी ॥ २.१०.१४४८ ॥

  शुल्बं वराटकं स्त्री तु रज्जुस्त्रिषु वटी गुणः ॥ २.१०.१४४९ ॥

  उद्घाटनं घटीयन्त्रं सलिलोद्वाहनं प्रहेः ॥ २.१०.१४५० ॥

  पुंसि वेमा वायदण्डः सूत्राणि नरि तन्तवः ॥ २.१०.१४५१ ॥

  वाणिर्व्यूतिः स्त्रियौ तुल्ये पुस्तं लेप्यादिकर्मणि ॥ २.१०.१४५२ ॥

  पाञ्चालिका पुत्त्रिका स्याद्वस्त्रदन्तादिभिः कृता ॥ २.१०.१४५३ ॥

  जतुत्रपुविकारे तु जातुपं त्रापुषं त्रिषु ॥ २.१०.१४५४ ॥

  पिटकः पेटकः पेटामञ्जूषाथ विहङ्गिका ॥ २.१०.१४५५ ॥

  भारयष्टिस्तदालम्बि शिक्यं काचोऽथ पादुका ॥ २.१०.१४५६ ॥

  पादूरुपानत्स्त्री सैवानुपदीना पदायता ॥ २.१०.१४५७ ॥

  नद्ध्नी वर्ध्नी वरत्रा स्यादश्वादेस्ताडनी कशा ॥ २.१०.१४५८ ॥

  चाण्डालिका तु कण्डोल वीणा चण्डालवल्लकी ॥ २.१०.१४५९ ॥

  नाराची स्यादेषणिका शाणस्तु निकषः कषः ॥ २.१०.१४६० ॥

  व्रश्चनःपत्रपरशुरीपिका तूलिका समे ॥ २.१०.१४६१ ॥

  तैजसावर्तनी मूषा भस्त्रा चर्मप्रसेविका ॥ २.१०.१४६२ ॥

  आस्फोटनी वेधनिका कृपाणी कर्तरी समे ॥ २.१०.१४६३ ॥

  वृक्षादनी वृक्षभेदी टङ्कः पाषाणदारणः ॥ २.१०.१४६४ ॥

  क्रकचोऽस्त्री करपत्रमारा चर्मप्रभेधिका ॥ २.१०.१४६५ ॥

  सूर्मी स्थूणायःप्रतिमा शिल्पं कर्म कलादिकम् ॥ २.१०.१४६६ ॥

  प्रतिमानं प्रतिबिम्बं प्रतिमा प्रतियातना प्रतिच्छाया ॥ २.१०.१४६७ ॥

  प्रतिकृतिरर्चा पुंसि प्रतिनिधिरुपमोपमानं स्यात् ॥ २.१०.१४६८ ॥

  वाच्यलिङ्गाः समस्तुल्यः सदृक्षः सदृशः सदृक् ॥ २.१०.१४६९ ॥

  साधारणः समानश्च स्युरुत्तरपदे त्वमी ॥ २.१०.१४७० ॥

  निभसंकाशनीकाशप्रतीकाशोपमादयः ॥ २.१०.१४७१ ॥

  कर्मण्या तु विधाभृत्याभृतयो भर्म वेतनम् ॥ २.१०.१४७२ ॥

  भरण्यं भरणं मूल्यं निर्वेशः पण इत्यपि ॥ २.१०.१४७३ ॥

  सुरा हलिप्रिया हाला परिस्रुद्वरुणात्मजा ॥ २.१०.१४७४ ॥

  गन्धोत्तमाप्रसन्नेराकादम्बर्यः परिस्रुता ॥ २.१०.१४७५ ॥

  मदिरा कश्यमद्ये चाप्यवदंशस्तु भक्षणम् ॥ २.१०.१४७६ ॥

  शुण्डापानं मदस्थानं मधुवारा मधुक्रमाः ॥ २.१०.१४७७ ॥

  मध्वासवो माधवको मधु माध्वीकमद्वयोः ॥ २.१०.१४७८ ॥

  मैरेयमासवः सीधुर्मन्दको जगलः समौ ॥ २.१०.१४७९ ॥

  सन्धानं स्यादभिषवः किण्वं पुंसि तु नग्नहूः ॥ २.१०.१४८० ॥

  कारोत्तरः सुरामण्ड आपानं पानघोष्ठिका ॥ २.१०.१४८१ ॥

  चपकोऽस्त्री पानपात्रं सरकोऽप्यनुतर्षणम् ॥ २.१०.१४८२ ॥

  धूर्तोऽक्षदेवी कितवोऽक्षधूर्तो द्यूतकृत्समाः ॥ २.१०.१४८३ ॥

  स्युर्लग्नकाः प्रतिभुवः सभिका द्यूतकारकाः ॥ २.१०.१४८४ ॥

  द्यूतोऽस्त्रियामक्षवती कैतवं पण इत्यपि ॥ २.१०.१४८५ ॥

  पणोऽक्षेषु ग्लहोऽक्षास्तु देवनाः पाशकाश्च ते ॥ २.१०.१४८६ ॥

  परिणायस्तु शारीणां समन्तात्नयनेऽस्त्रियाम् ॥ २.१०.१४८७ ॥

  अष्टापदं शारिफलं प्राणिवृत्तं समाह्वयः ॥ २.१०.१४८८ ॥

  उक्ता भूरिप्रयोगत्वादेकस्मिन्येऽत्र यौगिकाः ॥ २.१०.१४८९ ॥

  ताद्धर्म्यादन्यतो वृत्तावूत्द्या लिङ्गान्तरेऽपि ते ॥ २.१०.१४९० ॥

 ॥ । इति शूद्रवर्गः १० अत्र मूलश्लोकाः ४६ । । क्षे । । ॥

  इत्यमरसिंहकृतौ नामलिङ्गानुशासने द्वितीयः काण्डो ॥ २.१०.१४९१ ॥

  भूम्यादिःसाङ्ग एव समर्थितः । अत्र मूलश्लोकाः ७३५ ॥ २.१०.१४९२ ॥

  सर्वे च मिलित्वा ७५० प्र का मू श्लो २८१ । क्षे श्लो १८ सर्वे मि २९९ । ॥ २.१०.१४९३ ॥

  एवं मू श्लो १०१७ क्षे श्लो ३२ सर्वे मि १०४९ ॥ २.१०.१४९४ ॥

॥ विशेष्यनिघ्नवर्गः । ॥

  विशेष्य निघ्नैः संकीर्णैर् नानार्थैरव्ययैरपि ॥ ३.०.१ ॥

  लिङ्गादि संग्रहैर्वर्गाः सामान्ये वर्गसंश्रयाः ॥ ३.०.२ ॥

 ॥ परिभाषा । ॥

 स्त्रीदाराद्यैर्यद्विशेष्यं यादृशैः प्रस्तुतं पदैः ॥ ३.०.३ ॥

गुणद्रव्यक्रियाशब्दास्तथा स्युस्तस्य भेदकाः ॥ ३.०.४ ॥

            विशेष्यनिघ्नवर्गः ॥ ३.१.५ ॥

 क्षेमङ्करोऽरिष्टतातिश्शिवतातिश्शिवङ्करः ॥ ३.१.६ ॥

  सुकृती पुण्यवान्धन्यो महेच्छस्तु महाशयः ॥ ३.१.७ ॥

  हृदयालुः सुहृदयो महोत्साहो महोद्यमः ॥ ३.१.८ ॥

  प्रवीणे निपुणाभिज्ञविज्ञनिष्णातशिक्षिताः ॥ ३.१.९ ॥

  वैज्ञानिकः कृतमुखः कृती कुशल इत्यपि ॥ ३.१.१० ॥

  पूज्यः प्रतीक्ष्यः सांशयिकः संशयापन्नमानसः ॥ ३.१.११ ॥

  दक्षिणीयो दक्षिणार्हस्तत्र दक्षिण्य इत्यपि ॥ ३.१.१२ ॥

  स्युर्वदान्यस्थूललक्ष्यदानशौण्डा बहुप्रदे ॥ ३.१.१३ ॥

  जैवातृकः स्यादायुष्मानन्तर्वाणिस्तु शास्त्रवित् ॥ ३.१.१४ ॥

  परीक्षकः कारणिको वरदस्तु समर्द्धकः ॥ ३.१.१५ ॥

  हर्षमाणो विकुर्वाणः प्रमना हृष्टमानसः ॥ ३.१.१६ ॥

  दुर्मना विमना अन्तर्मनाः स्यादुत्क उन्मनाः ॥ ३.१.१७ ॥

  दक्षिणे सरलोदारौ सुकलो दातृभोक्तरि ॥ ३.१.१८ ॥

  तत्परे प्रसितासक्ताविष्टार्थोद्युक्त उत्सुकः ॥ ३.१.१९ ॥

  प्रतीते प्रथितख्यातवित्त विज्ञातविश्रुताः ॥ ३.१.२० ॥

  गुणैः प्रतीते तु कृतलक्षणाहतलक्षणौ ॥ ३.१.२१ ॥

  इभ्य आढ्यो धनी स्वामी त्वीश्वरः पतिरीशिता ॥ ३.१.२२ ॥

  अधिभूर्नायको नेता प्रभुः परिवृढोऽधिपः ॥ ३.१.२३ ॥

  अधिकर्धिः समृद्धः स्यात्कुटुम्बव्यापृतस्तु यः ॥ ३.१.२४ ॥

  स्यादभ्यागारिकस्तस्मिन्नुपाधिश्च पुमानयम् ॥ ३.१.२५ ॥

  वराङ्गरूपोपेतो यस्सिंहसंहननो हि सः ॥ ३.१.२६ ॥

  निर्वार्यः कार्यकर्ता यः संपन्नः सत्वसंपदा ॥ ३.१.२७ ॥

  अवाचि मूकोऽथ मनोजवसः पितृसंनिभः ॥ ३.१.२८ ॥

  सत्कृत्यालङ्कृतां कन्यां यो ददाति स कूकुदः ॥ ३.१.२९ ॥

  लक्ष्मीवान्लक्ष्मणः श्रीलः श्रीमान्स्निग्धस्तु वत्सलः ॥ ३.१.३० ॥

  स्याद्दयालुः कारुणिकः कृपालुः सूरतस्समाः ॥ ३.१.३१ ॥

  स्वतन्त्रोऽपावृतः स्वैरी स्वच्छन्दो निरवग्रहः ॥ ३.१.३२ ॥

  परतन्त्रः पराधीनः परवान्नाथवानपि ॥ ३.१.३३ ॥

  अधीनो निघ्न आयत्तोऽस्वच्छन्दो गृह्यकोऽप्यसौ ॥ ३.१.३४ ॥

  खलपूः स्याद्बहुकरो दीर्घसूत्रश्चिरक्रियः ॥ ३.१.३५ ॥

  जाल्मोऽसमीक्ष्यकारी स्यात्कुण्ठो मन्दः क्रियासु यः ॥ ३.१.३६ ॥

  कर्मक्षमोऽलङ्कर्माणः क्रियावान्कर्मसूद्यतः ॥ ३.१.३७ ॥

  स कार्मः कर्मशीलो यः कर्मशूरस्तु कर्मठः ॥ ३.१.३८ ॥

  भरण्यभुक्कर्मकरः कर्मकारस्तु तत्क्रियः ॥ ३.१.३९ ॥

  अपस्नातो मृतस्नात आमिषशी तु शौष्कुलः ॥ ३.१.४० ॥

  बुभुक्षितः स्यात्क्षुधितो जिघत्सुरशनायितः ॥ ३.१.४१ ॥

  परान्नः परपिण्डादो भक्षको घस्मरोऽद्भरः ॥ ३.१.४२ ॥

  आद्यूनः स्यादौदरिको विजिगीषाविवर्जिते ॥ ३.१.४३ ॥

  उभौ त्वात्मम्भरिः कुक्षिम्भरिः स्वोदरपूरके ॥ ३.१.४४ ॥

  सर्वान्नीनस्तु सर्वान्नभोजी गृध्नुस्तु गर्धनः ॥ ३.१.४५ ॥

  लुब्धोऽभिलापुकस्तृष्णक्समौ लोलुपलोलुभौ ॥ ३.१.४६ ॥

  सोन्मादस्तून्मदिष्णुः स्यादविनीतः समुद्धतः ॥ ३.१.४७ ॥

  मत्ते शौण्डोत्कटक्षीबाः कामुके कमितानुकः ॥ ३.१.४८ ॥

  कम्रः कामयिताभीकः कमनः कामनोऽभिकः ॥ ३.१.४९ ॥

  विधेयो विनयग्राही वचनेस्थित आश्रवः ॥ ३.१.५० ॥

  वश्यः प्रणेयो निभृतविनीतप्रश्रिताः समाः ॥ ३.१.५१ ॥

  धृष्टे धृष्णग्वियातश्च प्रगल्भः प्रतिभान्विते ॥ ३.१.५२ ॥

  स्यादधृष्टे तु शालीनो विलक्षो विस्मयान्विते ॥ ३.१.५३ ॥

  अधीरे कातरस्त्रस्ते भीरुभीरुकभीलुकाः ॥ ३.१.५४ ॥

  आशंसुराशंसितरि गृहयालुर्ग्रहीतरि ॥ ३.१.५५ ॥

  श्रद्धालुः श्रद्धया युक्ते पतयालुस्तु पातुके ॥ ३.१.५६ ॥

  लज्जाशीलेऽपत्रपिष्णुर्वन्दारुरभिवादके ॥ ३.१.५७ ॥

  शरारुर्घातुको हिंस्रः स्याद्वर्द्धिष्णुस्तु वर्द्धनः ॥ ३.१.५८ ॥

  उत्पतिष्णुस्तूत्पतितालङ्करिष्णुस्तु मण्डनः ॥ ३.१.५९ ॥

  भूष्णुर्श्वविष्णुर्भविता वर्तिष्णुर्वर्तनः समौ ॥ ३.१.६० ॥

  निराकरिष्णुः क्षिप्नुः स्यात्सान्द्रस्निग्धस्तु मेदुरः ॥ ३.१.६१ ॥

  ज्ञाता तु विदुरो विन्दुर्विकासी तु विकस्वरः ॥ ३.१.६२ ॥

  विसृत्वरो विसृमरः प्रसारी च विसारिणि ॥ ३.१.६३ ॥

  सहिष्णुः सहनः क्षन्ता तितिक्षुः क्षमिता क्षमी ॥ ३.१.६४ ॥

  क्रोधनोऽमर्षणः कोपी चण्डस्त्वत्यन्तकोपनः ॥ ३.१.६५ ॥

  जागरूको जागरिता घूर्णितः प्रचलायितः ॥ ३.१.६६ ॥

  स्वप्नक्शयालुर्निद्रालुर्निद्राणशयितौ समौ ॥ ३.१.६७ ॥

  पराङ्मुखः पराचीनः स्यादवाङ्प्यधोमुखः ॥ ३.१.६८ ॥

  देवानञ्चति देवद्र्यङ्विश्वद्र्यङ्विश्वगञ्चति ॥ ३.१.६९ ॥

  यस्सहाञ्चति सध्र्यङ्स स तिर्यङ्यस्तिरोऽञ्चति ॥ ३.१.७० ॥

  वदो वदावदो वक्ता वागीशो वाक्पतिस्समौ ॥ ३.१.७१ ॥

  वाचोयुक्तिपटुर्वाग्मी वावदूकोऽतिवक्तरि ॥ ३.१.७२ ॥

  स्याज्जल्पाकस्तु वाचालो वाचाटो बहुगर्ह्यवाक् ॥ ३.१.७३ ॥

  दुर्मुखे मुखराबद्धमुखौ शक्लः प्रियम्वदे ॥ ३.१.७४ ॥

  लोहलः स्यादस्फुटवाग्गर्ह्यवादी तु कद्वदः ॥ ३.१.७५ ॥

  समौ कुवादकुचरौ स्यादसौम्यस्वरोऽस्वरः ॥ ३.१.७६ ॥

  रवणः शब्दनो नान्दीवादी नान्दीकरः समौ ॥ ३.१.७७ ॥

  जडोऽज्ञ एडमूकस्तु वक्तुं श्रोतुमशिक्षिते ॥ ३.१.७८ ॥

  तूष्णींशीलस्तु तूष्णीको नग्नोऽवासा दिगम्बरे ॥ ३.१.७९ ॥

  निष्कासितोऽवकृष्टः स्यादपध्वस्तस्तु धिक्कृतः ॥ ३.१.८० ॥

  आत्तगर्वोऽभिभूतः स्याद्दापितः साधितः समौ ॥ ३.१.८१ ॥

  प्रत्यादिष्टो निरस्तः स्यात्प्रत्याख्यातो निराकृतः ॥ ३.१.८२ ॥

  निकृतः स्याद्विप्रकृतो विप्रलब्धस्तु वञ्चितः ॥ ३.१.८३ ॥

  मनोहतः प्रतिहतः प्रतिबद्धो हतश्च सः ॥ ३.१.८४ ॥

  अधिक्षिप्तः प्रतिक्षिप्तो बद्धे कीलितसंयतौ ॥ ३.१.८५ ॥

  आपन्न आपत्प्राप्तः स्यात्कान्दिशीको भयद्रुतः ॥ ३.१.८६ ॥

  आक्षारितः क्षारितोऽभिशस्ते संकसुकोऽस्थिरे ॥ ३.१.८७ ॥

  व्यसनार्तोपरक्तौ द्वौ विहस्तव्याकुलौ समौ ॥ ३.१.८८ ॥

  विक्लवो विह्वलः स्यात्तु विवशोऽरिष्टदुष्टधीः ॥ ३.१.८९ ॥

  कश्यः कश्यार्हे सन्नद्धे त्वाततायी वधोद्यते ॥ ३.१.९० ॥

  द्वेष्ये त्वक्षिगतो वध्यः शीर्षच्छेद्य इमौ समौ ॥ ३.१.९१ ॥

  विष्यो विषेण यो वध्यो मुसल्यो मुसलेन यः ॥ ३.१.९२ ॥

  शिश्विदानोऽकृष्णकर्मा चपलश्चिकुरः समौ ॥ ३.१.९३ ॥

  दोषैकदृक्पुरोभागी निकृतस्त्वनृजुः शठः ॥ ३.१.९४ ॥

  कर्णेजपः सूचकः स्यात्पिशुनो दुर्जनः खलः ॥ ३.१.९५ ॥

  नृशंसो घातुकः क्रूरः पापो धूर्तस्तु वञ्चकः ॥ ३.१.९६ ॥

  अज्ञे मूढयथाजातमूर्खवैधेयबालिशाः ॥ ३.१.९७ ॥

  कदर्ये कृपणक्षुद्रकिम्पचानमितम्पचाः ॥ ३.१.९८ ॥

  निःस्वस्तु दुर्विधो दीनो दरिद्रो दुर्गतोऽपि सः ॥ ३.१.९९ ॥

  वनीयको याचनको मार्गणो याचकार्थिनौ ॥ ३.१.१०० ॥

  अहङ्कारवानहंयुः शुभंयुस्तु शुभान्वितः ॥ ३.१.१०१ ॥

  दिव्योपपादुका देवा नृगवाद्या जरायुजाः ॥ ३.१.१०२ ॥

  स्वेदजाः कृमिदंशाद्याः पक्षिसर्पादयोऽण्डजाः । ॥ ३.१.१०३ ॥

 ॥ इति प्राणिवर्गः अत्र मूलश्लोकाः ५० । । ॥

  उद्भिदस्तरुगुल्माद्या उद्भिदुद्भिज्जमुद्भिदम् ॥ ३.१.१०४ ॥

  सुन्दरं रुचिरं चारु सुषमं साधु शोभनम् ॥ ३.१.१०५ ॥

  कान्तं मनोरमं रुच्यं मनोज्ञं मञ्जु मञ्जुलम् ॥ ३.१.१०६ ॥

  रम्यं मनोहरं सौम्यं भद्रकं रमणीयकम् ॥ ३.१.१०७ ॥

  तदासेचनकं तृप्तेर्नास्त्यन्तो यस्य दर्शनात् ॥ ३.१.१०८ ॥

  अभीष्टेऽभीप्सितं हृद्यं दयितं वल्लभं प्रियम् ॥ ३.१.१०९ ॥

  निकृष्टप्रतिकृष्टार्वरेफयाप्यावमाधमाः ॥ ३.१.११० ॥

  कुपूयकुत्सितावद्यखेटगर्ह्याणकाः समाः ॥ ३.१.१११ ॥

  मलीमसं तु मलिनं कच्चरं मलदूषितम् ॥ ३.१.११२ ॥

  पूतं पवित्रं मेध्यं च वीध्रं तु विमलार्थकम् ॥ ३.१.११३ ॥

  निर्णिक्तं शोधितं मृष्टं निःशोध्यमनवस्करम् ॥ ३.१.११४ ॥

  असारं फल्गु शून्यं तु वशिकं तुच्छरिक्तके ॥ ३.१.११५ ॥

  क्लीबे प्रधानं प्रमुखप्रवेकानुत्तमोत्तमाः ॥ ३.१.११६ ॥

  मुख्यवर्यवरेण्याश्च प्रवर्होऽनवरार्ध्यवत् ॥ ३.१.११७ ॥

  परार्ध्याग्रप्राग्रहरप्राग्रयाग्रयाग्रीयमग्रियम् ॥ ३.१.११८ ॥

  श्रेयान्श्रेष्ठः पुष्कलः स्यात्सत्तमश्चातिशोभने ॥ ३.१.११९ ॥

  स्युरुत्तरपदे व्याघ्रपुङ्गवर्षभकुञ्जराः ॥ ३.१.१२० ॥

  सिंहशार्दूलनागाद्याः पुंसि श्रेष्ठार्थगोचराः ॥ ३.१.१२१ ॥

  अप्राग्रयं द्वयहीने द्वे अप्रधानोपसर्जने ॥ ३.१.१२२ ॥

  विशंकटं पृथु बृहद्विशालं पृथुलं महत् ॥ ३.१.१२३ ॥

  वड्रोरुविपुलं पीनपीव्नी तु स्थूलपीवरे ॥ ३.१.१२४ ॥

  स्तोकाल्पक्षुल्लकाः सूक्ष्मं श्लक्ष्णं दभ्रं कृशं तनु ॥ ३.१.१२५ ॥

  स्त्रियां मात्रा त्रुटिः पुंसि लवलेशकणाणवः ॥ ३.१.१२६ ॥

  अत्यल्पेऽल्पिष्ठमल्पीयः कनीयोऽणीय इत्यपि ॥ ३.१.१२७ ॥

  प्रभूतं प्रचुरं प्राज्यमदभ्रं बहुलं बहु ॥ ३.१.१२८ ॥

  पुरुहूः पुरु भूयिष्ठं स्फारं भूयश च भूरि च ॥ ३.१.१२९ ॥

  परः शताद्यास्ते येषां परा संख्या शतादिकात् ॥ ३.१.१३० ॥

  गणनीये तु गणेयं संख्याते गणितमथ समं सर्वम् ॥ ३.१.१३१ ॥

  विश्वमशेषं कृत्स्नं समस्तनिखिलाखिलानि निःशेषम् ॥ ३.१.१३२ ॥

  समग्रं सकलं पूर्णमखण्डं स्यादनूनके ॥ ३.१.१३३ ॥

  घनं निरन्तरं सान्द्रं पेलवं विरलं तनु ॥ ३.१.१३४ ॥

  समीपे निकटासन्नसंनिकृष्टसनीडवत् ॥ ३.१.१३५ ॥

  सदेशाभ्याशसविधसमर्यादसवेशवत् ॥ ३.१.१३६ ॥

  उपकण्ठान्तिकाभ्यर्णाभ्यग्रा अप्यभितोऽव्ययम् ॥ ३.१.१३७ ॥

  संसक्ते त्वव्यवहितमपदान्तरमित्यपि ॥ ३.१.१३८ ॥

  नेदिष्ठमन्तिकतमं स्याद्दूरं विप्रकृष्टकम् ॥ ३.१.१३९ ॥

  दवीयश्च दविष्ठं च सुदूरं दीर्घमायतम् ॥ ३.१.१४० ॥

  वर्तुलं निस्तलं वृत्तं बन्धुरं तून्नतानतम् ॥ ३.१.१४१ ॥

  उच्चप्रांशून्नतोदग्रोच्छ्रितास्तुङ्गेऽथ वामने ॥ ३.१.१४२ ॥

  न्यङ्नीचखर्वह्रस्वाः स्युरवाग्रेऽवनतानतम् ॥ ३.१.१४३ ॥

  अरालं वृजिनं जिह्ममूर्मिमत्कुञ्चितं नतम् ॥ ३.१.१४४ ॥

  आविद्धं कुटिलं भुग्नं वेल्लितं वक्रमित्यपि ॥ ३.१.१४५ ॥

  ऋजावजिह्मप्रगुणौ व्यस्ते त्वप्रगुणाकुलौ ॥ ३.१.१४६ ॥

  शाश्वतस्तु ध्रुवो नित्यसदातनसनातनाः ॥ ३.१.१४७ ॥

  स्थास्नुः स्थिरतरः स्थेयानेकरूपतया तु यः ॥ ३.१.१४८ ॥

  कालव्यापी स कूटस्थः स्थावरो जङ्गमेतरः ॥ ३.१.१४९ ॥

  चरिष्णु जङ्गमचरं त्रसमिङ्गं चराचरम् ॥ ३.१.१५० ॥

  चलनं कम्पनं कम्प्रं चलं लोलं चलाचलम् ॥ ३.१.१५१ ॥

  चञ्चलं तरलं चैव पारिप्लवपरिप्लवे ॥ ३.१.१५२ ॥

  अतिरिक्तः समधिको धृढसन्धिस्तु संहतः ॥ ३.१.१५३ ॥

  खक्खटं कठिनं क्रूरं कठोरं निष्ठुरं धृढम् ॥ ३.१.१५४ ॥

  जरठं मूर्तिमन्मूर्तं प्रवृद्धं प्रौढमेधितम् ॥ ३.१.१५५ ॥

  पुराणे प्रतनप्रत्नपुरातनचिरन्तनाः ॥ ३.१.१५६ ॥

  प्रत्यग्रोऽभिनवो नव्यो नवीनो नूतनो नवः ॥ ३.१.१५७ ॥

  नूत्नश्च सुकुमारं तु कोमलं मृदुलं मृदु ॥ ३.१.१५८ ॥

  अन्वगन्वक्षमनुगेऽनुपदं क्लीबमव्ययम् ॥ ३.१.१५९ ॥

  प्रत्यक्षं स्यादैन्द्रियकमप्रत्यक्षमतीन्द्रियम् ॥ ३.१.१६० ॥

  एकतानोऽनन्यवृत्तिरैकाग्रैकायनावपि ॥ ३.१.१६१ ॥

  अप्येकसर्ग एकाग्र्योऽप्येकायनगतोऽपि सः ॥ ३.१.१६२ ॥

  पुंस्यादिः पूर्वपौरस्त्यप्रथमाद्या अथास्त्रियाम् ॥ ३.१.१६३ ॥

  अन्तो जघन्यं चरममन्त्यपाश्चात्यपश्चिमाः ॥ ३.१.१६४ ॥

  मोघं निरर्थकं स्पष्टं स्फुटं प्रव्यक्तमुल्बणम् ॥ ३.१.१६५ ॥

  साधारणं तु सामान्यमेकाकी त्वेक एककः ॥ ३.१.१६६ ॥

  भिन्नार्थका अन्यतर एकं त्वोऽन्येतरावपि ॥ ३.१.१६७ ॥

  उच्चावचं नैकभेदमुच्चण्डमविलम्बितम् ॥ ३.१.१६८ ॥

  अरुन्तुदस्तु मर्मस्पृगबाधं तु निरर्गलम् ॥ ३.१.१६९ ॥

  प्रसव्यं प्रतिकूलं स्यादपसव्यमपष्ठु च ॥ ३.१.१७० ॥

  वामं शरीरे सव्यं स्यादपसव्यं तु दक्षिणम् ॥ ३.१.१७१ ॥

  सङ्कटं ना तु संबाधः कलिलं गहनं समे ॥ ३.१.१७२ ॥

  संकीर्णे संकुलाकीर्णे मुण्डितं परिवापितम् ॥ ३.१.१७३ ॥

  ग्रन्थितं सन्दितं दृब्धं विसृतं विस्तृतं ततम् ॥ ३.१.१७४ ॥

  अन्तर्गतं विस्मृतं स्यात्प्रऽप्तप्रणिहिते समे ॥ ३.१.१७५ ॥

  वेल्लितप्रेङ्खिताधूतचलिताकम्पिता धुते ॥ ३.१.१७६ ॥

  नुत्तनुन्नास्तनिष्ठयूताविद्धक्षिप्तेरिताः समाः ॥ ३.१.१७७ ॥

  परिक्षिप्तं तु निवृत्तं मूषितं मुषितार्थकम् ॥ ३.१.१७८ ॥

  प्रवृद्धप्रसृते न्यस्तनिसृष्टे गुणिताहते ॥ ३.१.१७९ ॥

  निदिग्धोपचिते गूढगुप्ते गुण्ठितरूषिते ॥ ३.१.१८० ॥

  द्रुतावदीर्णे उद्गूर्णोद्यते काचितशिक्यिते ॥ ३.१.१८१ ॥

  घ्राणघ्राते दिग्धलिप्ते समुदक्तोद्धृते समे ॥ ३.१.१८२ ॥

  वेष्टितम् स्याद्वलयितं संवीतं रुद्धमावृतम् ॥ ३.१.१८३ ॥

  रुग्णं भुग्नेऽथ निशितक्ष्णुतशातानितेजिते ॥ ३.१.१८४ ॥

  स्याद्विनाशोन्मुखं पक्वम् ह्रीणह्रीतौ तु लज्जिते ॥ ३.१.१८५ ॥

  वृत्ते तु वृतव्यावृत्तौ संयोजित उपाहितः ॥ ३.१.१८६ ॥

  प्राप्यं गम्यं समासाद्यम् स्यन्नं रीणं स्नुतं स्रुतम् ॥ ३.१.१८७ ॥

  संगूढः स्यात्संकलितोऽवगीतः ख्यातगर्हणः ॥ ३.१.१८८ ॥

  विविधः स्याद्बहुविधो नानारूपः पृथग्विधः ॥ ३.१.१८९ ॥

  अवरीणो धिक्कृतश्चाप्यवध्वस्तोऽवचूर्णितः ॥ ३.१.१९० ॥

  अनायासकृतं फाण्टं स्वनितं ध्वनितं समे ॥ ३.१.१९१ ॥

  बद्धे सन्दानितं मूतमुद्दितं सन्दितं सितम् ॥ ३.१.१९२ ॥

  निष्पक्वे क्वथितं पाके क्षीराज्य हविषां शृतम् ॥ ३.१.१९३ ॥

  निर्वाणो मुनिवह्न्यादौ निर्वातस्तु गतेऽनिले ॥ ३.१.१९४ ॥

  पक्वं परिणते गूनं हन्ने मीढं तु मूत्रिते ॥ ३.१.१९५ ॥

  पुष्टे तु पुषितं सोढे क्षान्तमुद्वान्तमुद्गते ॥ ३.१.१९६ ॥

  दान्तस्तु दमिते शान्तः शमिते प्रार्थितेऽर्दितः ॥ ३.१.१९७ ॥

  ज्ञप्तस्तु ङ्यपिते छन्नश्छादिते पूजितेऽञ्चितः ॥ ३.१.१९८ ॥

  पूर्णस्तु पूरिते क्लिष्टः क्लिशितेऽवसिते सितः ॥ ३.१.१९९ ॥

  प्रुष्टप्लुष्टोषिता दग्धे तष्टत्वष्टौ तनूकृते ॥ ३.१.२०० ॥

  वेधितच्छिद्रितौ विद्धे विन्नवित्तौ विचारिते ॥ ३.१.२०१ ॥

  निष्प्रभे विगतारोकौ विलीने विद्रुतद्रुतौ ॥ ३.१.२०२ ॥

  सिद्धे निर्वृत्तनिष्पन्नौ दारिते भिन्नभेदितौ ॥ ३.१.२०३ ॥

  ऊतं स्यूतमुतं चेति त्रितयं तन्तु सन्तते ॥ ३.१.२०४ ॥

  स्यादर्हिते नमस्यितनमसितमपचायितार्चितापचितम् ॥ ३.१.२०५ ॥

  वरिवसिते वरिवस्यितमुपासितं चोपचरितं च ॥ ३.१.२०६ ॥

  संतापितसंतप्तौ धूपित धूपायितौ च दूनश्च ॥ ३.१.२०७ ॥

  हृष्टो मत्तस्तृप्तः प्रह्लन्नः प्रमुदितः प्रीतः ॥ ३.१.२०८ ॥

  छिन्नं छातं लूनं कृत्तं दातं दितं छितं वृक्णम् ॥ ३.१.२०९ ॥

  स्रस्तं ध्वस्तं भ्रष्टं स्कन्नं पन्नं च्युतं गलितम् ॥ ३.१.२१० ॥

  लब्धं प्राप्तं विन्नं भावितमासादितं च भूतं च ॥ ३.१.२११ ॥

  अन्वेषितं गवेषितमन्विष्टं मार्गितं मृगितम् ॥ ३.१.२१२ ॥

  आर्द्रं सार्द्रं क्लिन्नं तिमितं स्मितितं समुन्नमुत्तं च ॥ ३.१.२१३ ॥

  त्रातं त्राणं रक्षितमवितं गोपायितं च गुप्तं च ॥ ३.१.२१४ ॥

  अवगणितमवमतावज्ञाते अवमानितं च परिभूते ॥ ३.१.२१५ ॥

  त्यक्तं हीनं विधुतं समुज्झितं धूतमुत्सृष्टे ॥ ३.१.२१६ ॥

  उक्तं भाषितमुदितं जल्पितमाख्यातमभिहितं लपितम् ॥ ३.१.२१७ ॥

  बुद्धं बुधितं मनितं विदितं प्रतिपन्नमवसितावगते ॥ ३.१.२१८ ॥

  उरीकृतमुररीकृतमङ्गीकृतमाश्रुतं प्रतिज्ञातम् ॥ ३.१.२१९ ॥

  संगीर्णविदितसंश्रुतसमाहितोपश्रुतोपगतम् ॥ ३.१.२२० ॥

  ईलितशस्तपणायितपनायितप्रणुतपणितपनितानि ॥ ३.१.२२१ ॥

  अपि गीर्णवर्णिताभिष्टुतेडितानि स्तुतार्थानि ॥ ३.१.२२२ ॥

  भक्षितचर्वितलिप्तप्रत्यवसितगिलितखादितप्सातम् ॥ ३.१.२२३ ॥

  अभ्यवहृतान्नजग्धग्रस्तग्लस्ताशितं भुक्ते ॥ ३.१.२२४ ॥

  क्षेपिष्ठक्षोदिष्ठप्रेष्ठवरिष्ठस्थविष्ठबंहिष्ठाः ॥ ३.१.२२५ ॥

  क्षिप्रक्षुद्राभीप्सितपृथुपीवरबहुलप्रकर्षार्थाः ॥ ३.१.२२६ ॥

  साधिष्ठद्राघिष्ठस्फेष्ठगरिष्ठह्रसिष्ठवृन्दिष्ठाः ॥ ३.१.२२७ ॥

  बाढव्यायतबहुगुरुवामनवृन्दारकातिशये ॥ ३.१.२२८ ॥

 ॥ संकीर्णवर्गः । ॥

  प्रकृतिप्रत्ययार्थाद्यैः संकीर्णे लिङ्गमुन्नयेत् ॥ ३.२.२२९ ॥

 ॥ । अथ संकीर्णवर्गः ॥

  कर्म क्रिया तत्सातत्ये गम्ये स्युरपरस्पराः ॥ ३.२.२३० ॥

  साकल्यासंगवचने पारायणपरायणे ॥ ३.२.२३१ ॥

  यदृच्छा स्वैरिता हेतुशून्या त्वास्था विलक्षणम् ॥ ३.२.२३२ ॥

  शमथस्तु शमः शान्तिर्दान्तिस्तु दमथो दमः ॥ ३.२.२३३ ॥

  अवदानं कर्म वृत्तं काम्यदानं प्रवारणम् ॥ ३.२.२३४ ॥

  वशक्रिया संवननं मूलकर्म तु कार्मणम् ॥ ३.२.२३५ ॥

  विधूननं विधुवनं तर्पणं प्रीणनावनम् ॥ ३.२.२३६ ॥

  पर्याप्तिः स्यात्परित्राणं हस्तधारणमित्यपि ॥ ३.२.२३७ ॥

  सेवनं सीवनं स्यूतिर्विदरः स्फुटनं भिदा ॥ ३.२.२३८ ॥

  आक्रोशनमभीषङ्गः संवेदो वेदना न ना ॥ ३.२.२३९ ॥

  संमूर्च्छनमभिव्याप्तिर्याञ्चा भिक्षार्थनार्दना ॥ ३.२.२४० ॥

  वर्धनं छेदनेऽथ द्वे आनन्दनसभाजने ॥ ३.२.२४१ ॥

  आप्रच्छन्नमथाम्नायः संप्रदायः क्षये क्षिया ॥ ३.२.२४२ ॥

  ग्रहे ग्राहो वशः कान्तौ रक्ष्णस्त्राणे रणः कणे ॥ ३.२.२४३ ॥

  व्यधो वेधे पचा पाके हवो हूतौ वरो वृत्तौ ॥ ३.२.२४४ ॥

  ओषः प्लोषे नयो नाये ज्यानिर्जीर्णौ भ्रमो भ्रमौ ॥ ३.२.२४५ ॥

  स्फातिर्वृद्धौ प्रथा ख्यातौ स्पृष्टिः पृक्तौ स्नवः स्रवे ॥ ३.२.२४६ ॥

  एधा समृद्धौ स्फुरणे स्फुरणा प्रमितौ प्रमा ॥ ३.२.२४७ ॥

  प्रसूतिः प्रसवे श्च्योते प्राधारः क्लमथः क्लमे ॥ ३.२.२४८ ॥

  उत्कर्षोऽतिशये सन्धिः श्लेषे विषय आश्रये ॥ ३.२.२४९ ॥

  क्षिपायां क्षेपणं गीर्णिर्गिरौ गुरणमुद्यमे ॥ ३.२.२५० ॥

  उन्नाय उन्नये श्रायः श्रयणे जयने जयः ॥ ३.२.२५१ ॥

  निगादो निगदे मादो मद उद्वेग उद्भ्रमे ॥ ३.२.२५२ ॥

  विमर्दनं परिमलोऽभ्युपपत्तिरनुग्रहः ॥ ३.२.२५३ ॥

  निग्रहस्तद्विरुद्धः स्यादभियोगस्त्वभिग्रहः ॥ ३.२.२५४ ॥

  मुष्टिबन्धस्तु संग्राहो डिम्बे डमरविप्लवौ ॥ ३.२.२५५ ॥

  बन्धनं प्रसितिश्चारः स्पर्शः स्प्रष्टोपतप्तरि ॥ ३.२.२५६ ॥

  निकारो विप्रकारः स्यादाकारस्त्विङ्ग इङ्गितम् ॥ ३.२.२५७ ॥

  परिणामो विकारे द्वे समे विकृतिविक्रिये ॥ ३.२.२५८ ॥

  अपहारस्त्वपचयः समाहारः समुच्चयः ॥ ३.२.२५९ ॥

  प्रत्याहार उपादानं विहारस्तु परिक्रमः ॥ ३.२.२६० ॥

  अभिहारोऽभिग्रहणं निहारोऽभ्यवकर्षणम् ॥ ३.२.२६१ ॥

  अनुहारोऽनुकारः स्यादर्थस्यापगमे व्ययः ॥ ३.२.२६२ ॥

  प्रवाहस्तु प्रवृत्तिः स्यात्प्रवहो गमनं बहिः ॥ ३.२.२६३ ॥

  वियामो वियमो यामो यमः संयामसंयमौ ॥ ३.२.२६४ ॥

  हिम्साकर्माभिचारः स्याज्जागर्या जांगरा द्वयोः ॥ ३.२.२६५ ॥

  विघ्नोऽन्तरायः प्रत्यूहः स्यादुपघ्नोऽन्तिकाश्रये ॥ ३.२.२६६ ॥

  निर्वेश उपभोगः स्यात्परिसर्पः परिक्रिया ॥ ३.२.२६७ ॥

  विधुरं तु प्रविश्लेषेऽभिप्रायश्छन्द आशयः ॥ ३.२.२६८ ॥

  संक्षेपणं समसनं पर्यवस्था विरोधनम् ॥ ३.२.२६९ ॥

  परिसर्या परीसारः स्यादास्या त्वासना स्थितिः ॥ ३.२.२७० ॥

  विस्तारो विग्रहो व्यासः स च शब्दस्य विस्तरः ॥ ३.२.२७१ ॥

  संवाहनं मर्दनं स्याद्विनाशः स्याददर्शनम् ॥ ३.२.२७२ ॥

  संस्तवः स्यात्परिचयः प्रसरस्तु विसर्पणम् ॥ ३.२.२७३ ॥

  नीवाकस्तु प्रयामः स्यात्संनिधिः संनिकर्षणम् ॥ ३.२.२७४ ॥

  लवोऽभिलाषो लवने निष्पावः पवने पवः ॥ ३.२.२७५ ॥

  प्रस्तावः स्यादपसरस्त्रसरः सूत्रवेष्टनम् ॥ ३.२.२७६ ॥

  प्रजनः स्यादुपसरः प्रश्रयप्रणयौ समौ ॥ ३.२.२७७ ॥

  धीशक्तिर्निष्क्रमोऽस्त्री तु संक्रमो दुर्गसंचरः ॥ ३.२.२७८ ॥

  प्रत्युत्क्रमः प्रयोगार्थः प्रक्रमः स्यादुपक्रमः ॥ ३.२.२७९ ॥

  स्यादभ्यादानमुद्धात आरम्भः संभ्रमस्त्वरा ॥ ३.२.२८० ॥

  प्रतिबन्धः प्रविष्टम्भोऽवनायस्तु निपातनम् ॥ ३.२.२८१ ॥

  उपलम्भस्त्वनुभवः समालम्भो विलेपनम् ॥ ३.२.२८२ ॥

  विप्रलम्भो विप्रयोगो विलम्भस्त्वतिसर्जनम् ॥ ३.२.२८३ ॥

  विश्रावस्तु प्रतिख्यातिरवेक्षा प्रतिजागरः ॥ ३.२.२८४ ॥

  निपाठनिपठौ पाठे तेमस्तेमौ समुन्दने ॥ ३.२.२८५ ॥

  आदीनवास्रवौ क्लेशे मेलके संगसंगमौ ॥ ३.२.२८६ ॥

  संवीक्षनं विचयनं मार्गणं मृगणा मृगः ॥ ३.२.२८७ ॥

  परिरम्भः परिष्वङ्गः संश्लेष उपगूहनम् ॥ ३.२.२८८ ॥

  निर्वर्णनं तु निध्यानं दर्शनालोकनेक्षणम् ॥ ३.२.२८९ ॥

  प्रत्याख्यानं निरसनं प्रत्यादेशो निराकृतिः ॥ ३.२.२९० ॥

  उपशायो विशायश्च पर्यायशयनार्थकौ ॥ ३.२.२९१ ॥

  अर्तनं च ऋतीया च हृणीया च घृणार्थकाः ॥ ३.२.२९२ ॥

  स्याद्व्यत्यासो विपर्यासो व्यत्ययश्च विपर्यये ॥ ३.२.२९३ ॥

  पर्ययोऽतिक्रमस्तस्मिन्नतिपात उपात्ययः ॥ ३.२.२९४ ॥

  प्रेषणं यत्समाहूय तत्र स्यात्प्रतिशासनम् ॥ ३.२.२९५ ॥

  स संस्तावः क्रतुषु या स्तुतिभूमिर्द्विजन्मनाम् ॥ ३.२.२९६ ॥

  निधाय तक्ष्यते यत्र काष्ठे काष्ठं स उद्धनः ॥ ३.२.२९७ ॥

  स्तम्बघ्नस्तु स्तम्बघनः स्तम्बो येन निहन्यते ॥ ३.२.२९८ ॥

  आविधो विध्यते येन तत्र विष्वक्समे निघः ॥ ३.२.२९९ ॥

  उत्कारश्च निकारश्च द्वौ धान्योत्क्षेपणार्थकौ ॥ ३.२.३०० ॥

  निगारोद्गारविक्षावोद्ग्राहास्तु गरणादिषु ॥ ३.२.३०१ ॥

  आरत्यवरतिविरतय उपरामेऽथास्त्रियां तु निष्ठेवः ॥ ३.२.३०२ ॥

  निष्ठयूतिर्निष्ठेवननिष्ठीवनमित्यभिन्नानि ॥ ३.२.३०३ ॥

  जवने जूतिः सातिस्त्ववसाने स्यादथ ज्वरे जूर्तिः ॥ ३.२.३०४ ॥

  उदजस्तु पशु प्रेरणमकरणिरित्यादयः शापे ॥ ३.२.३०५ ॥

  गोत्रान्तेभ्यस्तस्य वृन्दमित्यौपगवकादिकम् ॥ ३.२.३०६ ॥

  आपूपिकं शाष्कुलिकमेवमाद्यमचेतसाम् ॥ ३.२.३०७ ॥

  माणवानां तु माणव्यं सहायानां सहायता ॥ ३.२.३०८ ॥

  हल्या हलानां ब्राह्मण्यवाडव्ये तु द्विजन्मनाम् ॥ ३.२.३०९ ॥

  द्वे पर्शुकानां पृष्ठानां पार्श्वं पृष्ठ्यमनुक्रमात् ॥ ३.२.३१० ॥

  खलानां खलिनी खल्याप्यथ मानुष्यकं नृणाम् ॥ ३.२.३११ ॥

  ग्रामता जनता धूम्या पाश्या गल्या पृथक्पृथक् ॥ ३.२.३१२ ॥

  अपि साहस्रकारीषवार्मणाथर्वणादिकं । ॥ ३.२.३१३ ॥

 ॥ नानार्थवर्गः ॥

  नानार्थाः केऽपि कान्तादि वर्गेष्वेवात्र कीर्तिताः ॥ ३.३.३१४ ॥

 ॥ । अथ नानार्थवर्गः ॥

  भूरिप्रयोगा ये येषु पर्यायेष्वपि तेषु ते ॥ ३.३.३१५ ॥

  आकाशे त्रिदिवे नाको लोकस्तु भुवने जने ॥ ३.३.३१६ ॥

  पद्ये यशसि च श्लोकः शरे खड्गे च सायकः ॥ ३.३.३१७ ॥

  जम्बुकौ क्रोष्टुवरुणौ पृथुकौ चिपिटार्भकौ ॥ ३.३.३१८ ॥

  आलोकौ दर्शनद्योतौ भेरीपटकमानकौ ॥ ३.३.३१९ ॥

  उत्सङ्गचिह्नयोरङ्कः कलङ्कोऽङ्कापवादयोः ॥ ३.३.३२० ॥

  तक्षको नागवर्द्धक्योरर्कः स्फटिकसूर्ययोः ॥ ३.३.३२१ ॥

  मरुते वेधसि ब्रघ्ने पुंसि कः कं शिरोऽम्बुनोः ॥ ३.३.३२२ ॥

  स्यात्पुलाकस्तुच्छधान्ये संक्षेपे भक्तसिक्थके ॥ ३.३.३२३ ॥

  उलूके करिणः पुच्छमूलोपान्ते च पेचकः ॥ ३.३.३२४ ॥

  कमण्डलौ च करकः सुगते च विनायकः ॥ ३.३.३२५ ॥

  किष्कुर्हस्ते वितस्तौ च शूककीटे च वृश्चिकः ॥ ३.३.३२६ ॥

  प्रतिकूले प्रतीकस्त्रिष्वेकदेशे तु पुंस्ययम् ॥ ३.३.३२७ ॥

  स्याद्भूतिकं तु भूनिम्बे कत्तृणे भूस्तृणेऽपि च ॥ ३.३.३२८ ॥

  ज्योत्स्निकायां च घोषे च कोशातक्यथ कट्फले ॥ ३.३.३२९ ॥

  सिते च खदिरे सोमवल्कः स्यादथ सिह्वके ॥ ३.३.३३० ॥

  तिलकल्के च पिण्याको बाह्लीकं रामठेऽपि च ॥ ३.३.३३१ ॥

  महेन्द्र गुग्गुलूलूकव्यालग्राहिषु कौशिकः ॥ ३.३.३३२ ॥

  रुक्तापशङ्कास्वातङ्कः स्वल्पेऽपि क्षुल्लकस्त्रिषु ॥ ३.३.३३३ ॥

  जैवातृकः शशाङ्केऽपि खुरेऽप्यश्वस्य वर्तकः ॥ ३.३.३३४ ॥

  व्याघ्रेऽपि पुण्डरीको ना यवान्यामपि दीपकः ॥ ३.३.३३५ ॥

  शालावृकाः कपिक्रोष्टुश्वानः स्वर्णेऽपि गैरिकम् ॥ ३.३.३३६ ॥

  पीडार्थेऽपि व्यलीकं स्यादलीकं त्वप्रियेऽनृते ॥ ३.३.३३७ ॥

  शीलान्वयावनूके द्वे शल्के शकलवल्कले ॥ ३.३.३३८ ॥

  साष्टे शते सुवर्णानां हेम्न्युरोभूषणे पले ॥ ३.३.३३९ ॥

  दीनारेऽपि च निष्कोऽस्त्री कल्कोऽस्त्री शमलैनसोः ॥ ३.३.३४० ॥

  दम्भेऽप्यथ पिनाकोऽस्त्री शूलशङ्करधन्वनोः ॥ ३.३.३४१ ॥

  धेनुका तु करेण्वां च मेघजाले च कालिका ॥ ३.३.३४२ ॥

  कारिका यातनावृत्त्योः कर्णिका कर्णभूषणे ॥ ३.३.३४३ ॥

  करिहस्तेऽङ्गुलौ पद्मबीजकोश्यां त्रिषूत्तरे ॥ ३.३.३४४ ॥

  वृन्दारकौ रूपिमुख्यावेके मुख्यान्यकेवलाः ॥ ३.३.३४५ ॥

  स्याद्दाम्भिकः कौक्कुटिको यश्चादूरेरितेक्षणः ॥ ३.३.३४६ ॥

  ललाटिकः प्रभोर्भालदर्शी कार्याक्षमश् ॥ ३.३.३४७ ॥

   च यः ॥ ३.३.३४८ ॥

  भूभृन्नितम्बवलयचक्रेषु कटकोऽस्त्रियाम् ॥ ३.३.३४९ ॥

  सूच्यग्रे क्षुद्रशत्रौ च रोमहर्षे च कण्टकः ॥ ३.३.३५० ॥

  पाकौ पक्तिशिशू मध्यरत्ने नेतरि नायकः ॥ ३.३.३५१ ॥

  पर्यङ्कः स्यात्परिकरे स्याद्व्याग्रेऽपि च लुब्धकः ॥ ३.३.३५२ ॥

  पेटकस्त्रिषु वृन्देऽपि गुरौ देश्ये च देशिकः ॥ ३.३.३५३ ॥

  खेटकौ ग्रामफलकौ धीवरेऽपिच जालिकः ॥ ३.३.३५४ ॥

  पुष्परेणौ च किञ्जल्कः शुल्कोऽस्त्री स्त्रीधनेऽपि च ॥ ३.३.३५५ ॥

  स्यात्कल्लोलेऽप्युत्कलिका वार्धकं भाववृन्दयोः ॥ ३.३.३५६ ॥

  करिण्यां चापि गणिका दारकौ बालभेदकौ ॥ ३.३.३५७ ॥

  अन्धेऽप्यनेडमूकः स्यात्टङ्कौ दर्पाश्मदारणौ ॥ ३.३.३५८ ॥

  मृद्भाण्डेऽप्युष्ट्रिका मन्थे खजकं रसदर्वके ॥ ३.३.३५९ ॥

          इति कान्ताः ॥ ३.३.३६० ॥

  मयूखस्त्विट्करज्वालास्वलिबाणौ शिलीमुखौ ॥ ३.३.३६१ ॥

  शङ्खो निधौ ललटास्थ्निकम्बौ न स्त्रीन्द्रियेऽपि खम् ॥ ३.३.३६२ ॥

  धृणिज्वाले अपि शिखे शैलवृक्षौ नगावगौ ॥ ३.३.३६३ ॥

          इति खान्ताः ॥ ३.३.३६४ ॥

  आशुगौ वायुविशिखौ शरार्कविहगाः खगाः ॥ ३.३.३६५ ॥

  पतङ्गौ पक्षिसूर्यौ च पूगः क्रमुकवृन्दयोः ॥ ३.३.३६६ ॥

  पशवोऽपि मृगा वेगः प्रवाहजवयोरपि ॥ ३.३.३६७ ॥

  परागः कौसुमे रेणौ स्नानीयादौ रजस्यपि ॥ ३.३.३६८ ॥

  गजेऽपि नागमातङ्गावपाङ्गस्तिलकेऽपि च ॥ ३.३.३६९ ॥

  सर्गः स्वभावनिर्मोक्षनिश्चयाध्यायसृष्टिषु ॥ ३.३.३७० ॥

  योगः संनहनोपायध्यानसंगतियुक्तिषु ॥ ३.३.३७१ ॥

  भोगः सुखे स्त्र्यादिभृतावहेश्च फणकाययोः ॥ ३.३.३७२ ॥

  चातके हरिणे पुंसि सारङ्गः शवले त्रिषु ॥ ३.३.३७३ ॥

  कपौ च प्लवगः शापे त्वभिषङ्गः पराभवे ॥ ३.३.३७४ ॥

  यानाद्यङ्गे युगः पुंसि युगं युग्मे कृतादिषु ॥ ३.३.३७५ ॥

  स्वर्गेषुपशुवाग्वज्र दिङ्नेत्रधृणिभूजले ॥ ३.३.३७६ ॥

  लक्ष्यदृष्ट्या स्त्रियां पुंसि गौर्लिङ्गं चिह्न शेफसोः ॥ ३.३.३७७ ॥

  शृङ्गं प्राधान्यसान्वोश्च वराङ्गं मूर्धगुह्ययोः ॥ ३.३.३७८ ॥

  भगं श्रीकाममाहात्म्यवीर्ययत्नार्ककीर्तिषु ॥ ३.३.३७९ ॥

            इति गान्ताः ॥ ३.३.३८० ॥

  परिघः परिघातेऽस्त्रेऽप्योघो वृन्देऽम्भसां रये ॥ ३.३.३८१ ॥

  मूल्ये पूजाविधावर्घोऽहोदुःखव्यसनेष्वघम् ॥ ३.३.३८२ ॥

  त्रिष्विष्टेऽल्पे लघुः काचाः शिक्यमृद्भेददृग्रुजः ॥ ३.३.३८३ ॥

            इति घान्ताः ॥ ३.३.३८४ ॥

  विपर्यासे विस्तरे च प्रपञ्चः पावके शुचिः ॥ ३.३.३८५ ॥

  मास्यमात्ये चाप्युपधे पुंसि मेध्ये सिते त्रिषु ॥ ३.३.३८६ ॥

  अभिष्वङ्गे स्पृहायां च गभस्तौ च रुचिः स्त्रियाम् ॥ ३.३.३८७ ॥

            इति चान्ताः ॥ ३.३.३८८ ॥

  प्रसन्ने भल्लुकेऽप्यच्छो गुच्छः स्तबक हारयोः ॥ ३.३.३८९ ॥

  परिधानाञ्चले कच्छो जलप्रान्ते त्रि लिङ्गकः ॥ ३.३.३९० ॥

             इति क्षेपकच्छान्ताः ॥ ३.३.३९१ ॥

  केकि तार्क्ष्यावहिभुजौ दन्तविप्राण्डजा द्विजाः ॥ ३.३.३९२ ॥

  अजा विष्णुहरच्छागा गोष्ठाध्वनिवहा व्रजाः ॥ ३.३.३९३ ॥

  धर्मराजौ जिनयमौ कुञ्जो दन्तेऽपि न स्त्रियाम् ॥ ३.३.३९४ ॥

  वलजे क्षेत्रपूर्द्वारे वलजा वल्गुदर्शना ॥ ३.३.३९५ ॥

  समे क्ष्मांशे रणेऽप्याजिः प्रजा स्यात्संततौ जने ॥ ३.३.३९६ ॥

  अब्जौ शङ्खशशाङ्कौ च स्वके नित्ये निजं त्रिषु ॥ ३.३.३९७ ॥

             इति जान्ताः ॥ ३.३.३९८ ॥

  पुंस्यात्मनि प्रवीणेच क्षेत्रज्ञो वाच्यलिङ्गकः ॥ ३.३.३९९ ॥

  संज्ञा स्याच्चेतना नाम हस्ताद्यैश्चार्थसूचना ॥ ३.३.४०० ॥

  दोषज्ञौ वैद्यविद्वांसौ ज्ञो विद्वान्सोमजोऽपि च ॥ ३.३.४०१ ॥

             इति ञान्ताः ॥ ३.३.४०२ ॥

  काकेभगण्डौ करटौ गजगण्डकटी कटौ ॥ ३.३.४०३ ॥

  शिपिविष्टस्तु खलतौ दुश्चर्मणि महेश्वरे ॥ ३.३.४०४ ॥

  देवशिल्पिन्यपि त्वष्टा दिष्टं दैवेऽपि न द्वयोः ॥ ३.३.४०५ ॥

  रसे कटुः कट्वकार्ये त्रिषु मत्सरतीक्ष्णयोः ॥ ३.३.४०६ ॥

  रिष्टं क्षेमाशुभाभावेष्वरिष्टे तु शुभाशुभे ॥ ३.३.४०७ ॥

  मायानिश्चलयन्त्रेषु कैतवानृतराशिषु ॥ ३.३.४०८ ॥

  अयोघने शैलशृङ्गे सीराङ्गे कूटमस्त्रियाम् ॥ ३.३.४०९ ॥

  सूक्ष्मैलायां त्रुटिः स्त्री स्यात्कालेऽल्पे संशयेऽपि सा ॥ ३.३.४१० ॥

  अत्युत्कर्षाश्रयः कोट्यो मूले लग्नकचे जटा ॥ ३.३.४११ ॥

  व्युष्टिः फले समृद्धौ च दृष्टिर्ज्ञानेऽक्ष्णि दर्शने ॥ ३.३.४१२ ॥

  इष्टिर्योगेच्छयोः सृष्टं निश्चिते बहुनि त्रिषु (ऽबहूनिऽ? ॥ ३.३.४१३ ॥

  कष्टे तु कृच्छ्रगहने दक्षामन्दागदेषु तु ॥ ३.३.४१४ ॥

  पटुर्द्वौ वाच्यलिङ्गौ च नीलकण्ठः शिवेऽपि च ॥ ३.३.४१५ ॥

  पोटा दासी द्विलिंगा च घृष्टी घर्षणसूकरौ ॥ ३.३.४१६ ॥

  घटा घोष्ठ्यां हस्तिपङ्क्तौ कृपीटमुदरे जले ॥ ३.३.४१७ ॥

                  इति टान्ताः ॥ ३.३.४१८ ॥

  पुंसि कोष्ठोऽन्तर्जठरं कुसूलोऽन्तर्गृहं तथा ॥ ३.३.४१९ ॥

  निष्ठा निष्पत्तिनाशान्ताः काष्ठोत्कर्षे स्थितौ दिशि ॥ ३.३.४२० ॥

  त्रिषु ज्येष्ठोऽतिशस्तेऽपि कनिष्ठोऽतियुवाल्पयोः ॥ ३.३.४२१ ॥

                    इति ठान्ताः ॥ ३.३.४२२ ॥

  दण्डोऽस्त्री लगुडेऽपि स्याद्गुडो गोलेक्षुपाकयोः ॥ ३.३.४२३ ॥

  सर्प मांसात्पशू व्याडौ गोभूवाचस्त्विडा इलाः ॥ ३.३.४२४ ॥

  क्ष्वेडवंशशलाकापि नाडी कालेऽपि षट्क्षणे ॥ ३.३.४२५ ॥

  काण्डोऽस्त्री दण्डबाणार्ववर्गावसरवारिषु ॥ ३.३.४२६ ॥

  स्याद्भाण्डमश्वाभरणेऽमत्रे मूलवणिग्धने ॥ ३.३.४२७ ॥

              इति डान्ताः ॥ ३.३.४२८ ॥

  भृशप्रतिज्ञयोर्बाढं प्रगाढं भृशकृच्छ्रयोः ॥ ३.३.४२९ ॥

  संघातग्रासयोः पिण्डी द्वयोः पुंसि कलेवरे ॥ ३.३.४३० ॥

  गण्डौ कपोलविस्फोटौ मुण्डकस्त्रिषु मुण्डिते ॥ ३.३.४३१ ॥

  इक्षुभेदेऽपि खण्डोऽस्त्री शिखण्डो बर्हचूडयोः ॥ ३.३.४३२ ॥

  शक्तस्थूलौ त्रिषु दृढौ व्यूढौ विन्यस्तसंहतौ ॥ ३.३.४३३ ॥

               इति ढान्ताः ॥ ३.३.४३४ ॥

  भ्रूणोऽर्भके स्त्रैणगर्भे बाणो बलिसुते शरे ॥ ३.३.४३५ ॥

  कणोऽतिसूक्ष्मे धान्यांशे संघाते प्रमथे गणः ॥ ३.३.४३६ ॥

  पणो द्यूतादिषूत्सृष्टे भृतौ मूल्ये धनेऽपि च ॥ ३.३.४३७ ॥

  मौर्व्यां द्रव्याश्रिते सत्वशौर्यसन्ध्यादिके गुणः ॥ ३.३.४३८ ॥

  निर्व्यापारस्थितौ कालविशेषोत्सवयोः क्षणः ॥ ३.३.४३९ ॥

  वर्णो द्विजादौ शुक्लादौ स्तुतौ वर्णं तु वाक्षरे ॥ ३.३.४४० ॥

  अरुणो भास्करेऽपि स्याद्वर्णभेदेऽपि च त्रिषु ॥ ३.३.४४१ ॥

  स्थाणुः शर्वोऽप्यथ द्रोणः काकेऽप्याजौ रवे रणः ॥ ३.३.४४२ ॥

  ग्रामणीर्नापिते पुंसि श्रेष्ठे ग्रामाधिपे त्रिषु ॥ ३.३.४४३ ॥

  ऊर्णा मेषादिलोम्नि स्यादावर्ते चान्तरा भ्रुवोः ॥ ३.३.४४४ ॥

  हरिणी स्यान्मृगी हेमप्रतिमा हरिता च या ॥ ३.३.४४५ ॥

  त्रिषु पाण्डौ च हरिणः स्थूणा स्तम्भेऽपि वेश्मनः ॥ ३.३.४४६ ॥

  त्रिष्णे स्पृहापिपासे द्वे जुगुप्साकरुणे घृणे ॥ ३.३.४४७ ॥

  वणिक्पथे च विपणिः सुरा प्रत्यक्च वारुणी ॥ ३.३.४४८ ॥

  करेणुरिभ्यां स्त्री नेभे द्रविणं तु बलं धनम् ॥ ३.३.४४९ ॥

  शरणं गृहरक्षित्रोः श्रीपर्णं कमलेऽपि च ॥ ३.३.४५० ॥

  विषाभिमरलोहेषु तीक्ष्णं क्लीबे खरे त्रिषु ॥ ३.३.४५१ ॥

  प्रमाणं हेतुमर्यादाशास्त्रेयत्ताप्रमातृषु ॥ ३.३.४५२ ॥

  करणं साधकतमं क्षेत्रगात्रेन्द्रियेष्वपि �� ३.३.४५३ ॥

  प्राण्युत्पादे संसरणमसंबाधचमूगतौ ॥ ३.३.४५४ ॥

  घण्टापथेऽथ वान्तान्ने समुद्गिरणमुन्नये ॥ ३.३.४५५ ॥

  अतस्त्रिषु विषाणं स्यात्पशुशृङ्गेभदन्तयोः ॥ ३.३.४५६ ॥

  प्रवणे क्रमनिम्नोर्व्यां प्रह्वे ना तु चतुष्पथे ॥ ३.३.४५७ ॥

  संकीर्णौ निचिताशुद्धा विरिणं शून्यमूषरम् ॥ ३.३.४५८ ॥

  सेतौ च चरणो वेणी नदीभेदे कचोच्चये ॥ ३.३.४५९ ॥

          इति णान्ताः ॥ ३.३.४६० ॥

  देवसूर्यौ विवस्वन्तौ सरस्वन्तौनदार्णवौ ॥ ३.३.४६१ ॥

  पक्षितार्क्ष्यौ गरुत्मन्तौ शकुन्तौ भासपक्षिणौ ॥ ३.३.४६२ ॥

  अग्न्युत्पातौ धूमकेतू जीमूतौ मेघपर्वतौ ॥ ३.३.४६३ ॥

  हस्तौ तु पाणिनक्षत्रे मरुतौ पवनामरौ ॥ ३.३.४६४ ॥

  यन्ता हस्तिपके सूते भर्ता धातरि पोष्टरि ॥ ३.३.४६५ ॥

  यानपात्रे शिशौ पोतः प्रेतः प्राण्यन्तरे मृते ॥ ३.३.४६६ ॥

  ग्रहभेदे ध्वजे केतुः पार्थिवे तनये सुतः ॥ ३.३.४६७ ॥

  स्थपतिः कारुभेदेऽपि भूभृद्भूमिधरे नृपे ॥ ३.३.४६८ ॥

  मूर्धाभिषिक्तो भूपेऽपि ऋतुः स्त्री कुसुमेऽपि च ॥ ३.३.४६९ ॥

  विष्णावप्यजिताव्यक्तौ सूतस्त्वष्टरि सारथौ ॥ ३.३.४७० ॥

  व्यक्तः प्राज्ञेऽपि दृष्टान्तावुभौ शास्त्रनिदर्शने ॥ ३.३.४७१ ॥

  क्षत्ता स्यात्सारथौ द्वाःस्थे क्षत्रियायां च शूद्रजे ॥ ३.३.४७२ ॥

  वृत्तान्तः स्यात्प्रकरणे प्रकारे कार्त्स्न्यवार्तयोः ॥ ३.३.४७३ ॥

  आनर्तः समरे नृत्यस्थान नीवृद्विशेषयोः ॥ ३.३.४७४ ॥

  कृतान्तो यम सिद्धान्त दैवाकुशलकर्मसु ॥ ३.३.४७५ ॥

  श्लेष्मादि रस रक्तादि महा भूतानि तद्गुणाः ॥ ३.३.४७६ ॥

  इन्द्रियाण्यश्म विकृतिः शब्दयोनिश्च धातवः ॥ ३.३.४७७ ॥

  कक्षान्तरेऽपि शुद्धान्तो भूपस्यासर्व गोचरे ॥ ३.३.४७८ ॥

  कासू सामर्थ्ययोः शक्तिर्मूर्तिः काठिन्यकाययोः । । ॥ ३.३.४७९ ॥

  विस्तार वल्लयोर्व्रततिर्वसती रात्रिवेश्मनोः ॥ ३.३.४८० ॥

  क्षयार्चयोरपचितिः सातिर्दानावसानयोः । । ॥ ३.३.४८१ ॥

  आर्तिः पीडा धनुष्कोट्योर्जातिः सामान्यजन्मनोः ॥ ३.३.४८२ ॥

  प्रचार स्यन्दयो रीतिरीतिर्डिम्ब प्रवासयोः ॥ ३.३.४८३ ॥

  उदयेऽधिगमे प्राप्तिस्त्रेता त्वग्नित्रये युगे ॥ ३.३.४८४ ॥

  वीणाभेदेऽपि महती भूतिर्भस्मनि सम्पदि ॥ ३.३.४८५ ॥

  नदी नगर्योर्नागानां भोगवत्यथ संगरे ॥ ३.३.४८६ ॥

  संगे सभायां समितिः क्षयवासावपि क्षिती ॥ ३.३.४८७ ॥

  रवेरर्चिश्च शस्त्रं च वह्निज्वाला च हेतयः ॥ ३.३.४८८ ॥

  जगती जगति छन्दोविशेषोऽपि क्षितावपि ॥ ३.३.४८९ ॥

  पङ्क्तिश्छन्दोऽपि दशमं स्यात्प्रभावेऽपि चायतिः ॥ ३.३.४९० ॥

  पत्तिर्गतौ च मूले तु पक्षतिः पक्षभेदयोः ॥ ३.३.४९१ ॥

  प्रकृतिर्योनिलिङ्गे च कैशिक्याद्याश्च वृत्तयः ॥ ३.३.४९२ ॥

  सिकताः स्युर्वालुकापि वेदे श्रवसि च श्रुतिः ॥ ३.३.४९३ ॥

  वनिता जनितात्यर्थानुरागायां च योषिति ॥ ३.३.४९४ ॥

  गुप्तिः क्षितिव्युदासेऽपि धृतिर्धारणधैर्ययोः ॥ ३.३.४९५ ॥

  बृहती क्षुद्र वार्ताकी छन्दोभेदे महत्यपि ॥ ३.३.४९६ ॥

  वासिता स्त्री करिण्योश्च वार्ता वृत्तौ जनश्रुतौ ॥ ३.३.४९७ ॥

  वार्तं फल्गुन्यरोगे च त्रिष्वप्सु च घृतामृते ॥ ३.३.४९८ ॥

  कलधौतं रूप्यहेम्नोर्निमित्तं हेतुलक्ष्मणोः ॥ ३.३.४९९ ॥

  श्रुतं शास्त्रावधृतयोर्युगपर्याप्तयोः कृतम् ॥ ३.३.५०० ॥

  अत्याहितं महाभीतिः कर्म जीवानपेक्षि च ॥ ३.३.५०१ ॥

  युक्ते क्ष्मादावृते भूतं प्राण्यतीते समे त्रिषु ॥ ३.३.५०२ ॥

  वृत्तं पद्ये चरित्रे त्रिष्वतीते दृढनिस्तले ॥ ३.३.५०३ ॥

  महद्राज्यं चावगीतं जन्ये स्याद्गर्हिते त्रिषु ॥ ३.३.५०४ ॥

  श्वेतं रूप्येऽपि रजतं हेम्नि रूप्ये सिते त्रिषु ॥ ३.३.५०५ ॥

  त्रिष्वितो जगदिङ्गेऽपि रक्तं नील्यादि रागि च ॥ ३.३.५०६ ॥

  अवदातः सिते पीते शुद्धे बद्धार्जुनौ सितौ ॥ ३.३.५०७ ॥

  युक्तेऽति संस्कृतेऽमर्षिण्यभिनीतोऽथ संस्कृतम् ॥ ३.३.५०८ ॥

  कृत्रिमे लक्षणोपेतेऽप्यनन्तोऽनवधावपि ॥ ३.३.५०९ ॥

  ख्याते हृष्टे प्रतीतोऽभिजातस्तु कुलजे बुधे ॥ ३.३.५१० ॥

  विविक्तौ पूतविजनौ मूर्छितौ मूढसोच्छ्रयौ ॥ ३.३.५११ ॥

  द्वौ चाम्ल परुषौ शुक्तौ शिती धवलमेचकौ ॥ ३.३.५१२ ॥

  सत्ये साधौ विद्यमाने प्रशस्तेऽभ्यर्हिते च सत् ॥ ३.३.५१३ ॥

  पुरस्कृतः पूजितेऽरात्यभियुक्तेऽग्रतः कृते ॥ ३.३.५१४ ॥

  निवातावाश्रयावातौ शस्त्राभेद्यं च वर्म यत् ॥ ३.३.५१५ ॥

  जातोन्नद्धप्रवृद्धाः स्युरुच्छ्रिता उत्थितास्त्वमी ॥ ३.३.५१६ ॥

  वृद्धिमत्प्रोद्यतोत्पन्ना आदृतौ सादरार्चितौ ॥ ३.३.५१७ ॥

  समूहोत्पन्नयोर्जातमहिजिच्छ्रीपतीन्द्रयोः ॥ ३.३.५१८ ॥

  सौप्तिकेऽपि प्रपातोऽथावपातावतटावटौ ॥ ३.३.५१९ ॥

  समित्सङ्गे रणेऽपि स्त्री व्यवस्थायामपि स्थितिः ॥ ३.३.५२० ॥

  अर्थोऽभिधेय रै वस्तु प्रयोजन निवृत्तिषु ॥ ३.३.५२१ ॥

  निपानागमयोस्तीर्थमृषि जुष्टे जले गुरौ ॥ ३.३.५२२ ॥

  समर्थस्त्रिषु शक्तिस्थे संबद्धार्थे हितेऽपि च ॥ ३.३.५२३ ॥

  दशमीस्थौ क्षीणराग वृद्धौ वीथी पदव्यपि ॥ ३.३.५२४ ॥

  आस्थानी यत्नयोरास्था प्रस्थोऽस्त्री सानु मानयोः ॥ ३.३.५२५ ॥

  शास्त्र द्रविणयोर्ग्रन्थः संस्थाधारे स्थितौ मृतौ ॥ ३.३.५२६ ॥

                    इति थान्ताः ॥ ३.३.५२७ ॥

  अभिप्राय वशौ छन्दावब्दौ जीमूत वत्सरौ ॥ ३.३.५२८ ॥

  अपवादौ तु निन्दाज्ञे दायादौ सुत बान्धवौ ॥ ३.३.५२९ ॥

  पादा रश्म्यङ्घ्रि तुर्यांशाश्चन्द्राग्न्यर्कास्तमोनुदः ॥ ३.३.५३० ॥

  निर्वादो जनवादेऽपि शादो जम्बाल शष्पयोः ॥ ३.३.५३१ ॥

  आरावे रुदिते त्रातर्याक्रन्दो दारुणे रणे ॥ ३.३.५३२ ॥

  स्यात्प्रसादोऽनुरगेऽपि सूदः स्याद्व्यञ्जनेऽपि च ॥ ३.३.५३३ ॥

  गोष्ठाध्यक्षेऽपि गोविन्दो हर्षेऽप्यामोदवन्मदः ॥ ३.३.५३४ ॥

  प्राधान्ये राजलिङ्गे च वृषाङ्गे ककुदोऽस्त्रियाम् ॥ ३.३.५३५ ॥

  स्त्री संविज्ज्ञान संभाषा क्रियाकाराजि नामसु ॥ ३.३.५३६ ॥

  धर्मे रहस्युपनिषत्स्यादृतौ वत्सरे शरत् ॥ ३.३.५३७ ॥

  पदं व्यवसिति त्राण स्थान लक्ष्माङ्घ्रि वस्तुषु ॥ ३.३.५३८ ॥

  गोष्पदं सेविते माने प्रतिष्ठा कृत्यमास्पदम् ॥ ३.३.५३९ ॥

  त्रिष्विष्ट मधुरौ स्वादू मृदू चातीक्ष्ण कोमलौ ॥ ३.३.५४० ॥

  मूढाल्पापटु निर्भाग्या मन्दाः स्युर्द्वौ तु शारदौ ॥ ३.३.५४१ ॥

  प्रत्यग्राप्रतिभौ विद्वत्सुप्रगल्भौ विशारदौ ॥ ३.३.५४२ ॥

              इति दान्ताः ॥ ३.३.५४३ ॥

  व्यामो वटश्च न्यग्रोधावुत्सेधः काय उन्नतिः ॥ ३.३.५४४ ॥

  पर्याहारश्च मार्गश्,ह्च विवधौ वीवधौ च तौ ॥ ३.३.५४५ ॥

  परिधिर्यज्ञिय तरोः शाखायामुपसूर्यके ॥ ३.३.५४६ ॥

  बन्धकं व्यसनं चेतः पीडाधिष्ठानमाधयः ॥ ३.३.५४७ ॥

  स्युः समर्थन नीवाक नियमाश्च समाधयः ॥ ३.३.५४८ ॥

  दोषोत्पादेऽनुबन्धः स्यात्प्रकृतस्यादि विनश्वरे ॥ ३.३.५४९ ॥

  मुख्यानुयायिनि शिशौ प्रकृत्यानुवर्तने ॥ ३.३.५५० ॥

  विधुर्विष्णौ चन्द्रमसि परिच्छेदे बिलेऽवधिः ॥ ३.३.५५१ ॥

  विधिर्विधाने दैवेऽपि प्रणिधिः प्रार्थने चरे ॥ ३.३.५५२ ॥

  बुध वृद्धौ पण्डितेऽपि स्कन्धः समुदयेऽपि च ॥ ३.३.५५३ ॥

  देशे नद विशेषेऽब्धौ सिन्धुर्ना सरिति स्त्रियाम् ॥ ३.३.५५४ ॥

  विधा विधौ प्रकारे च साधू रम्येऽपि च त्रिषु ॥ ३.३.५५५ ॥

  वधूर्जाया स्नुषा स्त्री च सुधा लेपोऽमृतं स्नुही ॥ ३.३.५५६ ॥

  सन्धा प्रतिज्ञा मर्यादा श्रद्धा संप्रत्ययः स्पृहा ॥ ३.३.५५७ ॥

  मधु मद्ये पुष्परसे क्षौद्रेऽप्यन्धं तमस्यपि ॥ ३.३.५५८ ॥

  अतस्त्रिषु समुन्नद्धौ पण्डितंमन्य गर्वितौ ॥ ३.३.५५९ ॥

  ब्रह्मबन्धुरधिक्षेपे निर्देशेऽथावलम्बितः ॥ ३.३.५६० ॥

  अविदूरोऽप्यवष्टब्धः प्रसिद्धौ ख्यात भूषितौ ॥ ३.३.५६१ ॥

  लेशेऽपि गन्धः संबाधो गुह्यसंकुलयोरपि ॥ ३.३.५६२ ॥

  बाधा निषेधे दुःखे च ज्ञातृचान्द्रिसुरा बुधाः ॥ ३.३.५६३ ॥

 ॥ । इति धान्ताः ॥

  सूर्य वह्नी चित्रभानू भानू रश्मि दिवाकरौ ॥ ३.३.५६४ ॥

  भूतात्मानौ धातृ देहौ मूर्ख नीचौ पृथग्जनौ ॥ ३.३.५६५ ॥

  ग्रावाणौ शैलपाषाणौ पत्रिणौ शरपक्षिणौ ॥ ३.३.५६६ ॥

  तरुशैलौ शिखरिणौ शिखिनौ वह्नि बर्हिणौ ॥ ३.३.५६७ ॥

  प्रतियत्नावुभौ लिप्सोपग्रहावथ सादिनौ ॥ ३.३.५६८ ॥

  द्वौ सारथि हयारोहौ वाजिनोऽश्वेषु पक्षिणः ॥ ३.३.५६९ ॥

  कुलेऽप्यभिजनो जन्म भूम्यामप्यथ हायनाः ॥ ३.३.५७० ॥

  वर्षार्चिर्व्रीहिभेदाश्च चन्द्राग्न्यर्का विरोचनाः ॥ ३.३.५७१ ॥

  केशेऽपि वृजिनो विश्वकर्मार्क सुरशिल्पिनोः ॥ ३.३.५७२ ॥

  आत्मा यत्नो धृतिर्बुद्धिः स्वभावो ब्रह्म वर्ष्म च ॥ ३.३.५७३ ॥

  शक्रो घातुक मत्तेभो वर्षुकाब्दो घनाघनः ॥ ३.३.५७४ ॥

  अभिमानोऽर्थादि दर्पे ज्ञाने प्रणय हिंसयोः ॥ ३.३.५७५ ॥

  घनो मेघे मूर्तिगुणे त्रिषु मूर्ते निरन्तरे ॥ ३.३.५७६ ॥

  इनः सूर्ये प्रभौ राजा मृगाङ्के क्षत्रिये नृपे ॥ ३.३.५७७ ॥

  वाणिन्यौ नर्तकी दूत्यौ स्रवन्त्यामपि वाहिनी ॥ ३.३.५७८ ॥

  ह्लादिन्यौ वज्रतडितौ वन्दायामपि कामिनी ॥ ३.३.५७९ ॥

  त्वग्देहयोरपि तनुः सूनाधो जिह्विकापि च ॥ ३.३.५८० ॥

  क्रतु विस्तारयोरस्त्री वितानं त्रिषु तुच्छके ॥ ३.३.५८१ ॥

  मन्देऽथ केतनं कृत्ये केतावुपनिमन्त्रणे ॥ ३.३.५८२ ॥

  वेदस्तत्त्वं तपो ब्रह्म ब्रह्मा विप्रः प्रजापतिः ॥ ३.३.५८३ ॥

  उत्साहने च हिंसायां सूचने चापि गन्धनम् ॥ ३.३.५८४ ॥

  आतञ्चनं प्रतीवाप जवनाप्यायनार्थकम् ॥ ३.३.५८५ ॥

  व्यञ्जनं लाञ्छनं श्मश्रु निष्ठानावयवेष्वपि ॥ ३.३.५८६ ॥

  स्यात्कौलीनं लोकवादे युद्धे पश्वहि पक्षिणाम् ॥ ३.३.५८७ ॥

  स्यादुद्यानं निःसरणे वनभेदे प्रयोजने ॥ ३.३.५८८ ॥

  अवकाशे स्थितौ स्थानं क्रीडादावपि देवनम् ॥ ३.३.५८९ ॥

  व्युत्थानं प्रतिरोधे च विरोधाचरणेऽपि च ॥ ३.३.५९० ॥

  उत्थानं पौरुषे तन्त्रे संनिविष्टोद्गमेऽपि च ॥ ३.३.५९१ ॥

  मारणे मृतसंस्कारे गतौ द्रव्येऽर्थ दापने ॥ ३.३.५९२ ॥

  निर्वर्तनोपकरणानुव्रज्यासु च साधनम् ॥ ३.३.५९३ ॥

  निर्यातनं वैर शुद्धौ दाने न्यासार्पणेऽपि च ॥ ३.३.५९४ ॥

  व्यसनं विपदि भ्रंशे दोषे कामजकोपजे ॥ ३.३.५९५ ॥

  पक्ष्माक्षिलोम्नि किञ्जल्के तन्त्वाद्यम्शेऽप्यणीयसि ॥ ३.३.५९६ ॥

  तिथिभेदे क्षणे पर्व वर्त्म नेत्रच्छदेऽध्वनि ॥ ३.३.५९७ ॥

  अकार्यगुह्ये कौपीनं मैथुनं संगतौ रते ॥ ३.३.५९८ ॥

  प्रधानं परमात्मा धीः प्रज्ञानं बुद्धिचिह्नयोः ॥ ३.३.५९९ ॥

  प्रसूनं पुष्पफलयोर्निधनं कुलनाशयोः ॥ ३.३.६०० ॥

  क्रन्दने रोदनाह्वाने वर्ष्म देहप्रमाणयोः ॥ ३.३.६०१ ॥

  गृहदेहत्विट्प्रभावा धामान्यथ चतुष्पथे ॥ ३.३.६०२ ॥

  संनिवेशे च संस्थानं लक्ष्म चिह्नप्रधानयोः ॥ ३.३.६०३ ॥

  आच्छादने संविधानमपवारणमित्युभे ॥ ३.३.६०४ ॥

  आराधनं साधने स्यादवाप्तौ तोषणेऽपि च ॥ ३.३.६०५ ॥

  अधिष्ठानं चक्रपुरप्रभावाध्यासनेष्वपि ॥ ३.३.६०६ ॥

  रत्नं स्वजातिश्रेष्ठेऽपि वने सलिलकानने ॥ ३.३.६०७ ॥

  तलिनं विरले स्तोके वाच्यलिङ्गं तथोत्तरे ॥ ३.३.६०८ ॥

  समानाः सत्समैके स्युः पिशुनौ खलसूचकौ ॥ ३.३.६०९ ॥

  हीनन्यूनावूनगर्ह्यौ वेगिशूरौ तरस्विनौ ॥ ३.३.६१० ॥

  अभिपन्नोऽपराद्धोऽभिग्रस्तव्यापद्गतावपि ॥ ३.३.६११ ॥

 ॥ । इति नान्ताः ॥

  कलापो भूषणे बर्हे तूणीरे संहतावपि ॥ ३.३.६१२ ॥

  परिच्छदे परीवापः पर्युप्तौ सलिलस्थितौ ॥ ३.३.६१३ ॥

  गोधुग्गोष्ठपती गोपौ हरविष्णू वृषाकपी ॥ ३.३.६१४ ॥

  बाष्पमूष्माश्रु कशिपु त्वन्नमाच्छादनं द्वयम् ॥ ३.३.६१५ ॥

  तल्पं शय्याट्टदारेषु स्तम्बेऽपि विटपोऽस्त्रियाम् ॥ ३.३.६१६ ॥

  प्राप्तरूपस्वरूपाभिरूपा बुधमनोज्ञयोः ॥ ३.३.६१७ ॥

  भेद्यलिङ्गा अमी कूर्मी वीणाभेदश्च कच्छपी ॥ ३.३.६१८ ॥

  कुतपो मृगरोमोत्थपटे चाह्नो.ष्टमेंऽशके ॥ ३.३.६१९ ॥

 ॥ । इति पान्ताः ॥

  शिफा शिखायां सरिति मांसिकायां च मातरि ॥ ३.३.६२० ॥

  शफं मूले तरूणां स्याद्गवादीनां खुरेऽपि च ॥ ३.३.६२१ ॥

  गुल्फः स्याद्गुंफने बाहोरलंकारे च कीर्तितः ॥ ३.३.६२२ ॥

  रवर्णे पुंसि रेफः स्यात्कुत्सिते वाच्यलिङ्गकः ॥ ३.३.६२३ ॥

 ॥ । इति फान्ताः ॥

  अन्तराभवसत्वेऽश्वे गन्धर्वो दिव्यगायने ॥ ३.३.६२४ ॥

  कम्बुर्ना वलये शङ्खे द्विजिह्वौ सर्पसूचकौ ॥ ३.३.६२५ ॥

  पूर्वोऽन्यलिङ्गः प्रागाह पुमूबहुत्वेऽपि पूर्वजान् ॥ ३.३.६२६ ॥

  चित्रपुङ्खेऽपि कादम्बो नितम्बोऽद्रितटे कटौ ॥ ३.३.६२७ ॥

  दर्वी फणापि बिम्बोऽस्त्री मण्डलेऽपि च ॥ ३.३.६२८ ॥

 ॥ । इति बान्ताः ॥

  कुम्भौ घटेभमूर्धांशौ डिम्भौ तु शिशुबालिशौ ॥ ३.३.६२९ ॥

  स्तम्भौ स्थूणाजडीभावौ शम्भू ब्रह्मत्रिलोचनौ ॥ ३.३.६३० ॥

  कुक्षिभ्रूणार्भका गर्भा विस्रम्भः प्रणयेऽपि च ॥ ३.३.६३१ ॥

  स्याद्भेर्यां दुन्दुभिः पुंसि स्यादक्षे दुन्दुभिः स्त्रियाम् ॥ ३.३.६३२ ॥

  स्यान्महारजते क्लीबं कुसुम्भं करके पुमान् ॥ ३.३.६३३ ॥

  क्षत्रियेऽपि च नाभिर्ना सुरभिर्गवि च स्त्रियाम् ॥ ३.३.६३४ ॥

  सभा संसदि सभ्ये च त्रिष्वध्यक्षेऽपि वल्लभः ॥ ३.३.६३५ ॥

 ॥ । इति भान्ताः ॥

  किरण प्रग्रहौ रश्मी कपिभेकौ प्लवङ्गमौ ॥ ३.३.६३६ ॥

  इच्छामनोभवौ कामौ शक्त्युद्योगौ पराक्रमौ ॥ ३.३.६३७ ॥

  धर्माः पुण्ययमन्यायस्वभावाचारसोमपाः ॥ ३.३.६३८ ॥

  उपायपूर्व आरम्भ उपधा चाप्युपक्रमः ॥ ३.३.६३९ ॥

  वणिक्पथः पुरं वेदो निगमा नागरो वणिक् ॥ ३.३.६४० ॥

  नैगमौ द्वौ बले रामो नीलचारुसिते त्रिषु ॥ ३.३.६४१ ॥

  शब्दादिपूर्वो वृन्देऽपि ग्रामः क्रान्तौ च विक्रमः ॥ ३.३.६४२ ॥

  स्तोमः स्तोत्रेऽध्वरे वृन्दे जिह्वास्तु कुतिलेऽलसे ॥ ३.३.६४३ ॥

  उष्णेऽपि घर्मश्चेष्टालङ्कारे भ्रान्तौ च विभ्रमः ॥ ३.३.६४४ ॥

  गुल्मा रुक्स्तम्बसेनाश्च जामिः स्वसृकुलस्त्रियोः ॥ ३.३.६४५ ॥

  क्षितिक्षान्त्योः क्षमा युक्ते क्षमं शक्ते हिते त्रिषु ॥ ३.३.६४६ ॥

  त्रिषु श्यामौ हरित्कृष्णौ श्यामा स्याच्छारिवा निशा ॥ ३.३.६४७ ॥

  ललामं पुच्छपुण्ड्राश्वभूषाप्राधान्यकेतुषु ॥ ३.३.६४८ ॥

  सूक्ष्ममध्यात्ममप्याद्ये प्रधाने प्रथमस्त्रिषु ॥ ३.३.६४९ ॥

  वामौ वल्गुप्रतीपौ द्वावधमौ न्यूनकुत्सितौ ॥ ३.३.६५० ॥

  जीर्णं च परिभुक्तं च यातयाममिदं द्वयम् ॥ ३.३.६५१ ॥

 ॥ । इति गान्ताः ॥

  तुरङ्गगरुडौ तार्क्ष्यौ निलयापचयौ क्षयौ ॥ ३.३.६५२ ॥

  श्वशुर्यौ देवरश्यालौ भ्रातृव्यौ भ्रातृजद्विषौ ॥ ३.३.६५३ ॥

  पर्जन्यौ रसदब्देन्द्रौ स्यादर्यः स्वामिवैश्ययोः ॥ ३.३.६५४ ॥

  तिष्यः पुष्ये कलियुगे पर्यायोऽवसरे क्रमे ॥ ३.३.६५५ ॥

  प्रत्ययोऽधीन शपथज्ञानविश्वासहेतुषु ॥ ३.३.६५६ ॥

  रन्ध्रे शब्देऽथानुशयो दीर्घद्वेषानुतापयोः ॥ ३.३.६५७ ॥

  स्थूलोच्चयस्त्वसाकल्ये नागानां मध्यमे गते ॥ ३.३.६५८ ॥

  समयाः शपथाचारकालसिद्धान्तसंविदः ॥ ३.३.६५९ ॥

  व्यसनान्यशुभं दैवं विपदित्यनयास्त्रयः ॥ ३.३.६६० ॥

  अत्ययोऽतिक्रमे कृच्छ्रे दोषे दण्डेऽप्यथापदि ॥ ३.३.६६१ ॥

  युद्धायत्योः संपरायः पूज्यस्तु श्वशुरेऽपि च ॥ ३.३.६६२ ॥

  पस्चादवस्थायि बलं समवायश्च सन्नयौ ॥ ३.३.६६३ ॥

  संघाते संनिवेशे च संस्त्यायः प्रणयास्त्वमी ॥ ३.३.६६४ ॥

  विस्रम्भयाञ्चाप्रेमाणो विरोधेऽपि समुच्छ्रयः ॥ ३.३.६६५ ॥

  विषयो यस्य यो ज्ञातस्तत्र शब्दादिकेष्वपि ॥ ३.३.६६६ ॥

  निर्यासेऽपि कषायो स्त्री सभायां च प्रतिश्रयः ॥ ३.३.६६७ ॥

  प्रायो भूम्न्यन्तगमने मन्युर्दैन्ये क्रतौ क्रुधि ॥ ३.३.६६८ ॥

  रहस्योपस्थयोर्गुह्यं सत्यं शपथतथ्ययोः ॥ ३.३.६६९ ॥

  वीर्यं बले प्रभावे च द्रव्यं भव्ये गुणाश्रये ॥ ३.३.६७० ॥

  धिष्ण्यं स्थाने गृहे भेऽग्नौ भाग्यं कर्म शुभाशुभम् ॥ ३.३.६७१ ॥

  कशेरु हेम्नोर्गाङ्गेयं विशल्या दन्तिकापि च ॥ ३.३.६७२ ॥

  वृषाकपायी श्रीगौर्योरभिज्ञा नामशोभयोः ॥ ३.३.६७३ ॥

  आरम्भो निष्कृतिः शिक्षा पूजनं संप्रधारणम् ॥ ३.३.६७४ ॥

  उपायः कर्म चेष्टा च चिकित्सा च नव क्रियाः ॥ ३.३.६७५ ॥

  छाया सूर्यप्रिया कान्तिः प्रतिबिम्बमनातपः ॥ ३.३.६७६ ॥

  कक्ष्या प्रकोष्ठे हर्म्यादेः काञ्च्यां मध्येभबन्धने ॥ ३.३.६७७ ॥

  कृत्या क्रियादेवतयोस्त्रिषु भेद्ये धनादिभिः ॥ ३.३.६७८ ॥

  जन्यः स्याज्जनवादेऽपि जघन्योऽन्त्येऽधमेऽपि च ॥ ३.३.६७९ ॥

  गर्ह्याधीनौ च वक्तव्यौ कल्यौ सज्जनिरामयौ ॥ ३.३.६८० ॥

  आत्मवाननपेतोऽर्थादर्थ्यौ पुण्यं तु चार्वपि ॥ ३.३.६८१ ॥

  रूप्यं प्रशस्तरूपेऽपि वदान्यो वल्गुवागपि ॥ ३.३.६८२ ॥

  न्याय्येऽपि मध्यं सौम्यं तु सुन्दरे सोमदैवते ॥ ३.३.६८३ ॥

 ॥ । इति यान्ताः ॥

  निवहावसरौ वारौ संस्तरौ प्रस्तराध्वरौ ॥ ३.३.६८४ ॥

  गुरू गोष्पतिपित्राद्यौ द्वापरौ युगसंशयौ ॥ ३.३.६८५ ॥

  प्रकारौ भेदसादृश्ये आकाराविङ्गिताकृती ॥ ३.३.६८६ ॥

  किंशारू धान्यशूकेषु मरू धन्वधराधरौ ॥ ३.३.६८७ ॥

  अद्रयो द्रुमशैलार्काः स्त्रीस्तनाब्दौ पयोधरौ ॥ ३.३.६८८ ॥

  ध्वान्तारिदानवा वृत्रा बलिहस्तांशवः कराः ॥ ३.३.६८९ ॥

  प्रदरा भङ्गनारीरुक्बाणा अस्राः कचा अपि ॥ ३.३.६९० ॥

  अजातशृङ्गो गौः कालेऽप्यश्मश्रुर्ना च तूबरौ ॥ ३.३.६९१ ॥

  स्वर्णेऽपि राः परिकरः पर्यङ्कपरिवारयोः ॥ ३.३.६९२ ॥

  मुक्ताशुद्धौ च तारः स्याच्छारो वायौ स तु त्रिषु ॥ ३.३.६९३ ॥

  कर्बुरेऽथ प्रतिज्ञाजिसंविदापत्सु संगरः ॥ ३.३.६९४ ॥

  वेदभेदे गुप्तवादे मन्त्रो मित्रो रवावपि ॥ ३.३.६९५ ॥

  मखेषु यूपखण्डेऽपि स्वरुर्गुह्येऽप्यवस्करः ॥ ३.३.६९६ ॥

  आडम्बरस्तूर्यरवे गजेन्द्राणां च गर्जिते ॥ ३.३.६९७ ॥

  अभिहारोऽभियोगे च चौर्ये संनहनेऽपि च ॥ ३.३.६९८ ॥

  स्याज्जङ्गमे परीवारः खड्गकोशे परिच्छदे ॥ ३.३.६९९ ॥

  विष्टरो विटपी दर्भमुष्टिः पीठाद्यमासनम् ॥ ३.३.७०० ॥

  द्वारि द्वाः स्थे प्रतीहारः प्रतीहार्यप्यनन्तरे ॥ ३.३.७०१ ॥

  विपुले नकुले विष्णौ बभ्रुर्ना पिङ्गले त्रिषु ॥ ३.३.७०२ ॥

  सारो बले स्थिरांशे च न्याय्ये क्लीबं वरे त्रिषु ॥ ३.३.७०३ ॥

  दुरोदरो द्यूतकारे पणे द्यूते दुरोदरम् ॥ ३.३.७०४ ॥

  महारण्ये दुर्गपथे कान्तारं पुन्नपुंसकम् ॥ ३.३.७०५ ॥

  मत्सरोऽन्यशुभद्वेषे तद्वत्कृपणयोस्त्रिषु ॥ ३.३.७०६ ॥

  देवाद्वृते वरः श्रेष्ठे त्रिषु क्लीबं मनाक्प्रिये ॥ ३.३.७०७ ॥

  वंशाङ्कुरे करीरोऽस्त्री तरुभेदे घटे च ना ॥ ३.३.७०८ ॥

  ना चमूजघने हस्तसूत्रे प्रतिसरोऽस्त्रियाम् ॥ ३.३.७०९ ॥

  यमानिलेन्द्रचन्द्रार्कविष्णुसिंहांशुवाजिषु ॥ ३.३.७१० ॥

  शुकाहिकपिभेकेषु हरिर्ना कपिले त्रिषु ॥ ३.३.७११ ॥

  शर्करा कर्परांशेऽपि यात्रा स्याद्यापने गतौ ॥ ३.३.७१२ ॥

  इरा भूवाक्सुराप्सुस्यात्तन्द्री निद्राप्रमीलयोः ॥ ३.३.७१३ ॥

  धात्री स्यादुपमातापि क्षितिरप्यामलक्यपि ॥ ३.३.७१४ ॥

  क्षुद्रा व्यङ्गा नटी वेश्या सरघा कण्टकारिका ॥ ३.३.७१५ ॥

  त्रिषु क्रूरेऽधमेऽल्पेऽपि क्षुद्रं मात्रा परिच्छदे ॥ ३.३.७१६ ॥

  अल्पे च परिमाणे सा मात्रं कार्त्स्न्येऽवधारणे ॥ ३.३.७१७ ॥

  आलेख्याश्चर्ययोश्चित्रं कलत्रं श्रोणिभार्ययोः ॥ ३.३.७१८ ॥

  योग्यभाजनयोः पात्रं पत्रं वाहनपक्षयोः ॥ ३.३.७१९ ॥

  निदेशग्रन्थयोः शास्त्रं शस्त्रमायुधलोहयोः ॥ ३.३.७२० ॥

  स्याज्जटांशुकयोर्नेत्रं क्षेत्रं पत्नीशरीरयोः ॥ ३.३.७२१ ॥

  मुखाग्रे क्रोडहलयोः पोत्रं गोत्रं तु नाम्नि च ॥ ३.३.७२२ ॥

  सत्रमाच्छादने यज्ञे सदादाने वनेऽपि च ॥ ३.३.७२३ ॥

  अजिरं विषये कायेऽप्यंबरं व्योम्नि वाससि ॥ ३.३.७२४ ॥

  चक्रं राष्ट्रेऽप्यक्षरं तु मोक्षेऽपि क्षीरमप्सु च ॥ ३.३.७२५ ॥

  स्वर्णेऽपि भूरिचन्द्रौ द्वौ द्वारमात्रेऽपि गोपुरम् ॥ ३.३.७२६ ॥

  गुहादम्भौ गह्वरे द्वे रहोऽन्तिकमुपह्वरे ॥ ३.३.७२७ ॥

  पुरोऽधिकमुपर्यग्राण्यगारे नगरे पुरम् ॥ ३.३.७२८ ॥

  मन्दिरं चाथ राष्ट्रोऽस्त्री विषये स्यादुपद्रवे ॥ ३.३.७२९ ॥

  दरोऽस्त्रियां भये श्वभ्रे वज्रोऽस्त्री हीरके पवौ ॥ ३.३.७३० ॥

  तन्त्रं प्रधाने सिद्धान्ते सूत्रवाये परिच्छदे ॥ ३.३.७३१ ॥

  औशीरश्चामरे दण्डेऽप्यौशीरं शयनासने ॥ ३.३.७३२ ॥

  पुष्करं करिहस्ताग्रे वाद्यभाण्डमुखे जले ॥ ३.३.७३३ ॥

  व्योम्नि खड्गफले पद्मे तीर्थौषधिविशेषयोः ॥ ३.३.७३४ ॥

  अन्तरमवकाशावधिपरिधानान्तर्धिभेदतादर्थ्ये ॥ ३.३.७३५ ॥

  छिद्रात्मीयविनाबहिरवसरमध्येऽन्तरात्मनि च ॥ ३.३.७३६ ॥

  मुस्तेऽपि पिठरं राजकशेरुण्यपि नागरम् ॥ ३.३.७३७ ॥

  शार्वरं त्वन्धतमसे घातुके भेद्यलिङ्गकम् ॥ ३.३.७३८ ॥

  गौरोऽरुणे सिते पीते व्रणकार्यप्यरुष्करः ॥ ३.३.७३९ ॥

  जठरः कठिनेऽपि स्यादधस्तादपि चाधरः ॥ ३.३.७४० ॥

  अनाकुलेऽपि चैकाग्रो व्यग्रो व्यासक्त आकुले ॥ ३.३.७४१ ॥

  उपरुदीच्यश्रेष्ठेष्वप्युत्तरः स्यादनुत्तरः ॥ ३.३.७४२ ॥

  एषां विपर्यये श्रेष्ठे दूरानात्मोत्तमाः पराः ॥ ३.३.७४३ ॥

  स्वादुप्रियौ च मधुरौ क्रूरौ कठिननिर्दयौ ॥ ३.३.७४४ ॥

  उदारौ दातृमहतोरितरस्त्वन्यनीचयोः ॥ ३.३.७४५ ॥

  मन्दस्वच्छन्दयोः स्वैरः शुभ्रमुद्दीप्तशुक्लयोः ॥ ३.३.७४६ ॥

  आसारो वेगवद्वर्षे सैन्यप्रसरणं तथा ॥ ३.३.७४७ ॥

  धाराम्बुपाते चोत्कर्षेऽस्त्रौ कटाहे तु कर्परः ॥ ३.३.७४८ ॥

  बन्धुरं सुन्दरे नम्रे गिरिर्गेन्दुकशैलयोः ॥ ३.३.७४९ ॥

  चरुः स्थाल्यां हविः पक्तावधीरः कातरे चले ॥ ३.३.७५० ॥

 ॥ । इति रान्ताः ॥

  चूडा किरीटं केशाश्च संयता मौलयस्त्रयः ॥ ३.३.७५१ ॥

  द्रुमप्रभेदमातङ्गकाण्डपुष्पाणि पीलवः ॥ ३.३.७५२ ॥

  कृतान्तानेहसोः कालश्चतुर्थेऽपि युगे कलिः ॥ ३.३.७५३ ॥

  स्यात्कुरङ्गेऽपि कमलः प्रावारेऽपि च कम्बलः ॥ ३.३.७५४ ॥

  करोपहारयोः पुंसि बलिः प्राण्यङ्गजे स्त्रियाम् ॥ ३.३.७५५ ॥

  स्थौल्यसामर्थ्यसैन्येषु बलं ना काकसीरिणोः ॥ ३.३.७५६ ॥

  वातूलः पुंसि वात्यायामपि वातासहे त्रिषु ॥ ३.३.७५७ ॥

  भेद्यलिङ्गः शठे व्यालः पुंसि श्वापदसर्पयोः ॥ ३.३.७५८ ॥

  मलोऽस्त्री पापविट्किट्टान्यस्त्री शूलं रुगायुधम् ॥ ३.३.७५९ ॥

  शङ्कावपि द्वयोः कीलः पालिः स्त्र्यश्र्यङ्कपङ्क्तिषु ॥ ३.३.७६० ॥

  कला शिल्पे कालभेदे चाली सख्यावली अपि ॥ ३.३.७६१ ॥

  अब्ध्यम्बुविकृतौ वेला कालमर्यादयोरपि ॥ ३.३.७६२ ॥

  बहुलाः कृत्तिका गावो बहुलोऽग्नौ शितौ त्रिषु ॥ ३.३.७६३ ॥

  लीला विलासक्रिययोरुपला शर्करापि च ॥ ३.३.७६४ ॥

  शोणितेऽम्भसि कीलालं मूलमाद्ये शिफाभयोः ॥ ३.३.७६५ ॥

  जालं समूह आनायगवाक्षक्षारकेष्वपि ॥ ३.३.७६६ ॥

  शीलं स्वभावे सद्वृत्ते सस्ये हेतुकृते फलम् ॥ ३.३.७६७ ॥

  छदिर्नेत्ररुजोः क्लीबं समूहे पटलं न ना ॥ ३.३.७६८ ॥

  अधस्स्वरूपयोरस्त्री तलं स्याच्चामिषे पलम् ॥ ३.३.७६९ ॥

  और्वानलेऽपि पातालं चैलं वस्त्रेऽधमे त्रिषु ॥ ३.३.७७० ॥

  कुकूलम् शङ्कुभिः कीर्णे श्वभ्रे ना तु तुषानले ॥ ३.३.७७१ ॥

  निर्णीते केवलमिति त्रिलिङ्गं त्वेककृत्स्नयोः ॥ ३.३.७७२ ॥

  पर्याप्तिक्षेमपुण्येषु कुशलं शिक्षिते त्रिषु ॥ ३.३.७७३ ॥

  प्रवालमङ्कुरेऽप्यस्त्री त्रिषु स्थूलं जडेऽपि च ॥ ३.३.७७४ ॥

  करालो दन्तुरे तुङ्गे चारौ दक्षे च पेशलः ॥ ३.३.७७५ ॥

  मूर्खेऽर्भकेऽपि बालः स्याल्लोलश्चलसतृष्णयोः ॥ ३.३.७७६ ॥

  कुलं गृहेऽपि तालाङ्के कुबेरे चैककुण्डलः ॥ ३.३.७७७ ॥

  स्त्रीभावावज्ञयोर्हेला हेलिः सूर्ये रणे हिलिः ॥ ३.३.७७८ ॥

  हालः स्यान्नृपतौ मद्ये शकलच्छदयोर्दलम् ॥ ३.३.७७९ ॥

  तूलिश्चित्रोपकरणशलाकातूलशय्ययोः ॥ ३.३.७८० ॥

  तुमुलं व्याकुले शब्दे शष्कुली कर्णपाल्यपि ॥ ३.३.७८१ ॥

 ॥ । इति लान्ताः ॥

  दवदावौ वनारण्यवह्नी जन्महरौ भवौ ॥ ३.३.७८२ ॥

  मन्त्री सहायः सचिवौ पतिशाखिनरा धवाः ॥ ३.३.७८३ ॥

  अवयः शैलमेषार्का आज्ञाह्वानाध्वरा हवाः ॥ ३.३.७८४ ॥

  भावः सत्तास्वभावाभिप्रायचेष्टात्मजन्मसु ॥ ३.३.७८५ ॥

  स्यादुत्पादे फले पुष्पे प्रसवो गर्भमोचने ॥ ३.३.७८६ ॥

  अविश्वासेऽपह्नवेऽपि निकृतावपि निह्नवः ॥ ३.३.७८७ ॥

  उत्सेकामर्षयोरिच्छाप्रसरे मह उत्सवः ॥ ३.३.७८८ ॥

  अनुभावः प्रभावे च सतां च मतिनिश्चये ॥ ३.३.७८९ ॥

  स्याज्जन्महेतुः प्रभवः स्थानं चाद्योपलब्धये ॥ ३.३.७९० ॥

  शूद्रायां विप्रतनये शस्त्रे पारशवो मतः ॥ ३.३.७९१ ॥

  ध्रुवो भभेदे क्लीबे तु निश्चिते शाश्वते त्रिषु ॥ ३.३.७९२ ॥

  स्वो ज्ञातावात्मनि स्वं त्रिष्वात्मीये स्वोऽस्त्रियां धने ॥ ३.३.७९३ ॥

  स्त्रीकटीवस्त्रबन्धेऽपि नीवी परिपणेऽपि च ॥ ३.३.७९४ ॥

  शिवा गौरीफेरवयोर्द्वन्द्वं कलहयुग्मयोः ॥ ३.३.७९५ ॥

  द्रव्यासु व्यवसायेऽपि सत्त्वमस्त्री तु जन्तुषु ॥ ३.३.७९६ ॥

  क्लीबं नपुंसकं षण्डे वाच्यलिङ्गमविक्रमे ॥ ३.३.७९७ ॥

 ॥ । इति वान्ताः ॥

  द्वौ विशौ वैश्यमनुजौ द्वौ चाराभिमरौ स्पशौ ॥ ३.३.७९८ ॥

  द्वौ राशी पुञ्जमेषाद्यौ द्वौ वंशौ कुलमस्करौ ॥ ३.३.७९९ ॥

  रहः प्रकाशौ वीकाशौ निर्वेशो भृतिभोगयोः ॥ ३.३.८०० ॥

  कृतान्ते पुंसि कीनाशः क्षुद्रकर्षकयोस्त्रिषु ॥ ३.३.८०१ ॥

  पदे लक्ष्ये निमित्तेऽपदेशः स्यात्कुशमप्सु च ॥ ३.३.८०२ ॥

  दशावस्थानेकविधाप्याशा तृष्णापि चायता ॥ ३.३.८०३ ॥

  वशा स्त्री करिणी च स्यात्दृग्ज्ञाने ज्ञातरि त्रिषु ॥ ३.३.८०४ ॥

  स्यात्कर्कशः साहसिकः कठोरामसृणावपि ॥ ३.३.८०५ ॥

  प्रकाशोऽतिप्रसिद्धेऽपि शिशावज्ञे च बालिशः ॥ ३.३.८०६ ॥

  नाशः क्षये तिरोधाने जीवितेशः प्रिये यमे ॥ ३.३.८०७ ॥

  नृशंसखड्गौ निस्त्रिंशावंशुः सूर्येऽंशवः कराः ॥ ३.३.८०८ ॥

  आश्वाख्या शालिशीघ्रार्थे पाशो बन्धनशस्त्रयोः ॥ ३.३.८०९ ॥

 ॥ । इति शान्ताः ॥

  सुरमत्स्यावनिमिषौ पुरुषावात्ममानवौ ॥ ३.३.८१० ॥

  काकमत्स्यात्खगौ ध्वाङ्क्षौ कक्षौ च तृणवीरुधौ ॥ ३.३.८११ ॥

  अभीपुः प्रग्रहे रश्मौ प्रैषः प्रेषणमर्दने ॥ ३.३.८१२ ॥

  पक्षः सहायेऽप्युष्णीषः शिरोवेष्टकिरीटयोः ॥ ३.३.८१३ ॥

  शुक्रले मूषिके श्रेष्ठे सुकृते वृषभे वृषः ॥ ३.३.८१४ ॥

  कोषोऽस्त्री कुड्मले खड्गपिधानेऽर्थौघदिव्ययोः ॥ ३.३.८१५ ॥

  द्यूतेऽक्षे शारिफलकेऽप्याकर्षोऽथाक्षमिन्द्रिये ॥ ३.३.८१६ ॥

  ना द्यूताङ्गे कर्षचक्रे व्यवहारे कलिद्रुमे ॥ ३.३.८१७ ॥

  कर्षूर्वार्त्ता करीषाग्निः कर्षः कुल्याभिधायिनी ॥ ३.३.८१८ ॥

  पुम्भावे तत्क्रियायां च पौरुषं विषमप्सु च ॥ ३.३.८१९ ॥

  उपादानेऽप्यामिषं स्यादपराधेऽपि किल्बिषम् ॥ ३.३.८२० ॥

  स्याद्वृष्टौ लोकधात्वंशे वत्सरे वर्षमस्त्रियाम् ॥ ३.३.८२१ ॥

  प्रेक्षा नृत्तेक्षणं प्रज्ञा भिक्षा सेवार्थना भृतिः ॥ ३.३.८२२ ॥

  त्विट्शोभापि त्रिषु परे न्यक्षं कार्त्स्न्यनिकृष्टयोः ॥ ३.३.८२३ ॥

  प्रत्यक्षेऽधिकृतेऽध्यक्षो रूक्षस्त्वप्रेम्ण्यचिक्कणे ॥ ३.३.८२४ ॥

  व्याजसंख्याशरव्येषु लक्षं घोषौ रवव्रजौ ॥ ३.३.८२५ ॥

  कपिशीर्षं भित्तिशृङ्गेऽनुतर्षश्चषकः सुरा ॥ ३.३.८२६ ॥

  दोषो वातादिके दोषा रात्रौ दक्षोऽपि कुक्कुटे ॥ ३.३.८२७ ॥

  शुण्डाग्रभागे गण्डूषो द्वयोश्च मुखपूरणे ॥ ३.३.८२८ ॥

 ॥ । इति षान्ताः ॥

  रविश्वेतच्छदौ हंसौ सूर्यवह्नी विभावसू ॥ ३.३.८२९ ॥

  वत्सौ तर्णकवर्षौ द्वौ सारङ्गाश्च दिवौकसः ॥ ३.३.८३० ॥

  शृङ्गारादौ विषे वीर्ये गुणे रागे द्रवे रसः ॥ ३.३.८३१ ॥

  पुंस्युत्तंसावतंसौ द्वौ कर्णपूरेऽपि शेखरे ॥ ३.३.८३२ ॥

  देवभेदेऽनले रश्मौ वसू रत्ने धने वसु ॥ ३.३.८३३ ॥

  विष्णौ च वेधाः स्त्री त्वाशीर्हिताशंसाहिदंष्ट्रयोः ॥ ३.३.८३४ ॥

  लालसे प्रार्थनौत्सुक्ये हिंसा चौर्यादिकर्म च ॥ ३.३.८३५ ॥

  प्रसूरश्वापि भूद्यावौ रोदस्यौ रोदसी च ते ॥ ३.३.८३६ ॥

  ज्वालाभासौ न पुंस्यर्चिर्ज्योतिर्भद्योतदृष्टिषु ॥ ३.३.८३७ ॥

  पापापराधयोरागः खगबाल्यादिनोर्वयः ॥ ३.३.८३८ ॥

  तेजः पुरीषयोर्वर्चो महश्चोत्सवतेजसोः ॥ ३.३.८३९ ॥

  रजो गुणे च स्त्रीपुष्पे राहौ ध्वान्ते गुणे तमः ॥ ३.३.८४० ॥

  छन्दः पद्येऽभिलाषे च तपः कृच्छ्रादिकर्म च ॥ ३.३.८४१ ॥

  सहो बलं सहा मार्गो नभः खं श्रावणो नभाः ॥ ३.३.८४२ ॥

  ओकः सद्माश्रयश्चौकाः पयः क्षीरं पयोऽंबु च ॥ ३.३.८४३ ॥

  ओजो दीप्तौ बले स्रोत इन्द्रिये निम्नगारये ॥ ३.३.८४४ ॥

  तेजः प्रभावे दीप्तौ च बले शुक्रेऽप्यतस्त्रिषु ॥ ३.३.८४५ ॥

  विद्वान्विदंश्च बीभत्सो हिंस्रोऽप्यतिशयेत्वमी ॥ ३.३.८४६ ॥

  वृद्धप्रशंसयोर्ज्यायान्कनीयांस्तु युवाल्पयोः ॥ ३.३.८४७ ॥

  वरीयांस्तूरुवरयोः साधीयान्साधुबाढयोः ॥ ३.३.८४८ ॥

 ॥ । इति सान्ताः ॥

  दलेऽपि बर्हं निर्बन्धोपरागार्कादयो ग्रहाः ॥ ३.३.८४९ ॥

  द्वार्यापीडे क्वाथरसे निर्यूहो नागदन्तके ॥ ३.३.८५० ॥

  तुलासूत्रेऽश्वादिरश्मौ प्रग्राहः प्रग्रहोऽपि च ॥ ३.३.८५१ ॥

  पत्नीपरिजनादानमूलशापाः परिग्रहाः ॥ ३.३.८५२ ॥

  दारेषु च गृहाः श्रोण्यामप्यारोहो वरस्त्रियाः ॥ ३.३.८५३ ॥

  व्यूहो वृन्देऽप्यहिर्वृत्रेऽप्यग्नीन्द्वर्कास्तमोपहाः ॥ ३.३.८५४ ॥

  परिच्छदे नृपार्हेऽर्थे परिबर्होऽव्ययाः परे ॥ ३.३.८५५ ॥

 ॥ । इति हान्ताः ॥

 ॥ नानार्थाव्ययवर्गः ॥

  आङीषदर्थेऽभिव्याप्तौ सीमार्थे धातुयोगजे ॥ ३.४.८५६ ॥

  आप्रगृह्यस्स्मृतौ वाक्येऽप्यास्तु स्यात्कोपपीडयोः ॥ ३.४.८५७ ॥

  पापकुत्सेषदर्थे कु धिङ्निर्भर्त्सननिन्दयोः ॥ ३.४.८५८ ॥

  चान्वाचयसमाहारेतरेतरसमुच्चये ॥ ३.४.८५९ ॥

  स्वस्त्याशीः क्षेमपुण्यादौ प्रकर्षे लङ्घनेऽप्यति ॥ ३.४.८६० ॥

  स्वित्प्रश्ने च वितर्के च तु स्याद्भेदेऽवधारणे ॥ ३.४.८६१ ॥

  सकृत्सहैकवारे चाप्याराद्दूरसमीपयोः ॥ ३.४.८६२ ॥

  प्रतीच्यां चरमे पश्चादुताप्यर्थविकल्पयोः ॥ ३.४.८६३ ॥

  पुनस्सहार्थयोः शश्वत्साक्षात्प्रत्यक्षतुल्ययोः ॥ ३.४.८६४ ॥

  खेदानुकम्पासंतोषविस्मयामन्त्रणे बत ॥ ३.४.८६५ ॥

  हन्त हर्षेनुकम्पायां वाक्यारम्भविषादयोः ॥ ३.४.८६६ ॥

  प्रति प्रतिनिधौ वीप्सालक्षणादौ प्रयोगतः ॥ ३.४.८६७ ॥

  इति हेतुप्रकरणप्रकर्षादिसमाप्तिषु ॥ ३.४.८६८ ॥

  प्राच्यां पुरस्तात्प्रथमे पुरार्थेऽग्रत इत्यपि ॥ ३.४.८६९ ॥

  यावत्तावच्च साकल्येऽवधौ मानेऽवधारणे ॥ ३.४.८७० ॥

  मङ्गलानन्तरारम्भप्रश्नकार्त्स्न्येष्वथो अथ ॥ ३.४.८७१ ॥

  वृथा निरर्थकाविध्योर्नानानेकोभयार्थयोः ॥ ३.४.८७२ ॥

  नु पृच्छायां विकल्पे च पश्चात्सादृश्ययोरनु ॥ ३.४.८७३ ॥

  प्रश्नावधारणानुज्ञानुनयामन्त्रणे ननु ॥ ३.४.८७४ ॥

  गर्हासमुच्चयप्रश्नशङ्कासंभावनास्वपि ॥ ३.४.८७५ ॥

  उपमायां विकल्पे वा सामि त्वर्धे जुगुप्सिते ॥ ३.४.८७६ ॥

  अमा सह समीपे च कं वारिणि च मूर्धनि ॥ ३.४.८७७ ॥

  इवेत्थमर्थयोरेवं नूनं तर्केऽर्थनिश्चये ॥ ३.४.८७८ ॥

  तूष्णीमर्थे सुखे जोषं किं पृच्छायां जुगुप्सने ॥ ३.४.८७९ ॥

  नाम प्राकाश्यसंभाव्यक्रोधोपगमकुत्सने ॥ ३.४.८८० ॥

  अलं भूषणपर्याप्तिशक्तिवारणवाचकम् ॥ ३.४.८८१ ॥

  हुं वितर्के परिप्रश्ने समयान्तिकमध्ययोः ॥ ३.४.८८२ ॥

  पुनरप्रथमे भेदे निर्निश्चयनिषेधयोः ॥ ३.४.८८३ ॥

  स्यात्प्रबन्धे चिरातीते निकटागामिके पुरा ॥ ३.४.८८४ ॥

  ऊरर्यूरी चोररी च विस्तारेऽङ्गीकृतौ त्रयम् ॥ ३.४.८८५ ॥

  स्वर्गे परे च लोके स्वर्वार्तासंभाव्ययोः किल ॥ ३.४.८८६ ॥

  निषेधवाक्यालङ्कारजिज्ञासानुनये खलु ॥ ३.४.८८७ ॥

  समीपोभयतश्शीघ्रसाकल्याभिमुखेऽभितः ॥ ३.४.८८८ ॥

  नामप्राकाश्ययोः प्रदुर्मिथोऽन्योन्यं रहस्यपि ॥ ३.४.८८९ ॥

  तिरोऽन्तर्धौ तिर्यगर्थे हा विषादशुगर्तिषु ॥ ३.४.८९० ॥

  अहहेत्यद्भुते खेदे हि हेताववधारणे ॥ ३.४.८९१ ॥

 ॥ । इति नानार्थवर्गः ३, अत्र मूलश्लोकाः २५६ । । ॥

 ॥ क्षे.श्लो. २४ । । ॥

 ॥ अव्ययवर्गः । ॥

  चिराय चिररात्राय चिरस्याद्याश्चिरार्थकाः ॥ ३.५.८९२ ॥

  मुहुः पुनः पुनः शश्वदभीक्ष्णमसकृत्समाः ॥ ३.५.८९३ ॥

  स्राग्झटित्यञ्जसाह्नाय द्राङ्मङ्क्षु सपदि द्रुते ॥ ३.५.८९४ ॥

  बलवत्सुष्ठु किमुत स्वत्यतीव च निर्भरे ॥ ३.५.८९५ ॥

  पृथग्विनान्तरेणर्त�� हिरुङ्नाना च वर्जने ॥ ३.५.८९६ ॥

  यत्तद्यतस्ततो हेतावसाकल्ये तु चिच्चन ॥ ३.५.८९७ ॥

  कदाचिज्जातु सार्धं तु साकं सत्रा समं सह ॥ ३.५.८९८ ॥

  आनुकूल्यार्थकं प्राध्वं व्यर्थके तु वृथा मुधा ॥ ३.५.८९९ ॥

  आहो उताहो किमुत विकल्पे किं किमूत च ॥ ३.५.९०० ॥

  तु हि च स्म ह वै पादपूरणे पूजने स्वति ॥ ३.५.९०१ ॥

  दिवाह्नीत्यथ दोषा च नक्तं च रजनाविति ॥ ३.५.९०२ ॥

  तिर्यगर्थे साचि तिरोऽप्यथ संबोधनार्थकाः ॥ ३.५.९०३ ॥

  स्युः प्याट्पाडङ्ग हे है भोः समया निकषा हिरुक् ॥ ३.५.९०४ ॥

  अतर्किते तु सहसा स्यात्पुरः पुरतोऽग्रतः ॥ ३.५.९०५ ॥

  स्वाहा देवहविर्दाने श्रौषट्वौषट्वषट्स्वधा ॥ ३.५.९०६ ॥

  किञ्चिदीषन्मनागल्पे प्रेत्यामुत्र भवान्तरे ॥ ३.५.९०७ ॥

  व वा यथा तथेवैवं साम्येऽहो हीति विस्मये ॥ ३.५.९०८ ॥

  मौने तु तूष्णीं तूष्णीकां सद्यः सपदि तत्क्षणे ॥ ३.५.९०९ ॥

  दिष्ट्या समुपजोषं चेत्यानन्देऽथान्तरेऽन्तरा ॥ ३.५.९१० ॥

  अन्तरेण च मध्ये स्युः प्रसह्य तु हठार्थकम् ॥ ३.५.९११ ॥

  युक्ते द्वे सांप्रतं स्थानेऽभीक्ष्णं शश्वदनारते ॥ ३.५.९१२ ॥

  अभावे नह्य नो नापि मा स्म मालं च वारणे ॥ ३.५.९१३ ॥

  पक्षान्तरे चेद्यदि च तत्त्वे त्वद्धाञ्जसा द्वयम् ॥ ३.५.९१४ ॥

  प्राकाश्ये प्रादुराविः स्यादोमेवं परमं मते ॥ ३.५.९१५ ॥

  समन्ततस्तु परितः सर्वतो विष्वगित्यपि ॥ ३.५.९१६ ॥

  अकामानुमतौ काममसूयोपगमेस्तु च ॥ ३.५.९१७ ॥

  ननु च स्याद्विरोधोक्तौ कश्चित्कामप्रवेदने ॥ ३.५.९१८ ॥

  निष्षमं दुष्षमं गर्ह्ये यथास्वं तु यथायथम् ॥ ३.५.९१९ ॥

  मृषा मिथ्या च वितथे यथार्थं तु यथातथम् ॥ ३.५.९२० ॥

  स्युरेवं तु पुनर्वै वेत्यवधारणवाचकाः ॥ ३.५.९२१ ॥

  प्रागतीतार्थकं नूनमवश्यं निश्चये द्वयम् ॥ ३.५.९२२ ॥

  संवद्वर्षेऽवरे त्वर्वागामेवं स्वयमात्मना ॥ ३.५.९२३ ॥

  अल्पे नीचैर्महत्युच्चैः प्रायो भूम्न्यद्रुते शनैः ॥ ३.५.९२४ ॥

  सना नित्ये बहिर्बाह्ये स्मातीतेऽस्तमदर्शने ॥ ३.५.९२५ ॥

  अस्ति सत्वे रुषोक्तावु ऊं प्रश्नेऽनुनये त्वयि ॥ ३.५.९२६ ॥

  हुं तर्के स्यादुषा रात्रेरवसानेनमो नतौ ॥ ३.५.९२७ ॥

  पुनरर्थेऽङ्ग निन्दायां दुष्ठु सुष्ठु प्रशंसने ॥ ३.५.९२८ ॥

  सायं साये प्रगे प्रातः प्रभाते निकषान्तिके ॥ ३.५.९२९ ॥

  अमानुगुण्ये स्मरणे हुं फड्विघ्ननिराकृतौ ॥ ३.५.९३० ॥

  अङ्गीकृतौ स्यादर्थे हूं हीनसंबोधते त्वरे ॥ ३.५.९३१ ॥

  परुत्परार्थैषमोऽब्दे पूर्वे पूर्वतरे यति ॥ ३.५.९३२ ॥

  अद्यऽत्राह्न्यथ पूर्वेऽह्नीत्यादौ पूर्वोत्तरापरात् ॥ ३.५.९३३ ॥

  तथाधरान्यान्यतरेतरात्पूर्वेद्युरादयः ॥ ३.५.९३४ ॥

  उभयद्युश्चोभयेद्युः परेत्वह्नि परेद्यवि ॥ ३.५.९३५ ॥

  ह्यो गतेऽनागतेऽह्नि श्वः परश्वस्तु परेऽहनि ॥ ३.५.९३६ ॥

  तदा तदानीं युगपदेकदा सर्वदा सदा ॥ ३.५.९३७ ॥

  एतर्हि संप्रतीऽदानीमधुना साम्प्रतं तथा ॥ ३.५.९३८ ॥

  दिग्देशकाले पूर्वादौ प्रागुदक्प्रत्यगादयः ॥ ३.५.९३९ ॥

 ॥ % इत्यव्ययवर्गः ४, अत्र मूलश्लोकाः २३ ॥

 ॥ लिङ्गादिसंग्रहवर्गः । ॥

 ॥ । अथ लिङ्गादिसंग्रहवर्गः ५ ॥

  सलिङ्गशास्त्रैः सन्नादि कृत्तद्धित समासजैः ॥ ३.६.९४० ॥

  अनुक्तैः संग्रहे लिङ्गं संकीर्णवदिहोन्नयेत् ॥ ३.६.९४१ ॥

  लिङ्गशेषविधिर्व्यापी विशेषैर्यद्यबाधितः ॥ ३.६.९४२ ॥

  स्त्रियामीदूद्विरामैकाच्सयोनिप्राणिनाम च ॥ ३.६.९४३ ॥

  नाम विद्युन्निशावल्लीवीणादिग्भूनदीह्रियाम् ॥ ३.६.९४४ ॥

  अदन्तैर्द्विगुरेकार्थो न स पात्रयुगादिभिः ॥ ३.६.९४५ ॥

  तल्वृन्दे येनिकट्यत्रा वैरमैथुनिकादिवुन् ॥ ३.६.९४६ ॥

  स्त्रीभावादावनि क्तिण् ण्वुल्णच्ण्वुच्क्यब्युजिञ्ङ्नि शाः ॥ ३.६.९४७ ॥

  उणादिषु निरूरीश्च ङ्याषूडन्तं चलं स्थिरम् ॥ ३.६.९४८ ॥

  तत्क्रीडायां प्रहरणं चेन्मौष्टा पाल्लवा ण दिक् ॥ ३.६.९४९ ॥

  घञो ञः सा क्रियास्यां चेद्दाण्डपाता हि फाल्गुनी ॥ ३.६.९५० ॥

  श्यैनम्पाता च मृगया तैलम्पाता स्वधेति दिक् ॥ ३.६.९५१ ॥

  स्त्री स्यात्काचिन्मृणाल्यादिर्विवक्षापचये यदि ॥ ३.६.९५२ ॥

  लङ्का शेफालिका टीका धातकीपञ्चिकाढकी ॥ ३.६.९५३ ॥

  सिध्रका सारिका हिक्का प्राचिकोल्का पिपीलिका ॥ ३.६.९५४ ॥

  तिन्दुकी कणिका भङ्गिः सुरङ्गासूचिमाढयः ॥ ३.६.९५५ ॥

  पिच्छा वितण्डा काकिण्यश्चूर्णिः शाणी द्रुणी दरत् ॥ ३.६.९५६ ॥

  सातिः कन्था तथासन्दी नाभी राजसभापि च ॥ ३.६.९५७ ॥

  झल्लरी चर्चरी पारी होरा लट्वा च सिध्मला ॥ ३.६.९५८ ॥

  लाक्षा लिक्षा च गण्डूषा गृध्रसी चमसी मसी ॥ ३.६.९५९ ॥

 ॥ । इति स्त्रीलिङ्ग संग्रहः ॥

  पुंस्त्वे सभेदानुचराः सपर्यायाः सुरासुराः ॥ ३.६.९६० ॥

  स्वर्गयागाद्रिमेघाब्धि द्रु कालासिशरारयः ॥ ३.६.९६१ ॥

  करगण्डोष्ठदोर्दन्तकन्ठकेशनखस्तनाः ॥ ३.६.९६२ ॥

  अह्नाहान्ताः क्ष्वेडभेदा रात्रान्ताः प्रागसंख्यकाः ॥ ३.६.९६३ ॥

  श्रीवेष्टाद्याश्च निर्यासा असन्नन्ता अबाधिताः ॥ ३.६.९६४ ॥

  कशेरुजतुवस्तूनि हित्वा तुरुविरामकाः ॥ ३.६.९६५ ॥

  कषणभमरोपान्ता यद्यदन्ता अमी अथ ॥ ३.६.९६६ ॥

  पथनयसटोपान्ता गोत्राख्याश्चरणाह्वयाः ॥ ३.६.९६७ ॥

  नाम्न्यकर्तरि भावे च घञ् जब्नङ्ण घाथुचः ॥ ३.६.९६८ ॥

  ल्युः कर्तरीमनिच्भावे को घोः किः प्रादितोन्यतः ॥ ३.६.९६९ ॥

  द्वन्द्वेऽश्ववडवावश्ववडवा न समाहृते ॥ ३.६.९७० ॥

  कान्तः सूर्येन्दुपर्यायपूर्वोऽयः पूर्वको.पि च ॥ ३.६.९७१ ॥

  वटकश्चानुवाकश्च रल्लकश्च कुडङ्गकः ॥ ३.६.९७२ ॥

  पुङ्खो न्यूङ्खः समुद्रश्च विटपट्टधटाः खटाः ॥ ३.६.९७३ ॥

  कोट्टारघट्टहट्टाश्च पिण्डगोण्डपिचण्डवत् ॥ ३.६.९७४ ॥

  गडुः करण्डो लगुडो करण्डश्च किणो घुणः ॥ ३.६.९७५ ॥

  दृतिसीमन्तहरितो रोमन्थोद्गीथबुद्बुदाः ॥ ३.६.९७६ ॥

  कासमर्दोऽर्बुदः कुन्दः फेनस्तूपौ सयूपकौ ॥ ३.६.९७७ ॥

  आतपः क्षत्रिये नाभिः कुणपक्षुरकेदराः ॥ ३.६.९७८ ॥

  पूरक्षुरप्रचुक्राश्च गोलहिङ्गुलपुद्गलाः ॥ ३.६.९७९ ॥

  वेतालभल्लमल्लाश्च पुराडाशोऽपि पट्टिशः ॥ ३.६.९८० ॥

  कुल्माषो रभसश्चैव सकटाहः पतद्रहः ॥ ३.६.९८१ ॥

 ॥ । इति पुंलिङ्गशेषसंग्रहः ॥

  द्विहीनेऽन्यच्च खारण्यपर्णश्वभ्रहिमोदकम् ॥ ३.६.९८२ ॥

  शीतोष्णमांसरुधिरमुखाक्षिद्रविणं बलम् ॥ ३.६.९८३ ॥

  फलहेमशुल्बलोहसुखदुह्खशुभाशुभम् ॥ ३.६.९८४ ॥

  जलपुष्पाणि लवणं व्यञ्जनान्यनुलेपनम् ॥ ३.६.९८५ ॥

  कोट्याः शतादिसंख्यान्या वा लक्षा नियुतं च तत् ॥ ३.६.९८६ ॥

  द्वयष्कमसिसुसन्नन्तं यदनान्तमकर्तरि ॥ ३.६.९८७ ॥

  त्रान्तं सलोपधं शिष्टं रात्रं प्राक्संख्ययान्वितम् ॥ ३.६.९८८ ॥

  पात्राद्यदन्तैरेकार्थो द्विगुर्लक्ष्यानुसारतः ॥ ३.६.९८९ ॥

  द्वन्द्वैक्त्वाव्ययीभावौ पथः संख्याव्ययात्परः ॥ ३.६.९९० ॥

  शड्याश्छाया बहूनां चेद्विच्छायं संहतौ सभा ॥ ३.६.९९१ ॥

  शालार्थापि परा राजामनुष्यार्थादराजकात् ॥ ३.६.९९२ ॥

  दासीसभं नृपसभं रक्षस्सभमिमा दिशः ॥ ३.६.९९३ ॥

  उपज्ञोपक्रमान्तश्च तदादित्वप्रकाशने ॥ ३.६.९९४ ॥

  कोपज्ञकोपक्रमादि कन्थोशीनरनामसु ॥ ३.६.९९५ ॥

  भावे न णकचिद्भ्योऽन्ये समूहे भावकर्मणोः ॥ ३.६.९९६ ॥

  अदन्तप्रत्ययाः पुण्यसुदिनाभ्यां त्वहः परः ॥ ३.६.९९७ ॥

  क्रियाव्ययानां भेदकान्येकत्वेऽप्युक्थतोटके ॥ ३.६.९९८ ॥

  चोचं पिच्छं गृहस्थूणं तिरीटं मर्म योजनम् ॥ ३.६.९९९ ॥

  राजसूयं वाजपेयं गद्यपद्ये कृतौ कवेः ॥ ३.६.१००० ॥

  माणिक्यभाष्यसिन्दूरचीरचीवरपिञ्जरम् ॥ ३.६.१००१ ॥

  लोकायतं हरितालं विदलस्थालबाह्लिकम् ॥ ३.६.१००२ ॥

 ॥ । इति नपुंसकशेषसंग्रहः ॥

  पुन्नपुंसकयोः शेषोऽर्धर्चपिण्याककण्टकाः ॥ ३.६.१००३ ॥

  मोदकस्तण्डकष्टङ्कः शाटकः कर्पटोऽर्बुदः ॥ ३.६.१००४ ॥

  पातकोद्योगचरकतमालामलका नडः ॥ ३.६.१००५ ॥

  कुष्ठं मुण्डं शीधु बुस्तं क्ष्वेडितं क्षेमकुट्टिमम् ॥ ३.६.१००६ ॥

  संगमं शतमानार्मशम्बलाव्ययताण्डवम् ॥ ३.६.१००७ ॥

  कवियं कन्दकार्पासं पारावारं युगन्धरम् ॥ ३.६.१००८ ॥

  यूपं प्रग्रीवपात्रीवे यूषं चमसचिक्कसौ ॥ ३.६.१००९ ॥

  अर्धर्चादौ घृतादीनां पुंस्त्वाद्यं वैदिकं ध्रुवम् ॥ ३.६.१०१० ॥

  तन्नोक्तमिह लोकेऽपि तच्चेदस्त्यस्तु शेषवत् ॥ ३.६.१०११ ॥

 ॥ । इति पुन्नपुंसकशेषसंग्रहः ॥

  स्त्रीपुंसयोरपत्यान्ता द्विचतुष्षट्पदोरगाः ॥ ३.६.१०१२ ॥

  जातिभेदाः पुमाख्याश्च स्त्रीयोगैः सह मल्लकः ॥ ३.६.१०१३ ॥

  ऊर्मिर्वराटकः स्वातिर्वर्णको झाटलिर्मनुः ॥ ३.६.१०१४ ॥

  मूषा सृपाटी कर्कन्धूर्यष्टिः शाटी कटी कुटी ॥ ३.६.१०१५ ॥

 ॥ । इति स्त्रीपुंसशेषसंग्रहः ॥

  स्त्रीनपुंसकयोर्भावक्रिययोः व्यञ् क्वचिच्च वुञ् ॥ ३.६.१०१६ ॥

  औचित्यमौचिती मैत्री मैत्र्यं वुञ् प्रागुदाहृतः ॥ ३.६.१०१७ ॥

  षष्ठ्यन्तप्राक्पदाः सेनाछायाशालासुरानिशाः ॥ ३.६.१०१८ ॥

  स्याद्वा नृसेनं श्वनिशं गोशालमितरे च दिक् ॥ ३.६.१०१९ ॥

  आबन्नन्तोत्तरपदो द्विगुश्चापुंसि नश्च लुप् ॥ ३.६.१०२० ॥

  त्रिखट्वं च त्रिखट्वी च त्रितक्षं च त्रितक्ष्यपि ॥ ३.६.१०२१ ॥

 ॥ । इति स्त्रीनपुंसकशेषसंग्रहः ॥

  त्रिषु पात्री पुटी वाटी पेटी कुवलदाडिमौ ॥ ३.६.१०२२ ॥

 ॥ इति त्रिलिङ्गशेषसंग्रहः ॥

  परं लिङ्गं स्वप्रधाने द्वन्द्वे तत्पुरुषेऽपि तत् ॥ ३.६.१०२३ ॥

  अर्थान्ताः प्राद्यलम्प्राप्तापन्नपूर्वाः परोपगाः ॥ ३.६.१०२४ ॥

  तद्धितार्थो द्विगुः संख्यासर्वनामतदन्तकाः ॥ ३.६.१०२५ ॥

  बहुर्व्रीहिरदिङ्नाम्नामुन्नेयं तदुदाहृतम् ॥ ३.६.१०२६ ॥

  गुणद्रव्यक्रियायोगोपाधयः परगामिनः ॥ ३.६.१०२७ ॥

  कृतह्कर्तर्यसंज्ञायां कृत्याः कर्तरि कर्मणि ॥ ३.६.१०२८ ॥

  अणाद्यन्तास्तेन रक्ताद्यर्थे नानार्थभेदकाः ॥ ३.६.१०२९ ॥

  षट्संज्ञकास्त्रिषु समा युष्मदस्मत्तिङ्व्ययम् ॥ ३.६.१०३० ॥

  परं विरोधे शेषं तु ज्ञेयं शिष्टप्रयोगतः ॥ ३.६.१०३१ ॥

 ॥ इत्यमरसिंहकृतौ नामलिङ्गानुशासने ॥

 ॥ सामान्यकाण्डस्तृतीयः साङ्ग एव समर्थितः ॥


 ॥ वर्गभेदाः । ॥

  वर्गाः पृथ्वीपुरक्ष्माभृद्वनौषधिमृगादिभिः ॥ २.०.१ ॥

  नृब्रह्मक्षत्रविट्शूद्रैः साङ्गोपाङ्गैरिहोदिताः ॥ २.०.२ ॥

 ॥ भूमिवर्गः ॥

  भूर्भूमिरचलानन्ता रसा विश्वम्भरा स्थिता ॥ २.१.३ ॥

  धरा धरित्री धरणिः क्षोणिर्ज्या काश्यपी क्षितिः ॥ २.१.४ ॥

  सर्वंसहा वसुमती वसुधोर्वी वसुन्धरा ॥ २.१.५ ॥

  गोत्रा कुः पृथिवी पृथ्वी क्ष्मावनिर्मेदिनी मही ॥ २.१.६ ॥

  विपुला गह्वरी धात्री गौरिला कुम्भिनी क्षमा ॥ २.१.७ ॥

  भूतधात्री रत्नगर्भा जगती सागराम्बरा ॥ २.१.८ ॥

  मृन्मृत्तिका प्रशस्ता तु मृत्सा मृत्स्ना च मृत्तिका ॥ २.१.९ ॥

  उर्वरा सर्वसस्याढ्या स्यादूषः क्षारमृत्तिका ॥ २.१.१० ॥

  ऊषवानूषरो द्वावप्यन्यलिङ्गौ स्थलं स्थली ॥ २.१.११ ॥

  समानौ मरुधन्वानौ द्वे खिलाप्रहते समे ॥ २.१.१२ ॥

  त्रिष्वथो जगती लोको विष्टपं भुवनं जगत् ॥ २.१.१३ ॥

  लोकोऽयं भारतं वर्षं शरावत्यास्तु योऽवधेः ॥ २.१.१४ ॥

  देशः प्राग्दक्षिणः प्राच्य उदीच्यः पश्चिमोत्तरः ॥ २.१.१५ ॥

  प्रत्यन्तो म्लेच्छदेशः स्यान्मध्यद्देशस्तु मध्यमः ॥ २.१.१६ ॥

  आर्यावर्तः पुण्यभूमिर्मध्यं विन्ध्यहिमालयोः ॥ २.१.१७ ॥

  नीवृज्जनपदो देशविषयौ तूऽपवर्तनम् ॥ २.१.१८ ॥

  त्रिष्वागोष्ठान्नडप्राये नड्वान्नड्वल इत्यपि ॥ २.१.१९ ॥

  कुमुद्वान्कुमुदप्राये वेतस्वान्बहुवेतसे ॥ २.१.२० ॥

  शाद्वलः शादहरिते सजम्बाले तु पङ्किलः ॥ २.१.२१ ॥

  जलप्रायमनूपं स्यात्पुंसि कच्छस्तथाविधः ॥ २.१.२२ ॥

  स्त्री शर्करा शर्करिलः शार्करः शर्करावति ॥ २.१.२३ ॥

  देश एवादिमावेववमुन्नेयाः सिकतावति ॥ २.१.२४ ॥

  देशो नद्यम्बुवृष्ट्यम्बुसंपन्नव्रीहिपालितः ॥ २.१.२५ ॥

  स्यान्नदीमातृको देवमातृकश्च यथाक्रमम् ॥ २.१.२६ ॥

  सुराज्ञि देशे राजन्वान्स्यात्ततोऽन्यत्र राजवान् ॥ २.१.२७ ॥

  गोष्ठं गोस्थानकं तत्तु गौष्ठीनं भूतपूर्वकम् ॥ २.१.२८ ॥

  पर्यन्तभूः परिसरः सेतुरालौ स्त्रियां पुमान् ॥ २.१.२९ ॥

  वामलूरश्च नाकुश्च वल्मीकं पुंनपुंसकम् ॥ २.१.३० ॥

  अयनं वर्त्म मार्गाध्वपन्थानः पदवी सृतिः ॥ २.१.३१ ॥

  सरणिः पद्धतिः पद्या वर्तन्येकपदीति च ॥ २.१.३२ ॥

  अतिपन्थाः सुपन्थाश्च सत्पथश्चार्चितेऽध्वनि ॥ २.१.३३ ॥

  व्यध्वो दुरध्वो विपथः कदध्वा कापथः समाः ॥ २.१.३४ ॥

  अपन्थास्त्वपथं तुल्ये शृण्गाटकचतुष्पथे ॥ २.१.३५ ॥

  प्रान्तरं दूरशून्योऽध्वा कान्तारं वर्त्म दुर्गमम् ॥ २.१.३६ ॥

  गव्यूतिः स्त्री क्रोशयुगं नल्वः किष्कुचतुःशतम् ॥ २.१.३७ ॥

  घण्टापथः संसरणं तत्पुरस्योपनिष्करम् ॥ २.१.३८ ॥

  द्यावापृथिव्यौ रोदस्यौ द्यावाभूमी च रोदसी ॥ २.१.३९ ॥

  दिवस्पृथिव्यौ गञ्जा तु रुमा स्याल्लवणाकरः ॥ २.१.४० ॥

 ॥ पुरवर्गः । ॥

  पूः स्त्री पुरीनगर्यौ वा पत्तनं पुटभेदनम् ॥ २.२.४१ ॥

  स्थानीयं निगमोऽन्यत्तु यन्मूलनगरात्पुरम् ॥ २.२.४२ ॥

  तच्छाखानगरं वेशो वेश्याजनसमाश्रयः ॥ २.२.४३ ॥

  आपणस्तु निषद्यायां विपणिः पण्यवीथिका ॥ २.२.४४ ॥

  रथ्या प्रतोली विशिखा स्याच्चयो वप्रमस्त्रियाम् ॥ २.२.४५ ॥

  प्राकारो वरणः सालः प्राचीनं प्रातन्तो वृतिः ॥ २.२.४६ ॥

  भित्तिः स्त्री कुड्यमेडूकं यदन्तर्न्यस्तकीकसम् ॥ २.२.४७ ॥

  गृहं गेहोदवसितं वेश्म सद्म निकेतनम् ॥ २.२.४८ ॥

  निशान्तं पस्त्यसदनं भवनागारमन्दिरम् ॥ २.२.४९ ॥

  गृहाः पुंसि च भूम्न्येव निकाय्यनिलयालयाः ॥ २.२.५० ॥

  वासः कुटी द्वयोः शाला सभा संजवनं त्विदम् ॥ २.२.५१ ॥

  चतुःशालं मुनीनां तु पर्णशालोटजोऽस्त्रियाम् ॥ २.२.५२ ॥

  चैत्यमायतनं तुल्ये वाजिशाला तु मन्दुरा ॥ २.२.५३ ॥

  आवेशनं शिल्पिशाला प्रपा पानीयशालिका ॥ २.२.५४ ॥

  मठश्छात्रादिनिलयो गञ्जा तु मदिरागृहम् ॥ २.२.५५ ॥

  गर्भागारं वासगृहमरिष्टं सूतिकागृहम् ॥ २.२.५६ ॥

  कुट्टिमोऽस्त्री निबद्धा भूश्चन्द्रशाला शिरोगृहम् ॥ २.२.५७ ॥

  वातायनं गवाक्षोऽथ मण्डपोऽस्त्री जनाश्रयः ॥ २.२.५८ ॥

  हर्म्यादि धनिनां वासः प्रासादो देवभूभुजाम् ॥ २.२.५९ ॥

  सौधोऽस्त्री राजसदनमुपकार्योपकारिका ॥ २.२.६० ॥

  स्वस्तिकः सर्वतोभद्रो नन्द्यावर्तादयोऽपि च ॥ २.२.६१ ॥

  विच्छन्दकः प्रभेदा हि भवन्तीश्वरसद्मनाम् ॥ २.२.६२ ॥

  स्त्र्यगारं भूभुजामन्तःपुरं स्यादवरोधनम् ॥ २.२.६३ ॥

  शुद्धान्तश्चावरोधश्च स्यादट्टः क्षौममस्त्रियाम् ॥ २.२.६४ ॥

  प्रघाणप्रघणालिन्दा बहिर्द्वारप्रकोष्ठके ॥ २.२.६५ ॥

  गृहावग्रहणी देहल्यङ्गणं चत्वराजिरे ॥ २.२.६६ ॥

  अधस्ताद्दारुणि शिला नासा दारुपरि स्थितम् ॥ २.२.६७ ॥

  प्रच्छन्नमन्तर्द्वारं स्यात्पक्षद्वारं तु पक्षकम् ॥ २.२.६८ ॥

  वलीकनीध्रे पटलप्रान्तेऽथ पटलं छदिः ॥ २.२.६९ ॥

  गोपानसी तु वलभी छादने वक्रदारुणि ॥ २.२.७० ॥

  कपोतपालिकायां तु विटङ्कं पुंनपुंसकम् ॥ २.२.७१ ॥

  स्त्री द्वार्द्वारं प्रतीहारः स्याद्धितर्दिस्तु वेदिका ॥ २.२.७२ ॥

  तोरणोऽस्त्री बहिर्द्वारं पुरद्वारं तु गोपुरम् ॥ २.२.७३ ॥

  कूटं पूर्द्वारि यद्धस्तिनखस्तस्मिन्नथ त्रिषु ॥ २.२.७४ ॥

  कपाटमररं तुल्ये तद्विष्कम्भोऽर्गलं न ना ॥ २.२.७५ ॥

  आरोहणं स्यात्सोपानं निश्रेणिस्त्वधिरोहिणी ॥ २.२.७६ ॥

  संमार्जनी शोधनी स्यात्संकरोऽवकरस्तथा ॥ २.२.७७ ॥

  क्षिप्ते मुखं निःसरणं संनिवेशो निकर्षणम् ॥ २.२.७८ ॥

  समौ संवसथग्रामौ वेश्मभूर्वास्तुरस्त्रियाम् ॥ २.२.७९ ॥

  ग्रामान्त उपशल्यं स्यात्सीमसीमे स्त्रियामुभे ॥ २.२.८० ॥

  घोष आभीरपल्ली स्यात्पक्कणः शबरालयः ॥ २.२.८१ ॥

 ॥ शैलवर्गः । ॥

  महीध्रे शिखरिक्ष्माभृदहार्यधरपर्वताः ॥ २.३.८२ ॥

  अद्रिगोत्रगिरिग्रावाचलशैलशिलोच्चयाः ॥ २.३.८३ ॥

  लोकालोकश्चक्रवालस्त्रिकूटस्त्रिककुत्समौ ॥ २.३.८४ ॥

  अस्तस्तु चरमक्ष्माभृदुदयः पूर्वपर्वतः ॥ २.३.८५ ॥

  हिमवान्निषधो विन्ध्यो माल्यवान्पारियात्रिकः ॥ २.३.८६ ॥

  गन्धमादनमन्ये च हेमकूटादयो नगाः ॥ २.३.८७ ॥

  पाषाणप्रस्तरग्रावोपलाश्मानः शिला दृषत् ॥ २.३.८८ ॥

  कूटोऽस्त्री शिखरं शृङ्गं प्रपातस्त्वतटो भृगुः ॥ २.३.८९ ॥

  कटकोऽस्त्री नितम्बोऽद्रेः स्नुः प्रस्थः सानुरस्त्रियाम् ॥ २.३.९० ॥

  उत्सः प्रस्रवणं वारिप्रवाहो निर्झरो झरः ॥ २.३.९१ ॥

  दरी तु कन्दरो वा स्त्री देवखातबिले गुहा ॥ २.३.९२ ॥

  गह्वरं गण्डशैलास्तु च्युताः स्थूलोपला गिरेः ॥ २.३.९३ ॥

  दन्तकास्तु बहिस्तिर्यक्प्रदेशान्निर्गता गिरेः ॥ २.३.९४ ॥

  खनिः स्त्रियामाकरः स्यात्पादाः प्रत्यन्तपर्वताः ॥ २.३.९५ ॥

  उपत्यकाद्रेरासन्ना भूमिरूर्ध्वमधित्यका ॥ २.३.९६ ॥

  धातुर्मनःशिलाद्यद्रेर्गैरिकं तु विशेषतः ॥ २.३.९७ ॥

  निकुञ्जकुञ्जौ वा क्लीबे लतादिपिहितोदरे ॥ २.३.९८ ॥

 ॥ वनौषधिवर्गः । ॥

  अटव्यरण्यं विपिनं गहनं काननं वनम् ॥ २.४.९९ ॥

  महारण्यमरण्यानी गृहारामास्तु निष्कुटाः ॥ २.४.१०० ॥

  आरामः स्यादुपवनं कृत्रिमं वनमेव यत् ॥ २.४.१०१ ॥

  अमात्यगणिकागेहोपवने वृक्षवाटिका ॥ २.४.१०२ ॥

  पुमानाक्रीड उद्यानं राज्ञः साधारणं वनम् ॥ २.४.१०३ ॥

  स्यादेतदेव प्रमदवनमन्तःपुरोचितम् ॥ २.४.१०४ ॥

  वीथ्यालिरावलिः पङ्क्तिः श्रेणी लेखास्तु राजयः ॥ २.४.१०५ ॥

  वन्या वनसमूहे स्यादङ्कुरोऽभिनवोद्भिदि ॥ २.४.१०६ ॥

  वृक्षो महीरुहः शाखी विटपी पादपस्तरुः ॥ २.४.१०७ ॥

  अनोकहः कुटः शालः पलाशी द्रुद्रुमागमाः ॥ २.४.१०८ ॥

  वानस्पत्यः फलैः पुष्पात्तैरपुष्पाद्वनस्पतिः ॥ २.४.१०९ ॥

  ओषध्यः फलपाकान्ताः स्युरवन्ध्यह्फलेग्रहिः ॥ २.४.११० ॥

  वन्ध्योऽफलोऽवकेशी च फलवान्फलिनः फली ॥ २.४.१११ ॥

  प्रफुल्लोत्फुल्लसंफुल्लव्याकोशविकचस्फुटाः ॥ २.४.११२ ॥

  फुल्लश्चैते विकसिते स्युरवन्ध्यादयस्त्रिषु ॥ २.४.११३ ॥

  स्थाणुर्वा ना ध्रुवः शङ्कुर्ह्रस्वशाखाशिफः क्षुपः ॥ २.४.११४ ॥

  अप्रकाण्डे स्तम्बगुल्मौ वल्ली तु व्रततिर्लता ॥ २.४.११५ ॥

  लता प्रतानिनी वीरुद्गुल्मिन्युलप इत्यपि ॥ २.४.११६ ॥

  नगाद्यारोह उच्छ्राय उत्सेधश्चोच्छ्रयश्च सः ॥ २.४.११७ ॥

  अस्त्री प्रकाण्डः स्कन्धः स्यान्मूलाच्छाखावधिस्तरोः ॥ २.४.११८ ॥

  समे शाखालते स्कन्धशाखाशाले शिफाजटे ॥ २.४.११९ ॥

  शाखाशिफावरोहः स्यान्मूलाच्चाग्रं गता लता ॥ २.४.१२० ॥

  शिरोग्रं शिखरं वा ना मूलं बुध्नोऽङ्घ्रिनामकः ॥ २.४.१२१ ॥

  सारो मज्जा नरि त्वक्स्त्री वल्कं वल्कलमस्त्रियाम् ॥ २.४.१२२ ॥

  काष्ठं दार्विन्धनं त्वेध इध्ममेधः समित्स्त्रियाम् ॥ २.४.१२३ ॥

  निष्कुहः कोटरं वा ना वल्लरिर्मञ्जरिः स्त्रियौ ॥ २.४.१२४ ॥

  पत्रं पलाशं छदनं दलं पर्णं छदः पुमान् ॥ २.४.१२५ ॥

  पल्लवोऽस्त्री किसलयं विस्तारो विटपोऽस्त्रियाम् ॥ २.४.१२६ ॥

  वृक्षादीनां फलं सस्यं वृन्तं प्रसवबन्धनम् ॥ २.४.१२७ ॥

  आमे फले शलाटुः स्याच्छुष्के वानमुभे त्रिषु ॥ २.४.१२८ ॥

  क्षारको जालकं क्लीबे कलिका कोरकः पुमान् ॥ २.४.१२९ ॥

  स्याद्गुच्छकस्तु स्तबकः कुङ्मलो मुकुलोऽस्त्रियाम् ॥ २.४.१३० ॥

  स्त्रियः सुमनसः पुष्पं प्रसूनं कुसुमं सुमम् ॥ २.४.१३१ ॥

  मकरन्दः पुष्परसः परागः सुमनोरजः ॥ २.४.१३२ ॥

  द्विहीनं प्रसवे सर्वं हरीतक्यादयः स्त्रियाम् ॥ २.४.१३३ ॥

  आश्वत्थवैणवप्लाक्षनैयग्रोधैङ्गुदं फले ॥ २.४.१३४ ॥

  बार्हतं च फले जम्ब्वा जम्बूः स्त्री जम्बु जाम्बवम् ॥ २.४.१३५ ॥

  पुष्पे जातीप्रभृतयः स्वलिङ्गाः व्रीहयः फले ॥ २.४.१३६ ॥

  विदार्याद्यास्तु मूलेऽपि पुष्पे क्लीबेऽपि पाटला ॥ २.४.१३७ ॥

  बोधिद्रुमश्चलदलः पिप्पलः कुञ्जराशनः ॥ २.४.१३८ ॥

  अश्वत्थेऽथ कपित्थे स्युर्दधित्थग्राहिमन्मथाः ॥ २.४.१३९ ॥

  तस्मिन्दधिफलः पुष्पफलदन्तशठावपि ॥ २.४.१४० ॥

  उदुम्बरो जन्तुफलो यज्ञाङ्गो हेमदुग्धकः ॥ २.४.१४१ ॥

  कोविदारे चमरिकः कुद्दालो युगपत्रकः ॥ २.४.१४२ ॥

  सप्तपर्णो विशालत्वक्शारदो विषमच्छदः ॥ २.४.१४३ ॥

  आरग्वधे राजवृक्षशम्पाकचतुरङ्गुलाः ॥ २.४.१४४ ॥

  आरेवतव्याधिघातकृतमालसुवर्णकाः ॥ २.४.१४५ ॥

  स्युर्जम्बीरे दन्तशठजम्भजम्भीरजम्भलाः ॥ २.४.१४६ ॥

  वरुणो वरणः सेतुस्तिक्तशाकः कुमारकः ॥ २.४.१४७ ॥

  पुंनागे पुरुषस्तुङ्गः केसरो देववल्लभः ॥ २.४.१४८ ॥

  पारिभद्रे निम्बतरुर्मन्दारः पारिजातकः ॥ २.४.१४९ ॥

  तिनिशे स्यन्दनो नेमी रथद्रुरतिमुक्तकः ॥ २.४.१५० ॥

  वञ्जुलश्चित्रकृच्चाथ द्वौ पीतनकपीतनौ ॥ २.४.१५१ ॥

  आम्रातके मधूके तु गुडपुष्पमधुद्रुमौ ॥ २.४.१५२ ॥

  वानप्रस्थमधुष्ठीलौ जलजेऽत्र मधूलकः ॥ २.४.१५३ ॥

  पीलौ गुडफलः स्रंसी तस्मिंस्तु गिरिसम्भवे ॥ २.४.१५४ ॥

  अक्षोटकन्दरालौ द्वावङ्कोटे तु निकोचकः ॥ २.४.१५५ ॥

  पलाशे किंशुकः पर्णो वातपोतोऽथ वेतसे ॥ २.४.१५६ ॥

  रथाभ्रपुष्पविदुरशीतवानीरवञ्जुलाः ॥ २.४.१५७ ॥

  द्वौ परिव्याधविदुलौ नादेयी चाम्बुवेतसे ॥ २.४.१५८ ॥

  शोभाञ्जने शिग्रुतीक्ष्णगन्धकाक्षीवमोचकाः ॥ २.४.१५९ ॥

  रक्तोऽसौ मधुशिग्रुः स्यादरिष्टः फेनिलः समौ ॥ २.४.१६० ॥

  बिल्वे शाण्डिल्यशैलूषौ मालूरश्रीफलावपि ॥ २.४.१६१ ॥

  प्लक्षो जटी पर्कटी स्यान्न्यग्रोधो बहुपाद्वटः ॥ २.४.१६२ ॥

  गालवः शाबरो लोध्रस्तिरीटस्तिल्वमार्जनौ ॥ २.४.१६३ ॥

  आम्रश्चूतो रसालोऽसौ सहकारोऽतिसौरभः ॥ २.४.१६४ ॥

  कुम्भोलूखलकं क्लीबे कौशिको गुग्गुलुः पुरः ॥ २.४.१६५ ॥

  शेलुः श्लेष्मातकः शीत उद्दालो बहुवारकः ॥ २.४.१६६ ॥

  राजादनं प्रियालः स्यात्सन्नकद्रुर्धनुःपटः ॥ २.४.१६७ ॥

  गम्भारी सर्वतोभद्रा काश्मरी मधुपर्णिका ॥ २.४.१६८ ॥

  श्रीपर्णी भद्रपर्णी च काश्मर्यश्चाप्यथ द्वयोः ॥ २.४.१६९ ॥

  कर्कन्धूर्बदरी कोलिः कोलं कुवलफेनिले ॥ २.४.१७० ॥

  सौवीरं बदरं घोण्टाप्यथ स्यात्स्वादुकण्टकः ॥ २.४.१७१ ॥

  विकङ्कतः सुवावृक्षो ग्रन्थिलो व्याघ्रपादपि ॥ २.४.१७२ ॥

  ऐरावतो नागरङ्गो नादेयी भूमिजम्बुका ॥ २.४.१७३ ॥

  तिन्दुकः स्फूर्जकः कालस्कन्धश्च शितिसारके ॥ २.४.१७४ ॥

  काकेन्दुः कुलकः काकतिन्दुकः काकपीलुके ॥ २.४.१७५ ॥

  गोलीढो झाटलो घण्टापाटलिर्मोक्षमुष्ककौ ॥ २.४.१७६ ॥

  तिलकः क्षुरकः श्रीमान्समौ पिचुलझावुकौ ॥ २.४.१७७ ॥

  श्रीपर्णिका कुमुदिका कुम्भी कैटर्यकट्फलौ ॥ २.४.१७८ ॥

  क्रमुकः पट्टिकाख्यः स्यात्पट्टी लाक्षाप्रसादनः ॥ २.४.१७९ ॥

  तूदस्तु यूपः क्रमुको ब्रह्मण्यो ब्रह्मदारु च ॥ २.४.१८० ॥

  तूलं च नीपप्रियककदम्बास्तु हरिप्रियः ॥ २.४.१८१ ॥

  वीरवृक्षोऽरुष्करोऽग्निमुखी भल्लातकी त्रिषु ॥ २.४.१८२ ॥

  गर्दभाण्डे कन्दरालकपीतनसुपार्श्वकाः ॥ २.४.१८३ ॥

  प्लक्षश्च तिन्तिडी चिञ्चाम्लिकाथो पीतसारके ॥ २.४.१८४ ॥

  सर्जकासनबन्धूकपुष्पप्रियकजीवकाः ॥ २.४.१८५ ॥

  साले तु सर्जकार्श्याश्वकर्णकाः सस्यसम्बरः ॥ २.४.१८६ ॥

  नदीसर्जो वीरतरुरिन्द्रद्रुः ककुभोऽर्जुनः ॥ २.४.१८७ ॥

  राजादनः फलाध्यक्षः क्षीरिकायामथ द्वयोः ॥ २.४.१८८ ॥

  इङ्गुदी तापसतरुर्भूर्जे चर्मिमृदुत्वचौ ॥ २.४.१८९ ॥

  पिच्छिला पूरणी मोचा स्थिरायुः शाल्मलिर्द्वयोः ॥ २.४.१९० ॥

  पिच्छा तु शाल्मलीवेष्टे रोचनः कूटशाल्मलिः ॥ २.४.१९१ ॥

  चिरबिल्वो नक्तमालः करजश्च करञ्जके ॥ २.४.१९२ ॥

  प्रकीर्यः पूतिकरजः पूतिकः कलिमारकः ॥ २.४.१९३ ॥

  करञ्जभेदाः ष्ड्ग्रन्थो मर्कट्यङ्गारवल्लरी ॥ २.४.१९४ ॥

  रोही रोहितकः प्लीहशत्रुर्दाडिमपुष्पकः ॥ २.४.१९५ ॥

  गायत्री बालतनयः खदिरो दन्तधावनः ॥ २.४.१९६ ॥

  अरिमेदो विट्खदिरे कदरः खदिरे सिते ॥ २.४.१९७ ॥

  सोमवल्कोऽप्यथ व्याघ्रपुच्छगन्धर्वहस्तकौ ॥ २.४.१९८ ॥

  एरण्ड उरुबूकश्च रुचकश्चित्रकश्च सः ॥ २.४.१९९ ॥

  चञ्चुः पञ्चाङ्गुलो मण्डवर्धमानव्यडम्बकाः ॥ २.४.२०० ॥

  अल्पा शमी शमीरः स्याच्छमी सक्तुफला शिवा ॥ २.४.२०१ ॥

  पिण्डीतको मरुबकः श्वसनः करहाटकः ॥ २.४.२०२ ॥

  शल्यश्च मदने शक्रपादपः पारिभद्रकः ॥ २.४.२०३ ॥

  भद्रदारु द्रुकिलिमं पीतदारु च दारु च ॥ २.४.२०४ ॥

  पूतिकाष्ठं च सप्त स्युर्देवदारुण्यथ द्वयोः ॥ २.४.२०५ ॥

  पाटलिः पाटलामोघा काचस्थाली फलेरुहा ॥ २.४.२०६ ॥

  कृष्णवृन्ता कुबेराक्षी श्यामा तु महिलाह्वया ॥ २.४.२०७ ॥

  लता गोवन्दनी गुन्द्रा प्रियङ्गुः फलिनी फली ॥ २.४.२०८ ॥

  विष्वक्सेना गन्धफली कारम्भा प्रियकश्च सा ॥ २.४.२०९ ॥

  मण्डूकपर्णपत्रोर्णनटकट्वङ्गटुण्टुकाः ॥ २.४.२१० ॥

  स्योनाकशुकनासर्क्षदीर्घवृन्तकुटन्नटाः ॥ २.४.२११ ॥

  अमृता च वयःस्था च त्रिलिङ्गस्तु बिभीतकः ॥ २.४.२१२ ॥

  नाक्षस्तुषः कर्षफलो भूतावासः कलिद्रुमः ॥ २.४.२१३ ॥

  अभया त्वव्यथा पथ्या कायस्था पूतनामृता ॥ २.४.२१४ ॥

  करीतकी हैमवती चेतकी श्रेयसी शिवा ॥ २.४.२१५ ॥

  पीतद्रुः सरलः पूतिकाष्ठं चाथ द्रुमोत्पलः ॥ २.४.२१६ ॥

  कर्णिकारः परिव्याधो लकुचो लिकुचो डहुः ॥ २.४.२१७ ॥

  पनसः कण्टकिफलो निचुलो हिज्जलोऽम्बुजः ॥ २.४.२१८ ॥

  काकोदुम्बरिका फल्गुर्मलयूर्जघनेफला ॥ २.४.२१९ ॥

  अरिष्टः सर्वतोभद्रहिङ्गुनिर्यासमालकाः ॥ २.४.२२० ॥

  पिचुमन्दश्च निम्बेऽथ पिच्छिलागुरुशिंशपा ॥ २.४.२२१ ॥

  कपिला भस्मगर्भा सा शिरीषस्तु कपीतनः ॥ २.४.२२२ ॥

  भण्डिलोऽप्यथ चाम्पेयश्चम्पको हेमपुष्पकः ॥ २.४.२२३ ॥

  एतस्य कलिका गन्धफली स्यादथ केसरे ॥ २.४.२२४ ॥

  बकुलो वञ्जुलोऽशोके समौ करकदाडिमौ ॥ २.४.२२५ ॥

  चाम्पेयः केसरो नागकेसरः काञ्चनाह्वयः ॥ २.४.२२६ ॥

  जया जयन्ती तर्कारी नादेयी वैजयन्तिका ॥ २.४.२२७ ॥

  श्रीपर्णमग्निमन्थः स्यात्कणिका गणिकारिका ॥ २.४.२२८ ॥

  जयोऽथ कुटजः शक्रो वत्सको गिरिमल्लिका ॥ २.४.२२९ ॥

  एतस्यैव कलिङ्गेन्द्रयवभद्रयवं फले ॥ २.४.२३० ॥

  कृष्णपाकफलाविग्नसुषेणाः करमर्दके ॥ २.४.२३१ ॥

  कालस्कन्धस्तमालः स्यात्तापिच्छोऽप्यथ सिन्दुके ॥ २.४.२३२ ॥

  सिन्दुवारेन्द्रसुरसौ निर्गुण्डीन्द्राणिकेत्यपि ॥ २.४.२३३ ॥

  वेणी गरा गरी देवताडो जीमूत इत्यपि ॥ २.४.२३४ ॥

  श्रीहस्तिनी तु भूरुण्डी तृणशून्यं तु मल्लिका ॥ २.४.२३५ ॥

  भूपदी शीतभीरुश्च सैवास्फोटा वनोद्भवा ॥ २.४.२३६ ॥

  शेफालिका तु सुवहा निर्गुण्डी नीलिका च सा ॥ २.४.२३७ ॥

  सितासौ श्वेतसुरसा भूतवेश्यथ मागधी ॥ २.४.२३८ ॥

  गणिका यूथिकाम्बष्ठा सा पीता हेमपुष्पिका ॥ २.४.२३९ ॥

  अतिमुक्तः पुण्ड्रकः स्याद्वासन्ती माधवी लता ॥ २.४.२४० ॥

  सुमना मालती जातिः सप्तला नवमालिका ॥ २.४.२४१ ॥

  माध्यं कुन्दं रक्तकस्तु बन्धूको बन्धुजीवकः ॥ २.४.२४२ ॥

  सहा कुमारी तरणिरम्लानस्तु महासहा ॥ २.४.२४३ ॥

  तत्र शोणे कुरबकस्तत्र पीते कुरकण्टकः ॥ २.४.२४४ ॥

  नीली झिण्टी द्वयोर्बाणा दासी चार्तगलश्च सा ॥ २.४.२४५ ॥

  सैरेयकस्तु झिण्टी स्यात्तस्मिन्कुरबकोऽरुणे ॥ २.४.२४६ ॥

  पीता कुरण्टको झिण्टी तस्मिन्सहचरी द्वयोः ॥ २.४.२४७ ॥

  ओण्ड्रपुष्पं जपापुष्पं वज्रपुष्पं तिलस्य यत् ॥ २.४.२४८ ॥

  प्रतिहासशतप्रासचण्डातहयमारकाः ॥ २.४.२४९ ॥

  करवीरे करीरे तु क्रकरग्रन्थिलावुभौ ॥ २.४.२५० ॥

  उन्मत्तः कितवो धूर्तो धत्तूरः कनकाह्वयः ॥ २.४.२५१ ॥

  मातुलो मदनश्चास्य फले मातुलपुत्रकः ॥ २.४.२५२ ॥

  फलपूरो बीजपूरो रुचको मातुलुङ्गके ॥ २.४.२५३ ॥

  समीरणो मरुबकः प्रस्थपुष्पः फणिज्जकः ॥ २.४.२५४ ॥

  जम्बीरोऽप्यथ पर्णासे कठिञ्जरकुठेरकौ ॥ २.४.२५५ ॥

  सितेऽर्जकोऽत्र पाठी तु चित्रको वह्निसंज्ञकः ॥ २.४.२५६ ॥

  अर्काह्ववसुकास्फोटगणरूपविकीरणाः ॥ २.४.२५७ ॥

  मन्दारश्चार्कपर्णोऽत्र शुक्लेऽलर्कप्रतापसौ ॥ २.४.२५८ ॥

  शिवमल्ली पाशुपत एकाष्ठीलो बुको वसुः ॥ २.४.२५९ ॥

  वन्दा वृक्षादनी वृक्षरुहा जीवन्तिकेत्यपि ॥ २.४.२६० ॥

  वत्सादनी छिन्नरुहा गुडूची तन्त्रिकामृता ॥ २.४.२६१ ॥

  जीवन्तिका सोमवल्ली विशल्या मधुपर्ण्यपि ॥ २.४.२६२ ॥

  मूर्वा देवी मधुरसा मोरटा तेजनी स्रवा ॥ २.४.२६३ ॥

  मधूलिका मधुश्रेणी गोकर्णी पीलुपर्ण्यपि ॥ २.४.२६४ ॥

  पाटाम्बष्टा विद्धकर्न्णी स्थापनी श्रेयसी रसा ॥ २.४.२६५ ॥

  एकाष्टीला पापचेली प्राचीना वनतिक्तिका ॥ २.४.२६६ ॥

  कटुः कटम्भराशोकरोहिणी कटुरोहिणी ॥ २.४.२६७ ॥

  मत्स्यपित्ता कृष्णभेदी चक्राङ्गी शकुलादनी ॥ २.४.२६८ ॥

  आत्मगुप्ताजहाव्यण्डा कण्डूरा प्रावृषायणी ॥ २.४.२६९ ॥

  ऋष्यप्रोक्ता शूकशिम्बिः कपिकच्छुश्च मर्कटी ॥ २.४.२७० ॥

  चित्रोपचित्रा न्यग्रोधी द्रवन्ती शम्बरी वृशा ॥ २.४.२७१ ॥

  प्रत्यक्श्रेणी सुतश्रेणी रण्डा मूषिकपर्ण्यपि ॥ २.४.२७२ ॥

  अपामार्गः शैखरिको धामार्गवमयूरकौ ॥ २.४.२७३ ॥

  प्रत्यक्पर्णी केशपर्णी किणिही खरमञ्जरी ॥ २.४.२७४ ॥

  हञ्जिका ब्राम्हणी पद्मा भर्गी ब्राह्मणयष्टिका ॥ २.४.२७५ ॥

  अङ्गारवल्ली बालेयशाकबर्बरवर्धकाः ॥ २.४.२७६ ॥

  मञ्जिष्टा विकसा जिङ्गी समङ्गा कालमेषिका ॥ २.४.२७७ ॥

  मण्डूकपर्णी मण्डीरी भण्डी योजनवल्ल्यपि ॥ २.४.२७८ ॥

  यासो यवासो दुःस्पर्शो धन्वयासः कुनाशकः ॥ २.४.२७९ ॥

  रोदनी कच्छुरानन्ता समुद्रान्ता दुरालभा ॥ २.४.२८० ॥

  पृश्निपर्णी पृथक्पर्णी चित्रपर्ण्यङ्घ्रिवल्लिका ॥ २.४.२८१ ॥

  क्रोष्टुविन्ना सिंहपुच्छी कलशी धावनी गुहा ॥ २.४.२८२ ॥

  निदिग्धिका स्पृशी व्याघ्री बृहती कण्टकारिका ॥ २.४.२८३ ॥

  प्रचोदनी कुली क्षुद्रा दुःस्पर्शा राष्ट्रिकेत्यपि ॥ २.४.२८४ ॥

  नीली काला क्लीतकिका ग्रामीणा मधुपर्णिका ॥ २.४.२८५ ॥

  रञ्जनी श्रीफली तुत्था द्रोणी दोला च नीलिनी ॥ २.४.२८६ ॥

  अवल्गुजः सोमराजी सुवल्लिः सोमवल्लिका ॥ २.४.२८७ ॥

  कालमेषी कृष्णफली बाकुची पूतिफल्यपि ॥ २.४.२८८ ॥

  कृष्णोपकुल्या वैदेही मागधी चपला कणा ॥ २.४.२८९ ॥

  उषणा पिप्पली शौण्डी कोलाथ करिपिप्पली ॥ २.४.२९० ॥

  कपिवल्ली कोलवल्ली श्रेयसी वशिरः पुमान् ॥ २.४.२९१ ॥

  चव्यं तु चविका काकचिञ्चीगुञ्जे तु कृष्णला ॥ २.४.२९२ ॥

  पलंकषा त्विक्षुगन्धा श्वदंष्ट्रा स्वादुकण्टकः ॥ २.४.२९३ ॥

  गोकण्टको गोक्षुरको वनशृन्ङ्गाट इत्यपि ॥ २.४.२९४ ॥

  विश्वा विषा प्रतिविषातिविषोपविषारुणा ॥ २.४.२९५ ॥

  शृन्गी महौषधं चाथ क्षीरावी दुग्धिका समे ॥ २.४.२९६ ॥

  शतमूली बहुसुताभीरूरिन्दीवरी वरी ॥ २.४.२९७ ॥

   ऋष्यप्रोक्ताभीरुपत्रीनारायण्यः शतावरी ॥ २.४.२९८ ॥

  अहेरुरथ पीतद्रुकालीयकहरिद्रवः ॥ २.४.२९९ ॥

  दार्वी पचंपचा दारुहरिद्रा पर्जनीत्यपि ॥ २.४.३०० ॥

  वचोग्रगन्धा षड्ग्रन्था गोलोमी शतपर्विका ॥ २.४.३०१ ॥

  शुक्ला हैमवती वैध्यमातृसिंह्यौ तु वाशिका ॥ २.४.३०२ ॥

  वृषोऽटरूषः सिंहास्यो वासको वाजिदन्तकः ॥ २.४.३०३ ॥

  आस्फोटा गिरिकर्णी स्याद्विष्णुक्रान्तापराजिता ॥ २.४.३०४ ॥

  इक्षुगन्धा तु काण्डेक्षुकोकिलाक्षेक्षुरक्षुराः ॥ २.४.३०५ ॥

  शालेयः स्याच्छीतशिवश्छत्रा मधुरिका मिसिः ॥ २.४.३०६ ॥

  मिश्रेयाप्यथ सीहुण्डो वज्रः स्नुक्स्त्री स्नुही गुडा ॥ २.४.३०७ ॥

  समन्तदुग्धाथो वेल्लममोघा चित्रतण्डुला ॥ २.४.३०८ ॥

  तण्डुलश्च कृमिघ्नश्च विडङ्गं पुंनपुंसकम् ॥ २.४.३०९ ॥

  बला वाट्यालका घण्टारवा तु शणपुष्पिका ॥ २.४.३१० ॥

  मृद्वीका गोस्तनी द्राक्षा स्वाद्वी मधुरसेति च ॥ २.४.३११ ॥

  सर्वानुभूतिः सरला त्रिपुटा त्रिवृता त्रिवृत् ॥ २.४.३१२ ॥

  त्रिभण्डी रोचनी श्यामापालिन्ध्यौ तु सुषेणिका ॥ २.४.३१३ ॥

  काला मसूरविदलार्धचन्द्रा कालमेषिका ॥ २.४.३१४ ॥

  मधुकं क्लीतकं यष्टिमधुकं मधुयष्टिका ॥ २.४.३१५ ॥

  विदारी क्षीरशुक्लेक्षुगन्धा क्रोष्टी तु या सिता ॥ २.४.३१६ ॥

  अन्या क्षीरविदारी स्यान्महाश्वेतर्क्षगन्धिका ॥ २.४.३१७ ॥

  लाङ्गली शारदी तोयपिप्पली शकुलादनी ॥ २.४.३१८ ॥

  खराश्वा कारवी दीप्यो मयूरो लोचमस्तकः ॥ २.४.३१९ ॥

  गोपी श्यामा शारिवा स्यादनन्तोत्पलशारिवा ॥ २.४.३२० ॥

  योग्यमृद्धिः सिद्धिलक्ष्म्यौ वृद्धेरप्याह्वया इमे ॥ २.४.३२१ ॥

  कदली वारणबुसा रम्भा मोचांशुमत्फला ॥ २.४.३२२ ॥

  काष्ठीला मुद्गपर्णी तु काकमुद्गा सहेत्यपि ॥ २.४.३२३ ॥

  वार्ताकी हिङ्गुली सिंही भण्टाकी दुष्प्रधर्षिणी ॥ २.४.३२४ ॥

  नाकुली सुरसा रास्ना सुगन्धा गन्धनाकुली ॥ २.४.३२५ ॥

  नकुलेष्टा भुजंगाक्षी छत्राकी सुवहा च सा ॥ २.४.३२६ ॥

  विदारिगन्धांशुमती सालपर्णी स्थिरा ध्रुवा ॥ २.४.३२७ ॥

  तुण्डिकेरी समुद्रान्ता कार्पासी बदरेति च ॥ २.४.३२८ ॥

  भारद्वाजी तु सा वन्या शृङ्गी तु ऋषभो वृशः ॥ २.४.३२९ ॥

  गाङ्गेरुकी नागबला झषा ह्रस्वगवेधुका ॥ २.४.३३० ॥

  धामार्गवो घोशकः स्यान्महाजाली स पीतकः ८८३ ॥ २.४.३३१ ॥

  ज्योत्स्नी पटोलिका जाली नादेयी भूमिजम्बुका ॥ २.४.३३२ ॥

  स्याल्लाङ्गलिक्यग्निशिखा काकाङ्गी काकनासिका ॥ २.४.३३३ ॥

  गोधापदी तु सुवहा मुसली तालमूलिका ॥ २.४.३३४ ॥

  अजशृङ्गी विषाणी स्याद्गोजिह्वादार्विके समे ॥ २.४.३३५ ॥

  ताम्बूलवल्ली तम्बूली नागवल्ल्यप्यथ द्विजा ॥ २.४.३३६ ॥

  हरेणू रेणुका कौन्ती कपिला भस्मगन्धिनी ॥ २.४.३३७ ॥

  एलावालुकमैलेयं सुगन्धि हरिवालुकम् ॥ २.४.३३८ ॥

  वालुकं चाथ पालङ्क्यां मुकुन्दः कुन्दकुन्दुरू ॥ २.४.३३९ ॥

  बालं ह्रीबेरबर्हिष्ठोदीच्यं केशाम्बुनाम च ॥ २.४.३४० ॥

  कालानुसार्यवृद्धाश्मपुष्पशीतशिवानि तु ॥ २.४.३४१ ॥

  शैलेयं तालपर्णी तु दैत्या गन्धकुटी मुरा ॥ २.४.३४२ ॥

  गन्धिनी गजभक्ष्या तु सुवहा सुरभी रसा ॥ २.४.३४३ ॥

  महेरणा कुन्दुरुकी सल्लकी ह्लादिनीति च ॥ २.४.३४४ ॥

  अग्निज्वालासुभिक्षे तु धातकी धातुपुष्पिका ॥ २.४.३४५ ॥

  पृथ्वीका चन्द्रवालैला निष्कुटिर्बहिलाथ सा ॥ २.४.३४६ ॥

  सूक्ष्मोपकुञ्चिका तुत्था कोरङ्गी त्रिपुटा त्रुटिः ॥ २.४.३४७ ॥

  व्याधिः कुष्टं पारिभाव्यं वाप्यं पाकलमुत्पलम् ॥ २.४.३४८ ॥

  शङ्खिनी चोरपुष्पी स्यात्केशिन्यथ वितुन्नकः ॥ २.४.३४९ ॥

  झटामलाज्झटा ताली शिवा तामलकीति च ॥ २.४.३५० ॥

  प्रपौण्डरीकं पौण्डर्यमथ तुन्नः कुबेरकः ॥ २.४.३५१ ॥

  कुणिः कच्छः कान्तलको नन्दिवृक्षोऽथ राक्षसी ॥ २.४.३५२ ॥

  चण्डा धनहरी क्षेमदुष्पत्रगणहासकाः ॥ २.४.३५३ ॥

  व्याडायुधं व्याघ्रनखं करजं चक्रकारकम् ॥ २.४.३५४ ॥

  सुषिरा विद्रुमलता कपोताङ्घ्रिर्नटी नली ॥ २.४.३५५ ॥

  धमन्यञ्जनकेशी च हनुर्हट्टविलासिनी ॥ २.४.३५६ ॥

  शुक्तिः शङ्खः खुरः कोलदलं नखमथाढकी ॥ २.४.३५७ ॥

  काक्षी मृत्स्ना तुवरिका मृत्तालकसुराष्ट्रजे ॥ २.४.३५८ ॥

  कुटन्नटं दाशपुरं वानेयं परिपेलवम् ॥ २.४.३५९ ॥

  प्लवगोपुरगोनर्दकैवर्तीमुस्तकानि च ॥ २.४.३६० ॥

  ग्रन्थिपर्णं शुकं बर्हम् पुष्पं स्थौणेयकुक्कुरे ॥ २.४.३६१ ॥

  मरुन्माला तु पिशुना स्पृक्का देवी लता लघुः ॥ २.४.३६२ ॥

  समुद्रान्ता वधूः कोटिवर्षा लङ्कोपिकेत्यपि ॥ २.४.३६३ ॥

  तपस्विनी जटामांसी जटिला लोमशामिषी ॥ २.४.३६४ ॥

  त्वक्पत्रमुत्कटं भृङ्गं त्वचं चोचं वराङ्गकम् ॥ २.४.३६५ ॥

  कर्चूरको द्राविडकः काल्पको वेधमुख्यकः ॥ २.४.३६६ ॥

  ओषध्यो जातिमात्रे स्युरजातौ सर्वमौषधम् ॥ २.४.३६७ ॥

  शाकाख्यं पत्रपुष्पादि तण्डुलीयोऽल्पमारिषः ॥ २.४.३६८ ॥

  विशल्याग्निशिखानन्ता फलिनी शक्रपुष्पिका ॥ २.४.३६९ ॥

  स्याद्दक्षगन्धा छगलान्त्रयावेगी वृद्धदारकः ॥ २.४.३७० ॥

  जुङ्गो ब्रम्ही तु मत्स्याक्षी वयःस्था सोमवल्लरी ॥ २.४.३७१ ॥

  पटुपर्णी हैमवती स्वर्णक्षीरी हिमावती ॥ २.४.३७२ ॥

  हयपुच्छी तु काम्बोजी माषपर्णी महासहा ॥ २.४.३७३ ॥

  तुण्डिकेरी रक्तफला बिम्बिका पीलुपर्ण्यपि ॥ २.४.३७४ ॥

  बर्बरा कबरी तुङ्गी खरपुष्पाजगन्धिका ॥ २.४.३७५ ॥

  एलापर्णी तु सुवहा रास्ना युक्तरसा च सा ॥ २.४.३७६ ॥

  चाङ्गेरी चुक्रिका दन्तशटाम्बष्ठाम्ललोणिका ॥ २.४.३७७ ॥

  सहस्रवेधी चुक्रोऽम्लवेतसः शतवेध्यपि ॥ २.४.३७८ ॥

  नमस्कारी गण्डकारी समङ्गा खदिरेत्यपि ॥ २.४.३७९ ॥

  जीवन्ती जीवनी जीवा जीवनीया मधुस्रवा ॥ २.४.३८० ॥

  कूर्चशीर्षो मधुरकः शृङ्गह्रस्वाङ्गजीवकाः ॥ २.४.३८१ ॥

  किराततिक्तो भूनिम्बोऽनार्यतिक्तोऽथ सप्तला ॥ २.४.३८२ ॥

  विमला सातला भूरिफेना चर्मकषेत्यपि ॥ २.४.३८३ ॥

  वायसोली स्वादुरसा वयःस्थाथ मकूलकः ॥ २.४.३८४ ॥

  निकुम्भो दन्तिका प्रत्यक्श्रेण्युदुम्बरपर्ण्यपि ॥ २.४.३८५ ॥

  अजमोदा तूग्रगन्धा ब्रह्मदर्भा यवानिका ॥ २.४.३८६ ॥

  मूले पुष्करकाश्मीरपद्मपत्राणि पौष्करे ॥ २.४.३८७ ॥

  अव्यथातिचरा पद्मा चारटी पद्मचारिणी ॥ २.४.३८८ ॥

  काम्पिल्यः कर्कशश्चन्द्रो रक्ताङ्गो रोचनीत्यपि ॥ २.४.३८९ ॥

  प्रपुन्नाडस्त्वेडगजो दद्रुघ्नश्चकमर्दकः ॥ २.४.३९० ॥

  पद्माट उरणाख्यश्च पलाण्डुस्तु सुकन्दकः ॥ २.४.३९१ ॥

  लतार्कदुद्रुमौ तत्र हरितेऽथ महौषधम् ॥ २.४.३९२ ॥

  लशुनं गृञ्जनारिष्टमहाकन्दरसोनकाः ॥ २.४.३९३ ॥

  पुनर्नवा तु शोथघ्नी वितुन्नं सुनिषण्णकम् ॥ २.४.३९४ ॥

  स्याद्वाअतकः शीतलोऽपराजिता शणपर्ण्यपि ॥ २.४.३९५ ॥

  पारावताङ्घ्रिः कटभी पण्या ज्योतिष्मती लता ॥ २.४.३९६ ॥

  वार्षिकं त्रायमाणा स्यात्त्रायन्ती बलभद्रिका ॥ २.४.३९७ ॥

  विष्वक्सेनप्रिया गृष्टिर्वाराही बदरेत्यपि ॥ २.४.३९८ ॥

  मार्कवो भृङ्गराजः स्यात्काकमाची तु वायसी ॥ २.४.३९९ ॥

  शतपुष्पा सितच्छत्रातिच्छत्रा मधुरा मिसिः ॥ २.४.४०० ॥

  अवाक्पुष्पी कारवी च सरणा तु प्रसारिणी ॥ २.४.४०१ ॥

  तस्यां कटंभरा राजबला भद्रबलेत्यपि ॥ २.४.४०२ ॥

  जनी जतूका रजनी जतुकृच्चक्रवर्तिनी ॥ २.४.४०३ ॥

  संस्पर्शाथ शटी गन्धमूली षड्ग्रन्थिकेत्यपि ॥ २.४.४०४ ॥

  कर्चूरोऽपि पलाशोऽथ कारवेल्लः कठिल्लकः ॥ २.४.४०५ ॥

  सुषवी चाथ कुलकं पतोलस्तिक्तकः पटुः ॥ २.४.४०६ ॥

  कूष्माण्डकस्तु कर्कारुरुर्वारुः कर्कटी स्त्रियौ ॥ २.४.४०७ ॥

  इक्ष्वाकुः कटुतुम्बी स्यात्तुम्ब्यलाबूरुभे समे ॥ २.४.४०८ ॥

  चित्रा गवाक्षी गोडुम्बा विशाला त्विन्द्रवारुणी ॥ २.४.४०९ ॥

  अर्शोघ्नः सूरणः कन्दो गण्डीरस्तु समष्ठिला ॥ २.४.४१० ॥

  कलम्ब्युपोदिका स्त्री तु मूलकं हिलमोचिका ॥ २.४.४११ ॥

  वास्तुकं शाकभेदाः स्युर्दूर्वा तु शतपर्विका ॥ २.४.४१२ ॥

  सहस्रवीर्याभार्गव्यौ रुहानन्ताथ सा सिता ॥ २.४.४१३ ॥

  गोलोमी शतवीर्या च गण्डाली शकुलाक्षका ॥ २.४.४१४ ॥

  कुरुविन्दो मेघनामा मुस्ता मुस्तकमस्त्रियाम् ॥ २.४.४१५ ॥

  स्याद्भद्रमुस्तको गुन्द्रा चूडाला चक्रलोच्चटा ॥ २.४.४१६ ॥

  वंशे त्वक्सारकर्मारत्वाचिसारतृणध्वजाः ॥ २.४.४१७ ॥

  शतपर्वा यवफलो वेणुमस्करतेजनाः ९७० ॥ २.४.४१८ ॥

  वेणवः कीचकास्ते स्युर्ये स्वनन्त्यनिलोद्धताः ॥ २.४.४१९ ॥

  ग्रन्थिर्ना पर्वपरुशी गुन्द्रस्तेजनकः शरः ॥ २.४.४२० ॥

  नडस्तु धमनः पोटकलोऽथो काशमस्त्रियाम् ॥ २.४.४२१ ॥

  इक्षुगन्धा पोटगलः पुंसि भूम्नि तु बल्वजाः ॥ २.४.४२२ ॥

  रसाल इक्षुस्तद्भेदाः पुण्ड्रकान्तारकादयः ॥ २.४.४२३ ॥

  स्याद्वीरणं वीरतरं मूलेऽस्योशीरमस्त्रियाम् ॥ २.४.४२४ ॥

  अभयं नलदं सेव्यममृणालं जलाशयम् ॥ २.४.४२५ ॥

  लामज्जकं लघुलयमवदाहेष्टकापथे ॥ २.४.४२६ ॥

  नडादयस्तृणं गर्मुच्छ्यामाकप्रमुखा अपि ॥ २.४.४२७ ॥

  अस्त्री कुशं कुथो दर्भः पवित्रमथ कत्तृणम् ९८० ॥ २.४.४२८ ॥

  पौरसौगन्धिकध्यामदेवेजग्धकरौहिषम् ॥ २.४.४२९ ॥

  छत्रातिच्छत्रपालघ्नौ मालातृणकभूस्तृणे ॥ २.४.४३० ॥

  शष्पं बालतृणं घासो यवसं तृणमर्जुनम् ॥ २.४.४३१ ॥

  तृणानां संहतिस्तृण्या नड्या तु नडसंहतिः ॥ २.४.४३२ ॥

  तृणराजाह्वयस्तालो नालिकेरस्तु लाङ्गली ॥ २.४.४३३ ॥

  घोण्टा तु पूगः क्रमुको गुवाकः खपुरोऽस्य तु ॥ २.४.४३४ ॥

  फलमुद्वेगमेते च हिन्तालसहितास्त्रयः ॥ २.४.४३५ ॥

  खर्जूरः केतकी ताली खर्जुरी च तृणद्रुमाः ॥ २.४.४३६ ॥

 ॥ सिंहादि वर्गः ॥

  सिंहो मृगेन्द्रः पञ्चास्यो हर्यक्षः केसरी हरिः ॥ २.५.४३७ ॥

  कण्टीरवो मृगारिपुर्मृगदृष्टिर्मृगाशनः ॥ २.५.४३८ ॥

  पुण्डरीकः पञ्चनखचित्रकायमृगद्विषः ॥ २.५.४३९ ॥

  शार्दूलद्वीपिनौ व्याघ्रे तरक्षुस्तु मृगादनः ९९० ॥ २.५.४४० ॥

  वराहः सूकरो घृष्टिः कोलः पोत्री किरिः किटिः ॥ २.५.४४१ ॥

  दंष्ट्री घोणी स्तब्धरोमा क्रोडो भूदार इत्यपि ॥ २.५.४४२ ॥

  कपिप्लवंगप्लवगशाखामृगवलीमुखाः ॥ २.५.४४३ ॥

  मर्कटो वानरः कीशो वनौका अथ भल्लुके ॥ २.५.४४४ ॥

  ऋक्षाच्छभल्लभल्लूका गण्डके खड्गखड्गिनौ ॥ २.५.४४५ ॥

  लुलायो महिषो वाहाद्विषत्कासरसैरिभाः ॥ २.५.४४६ ॥

  स्त्रियां शिवा भूरिमायगोमायुमृगधूर्तकाः ॥ २.५.४४७ ॥

  शृगालवञ्चकक्रोष्टुफेरुफेरवजम्बुकाः ॥ २.५.४४८ ॥

  ओतुर्बिडालो मार्जारो वृषदंशक आखुभुक् ॥ २.५.४४९ ॥

  त्रयो गौधेरगौधारगौधेया गोधिकात्मजे १००० ॥ २.५.४५० ॥

  श्वावित्तु शल्यस्तल्लोम्नि शलली शललं शलम् ॥ २.५.४५१ ॥

  वातप्रमीर्वातमृगः कोकस्त्वीहामृगो वृकः ॥ २.५.४५२ ॥

  मृगे कुरङ्गवातायुहरिणाजिनयोनयः ॥ २.५.४५३ ॥

  ऐणेयमेण्याश्चर्माध्यमेणस्यैणमुभे त्रिषु ॥ २.५.४५४ ॥

  कदली कन्दली चीनश्चमूरुप्रियकावपि ॥ २.५.४५५ ॥

  समूरुश्चेति हरिणा अमी अजिनयोनयः ॥ २.५.४५६ ॥

  कृष्णसाररुरुन्यङ्कुरङ्कुशम्बररौहिषाः ॥ २.५.४५७ ॥

  गोकर्णपृषतैणर्श्यरोहिताश्चमरो मृगाः ॥ २.५.४५८ ॥

  गन्धर्वः शरभो रामः सृमरो गवयः शशः ॥ २.५.४५९ ॥

  इत्यादयो मृगेन्द्राद्या गवाद्याः पशुजातयः १०१० ॥ २.५.४६० ॥

  अधोगन्ता तु खनको वृकः पुन्ध्वज उन्दुरः ॥ २.५.४६१ ॥

  उन्दुरुर्मूषकोऽप्याखुर्गिरिका बालमूषिका ॥ २.५.४६२ ॥

  चुचुन्दरी गन्धमूषी दीर्घदेही तु मूषिका ॥ २.५.४६३ ॥

  सरटः कृकलासः स्यान्मुसली गृहगोधिका ॥ २.५.४६४ ॥

  लूता स्त्री तन्तुवायोर्णनाभमर्कटकाः समाः ॥ २.५.४६५ ॥

  नीलङ्गुस्तु कृमिः कर्णजलौकाः शतपद्युभे ॥ २.५.४६६ ॥

  वृश्चिकः शूककीटः स्यादलिद्रुणौ तु वृश्चिके ॥ २.५.४६७ ॥

  पारावतः कलरवः कपोतोऽथ शशादनः ॥ २.५.४६८ ॥

  पत्री श्येन उलूकस्तु वायसारातिपेचकौ ॥ २.५.४६९ ॥

  दिवान्धः कौशिको घूको दिवाभीतो निशाटनः ॥ २.५.४७० ॥

  व्याघ्राटः स्याद्भरद्वाजः खञ्जरीटस्तु खञ्जनः ॥ २.५.४७१ ॥

  लोहपृष्ठस्तु कङ्कः स्यादथ चाषः किकीदिविः ॥ २.५.४७२ ॥

  कलिङ्गभृङ्गधूम्याटा अथ स्याच्छतपत्रकः १०२० ॥ २.५.४७३ ॥

  दार्वाघाटोऽथ सारङ्गः स्तोककश्चातकः समाः ॥ २.५.४७४ ॥

  कृकवाकुस्ताम्रचूडः कुक्कुटश्चरणायुधः ॥ २.५.४७५ ॥

  चटकः कलविङ्कः स्यात्तस्य स्त्री चटका तयोः ॥ २.५.४७६ ॥

  पुमपत्ये चाटकैरः स्त्र्यपत्ये चटकैव सा ॥ २.५.४७७ ॥

  कर्करेटुः करेटुः स्यात्कृकणक्रकरौ समौ ॥ २.५.४७८ ॥

  वनप्रियः परभृतः कोकिलः पिक इत्यपि ॥ २.५.४७९ ॥

  काके तु करटारिष्टबलिपुष्टसकृत्प्रजाः ॥ २.५.४८० ॥

  ध्वाङ्क्षात्मघोषपरभृद्बलिभुग्वायसा अपि ॥ २.५.४८१ ॥

  स एव च चिरञ्जीवी चैकदृष्टिश्च मौकुलिः ॥ २.५.४८२ ॥

  द्रोणकाकस्तु काकोलो दात्यूहः कालकण्ठकः ॥ २.५.४८३ ॥

  आतापिचिल्लौ दाक्षाय्यगृध्रौ कीरशुकौ समौ १०३० ॥ २.५.४८४ ॥

  क्रुङ्क्रौञ्चोऽथ बकः कह्वः पुष्कराह्वस्तु सारसः ॥ २.५.४८५ ॥

  कोकश्चक्रश्चक्रवाको रथाङ्गाह्वयनामकः ॥ २.५.४८६ ॥

  कादम्बः कलहंसः स्यादुत्क्रोशकुररौ समौ ॥ २.५.४८७ ॥

  हंसास्तु श्वेतगरुतश्चक्राङ्गा मानसौकसः ॥ २.५.४८८ ॥

  राजहंसास्तु ते चञ्चुचरणैर्लोहितैः सिताः ॥ २.५.४८९ ॥

  मलिनैर्मल्लिकाक्षास्ते धार्तराष्ट्राः सितेतरैः ॥ २.५.४९० ॥

  शरारिराटिराडिश्च बलाका बिसकण्ठिका ॥ २.५.४९१ ॥

  हंसस्य योषिद्वरटा सारसस्य तु लक्ष्मणा ॥ २.५.४९२ ॥

  जतुकाजिनपत्रा स्यात्परोष्णी तैलपायिका ॥ २.५.४९३ ॥

  वर्वणा मक्षिका नीला सरघा मधुमक्षिका १०४० ॥ २.५.४९४ ॥

  पतङ्गिका पुत्तिका स्याद्दंशस्तु वनमक्षिका ॥ २.५.४९५ ॥

  दंशी तज्जातिरल्पा स्याद्गन्धोली वरटा द्वयोः ॥ २.५.४९६ ॥

  भृङ्गारी झीरुका चीरी झिल्लिका च समा इमाः ॥ २.५.४९७ ॥

  समौ पतङ्गशलभौ खध्योतो ज्योतिरिङ्गणः ॥ २.५.४९८ ॥

  मधुव्रतो मधुकरो मधुलिण्मधुपालिनः ॥ २.५.४९९ ॥

  द्विरेफपुष्पलिड्भृङ्ग षट्पद भ्रमरालयः ॥ २.५.५०० ॥

  मयूरो बर्हिणो बर्ही नीलकण्ठो भुजंगभुक् ॥ २.५.५०१ ॥

  शिखावलः शिखी केकी मेघनादानुलास्यपि ॥ २.५.५०२ ॥

  केका वाणी मयूरस्य समौ चन्द्रकमेचकौ ॥ २.५.५०३ ॥

  शिखा चूडा शिखण्डस्तु पिच्छबर्हे नपुंसके ॥ २.५.५०४ ॥

  खगे विहङ्गविहगविहङ्गमविहायसः ॥ २.५.५०५ ॥

  शकुन्तिपक्षिशकुनिशकुन्तशकुनद्विजाः ॥ २.५.५०६ ॥

  पतत्रिपत्रिपतगपतत्पत्ररथाण्डजाः ॥ २.५.५०७ ॥

  नगौकोवाजिविकिरविविष्किरपतत्रयः ॥ २.५.५०८ ॥

  नीडोद्भवाः गरुत्मन्तः पित्सन्तो नभसंगमाः ॥ २.५.५०९ ॥

  तेषां विशेषा हारीतो मद्गुः कारण्डवः प्लवः ॥ २.५.५१० ॥

  तित्तिरिः कुक्कुभो लावो जीवञ्जीवश्च कोरकः ॥ २.५.५११ ॥

  कोयष्टिकष्टिट्टिभको वर्तको वर्तिकादयः ॥ २.५.५१२ ॥

  गरुत्पक्षच्छदाः पत्रं पतत्रं च तनूरुहम् ॥ २.५.५१३ ॥

  स्त्री पक्षतिः पक्षमूलं चञ्चुस्त्रोटिरुभे स्त्रियौ ॥ २.५.५१४ ॥

  प्रडीनोड्डीनसंडीनान्येताः खगगतिक्रियाः ॥ २.५.५१५ ॥

  पेशी कोशो द्विहीनेऽण्डं कुलायो नीडमस्त्रियाम् ॥ २.५.५१६ ॥

  पोतः पाकोऽर्भको डिम्भः पृथुकः शावकः शिशुः ॥ २.५.५१७ ॥

  स्त्रीपुंसौ मिथुनं द्वन्द्वं युग्मं तु युगुलं युगम् ॥ २.५.५१८ ॥

  समूहे निवहव्यूहसन्दोहविसरव्रजाः ॥ २.५.५१९ ॥

  स्तोमौघनिकरत्रातवारसंघातसंचयाः ॥ २.५.५२० ॥

  समुदायः समुदयः समवायश्च यो गणः ॥ २.५.५२१ ॥

  स्त्रियां तु संहतिर्वृन्दं निकुरम्बं कदम्बकम् ॥ २.५.५२२ ॥

  वृन्दभेदाः समैर्वर्गः संघसार्थौ तु जन्तुभिः ॥ २.५.५२३ ॥

  सजातीयैः कुलं यूथं तिरश्चां पुंनपुंसकम् ॥ २.५.५२४ ॥

  पशूनां समजोऽन्येषां समाजोऽथ सधर्मिणाम् ॥ २.५.५२५ ॥

  स्यान्निकायः पुञ्जराशी तूत्करः कूटमस्त्रियाम् ॥ २.५.५२६ ॥

  कापोतशौकमायूरतैत्तिरादीनि तद्गणे ॥ २.५.५२७ ॥

  गृहासक्ताः पक्षिमृगाश्छेकास्ते गृह्यकाश्च ते ॥ २.५.५२८ ॥

 ॥ मनुष्यवर्गः ॥

  मनुष्या मानुषा मर्त्या मनुजा मानवा नराः ॥ २.६.५२९ ॥

  स्युः पुमांसः पञ्चजनाः पुरुषाः पूरुषा नरः ॥ २.६.५३० ॥

  स्त्री योषिदबला योषा नारी सीमन्तिनी वधूः ॥ २.६.५३१ ॥

  प्रतीपदर्शिनी वामा वनिता महिला तथा ॥ २.६.५३२ ॥

  विशेषास्त्वङ्गना भीरुः कामिनी वामलोचना ॥ २.६.५३३ ॥

  प्रमदा मानिनी कान्ता ललना च नितम्बिनी ॥ २.६.५३४ ॥

  सुन्दरी रमणी रामा कोपना सैव भामिनी ॥ २.६.५३५ ॥

  वरारोहा मत्तकाशिन्युत्तमा वरवर्णिनी ॥ २.६.५३६ ॥

  कृताभिषेका महिषी भोगिन्योऽन्या नृपस्त्रियः ॥ २.६.५३७ ॥

  पत्नी पाणिगृहीती च द्वितीया सहधर्मिणी ॥ २.६.५३८ ॥

  भार्या जायाथ पुंभूम्नि दाराः स्यात्तु कुटुम्बिनी ॥ २.६.५३९ ॥

  पुरन्ध्री सुचरित्रा तु सती साध्वी पतिव्रता ॥ २.६.५४० ॥

  कृतसापत्निकाध्यूढाधिविन्नाथ स्वयंवरा ॥ २.६.५४१ ॥

  पतिंवरा च वर्याथ कुलस्त्री कुलपालिका ॥ २.६.५४२ ॥

  कन्या कुमारी गौरी तु नग्निकानागतार्तवा ॥ २.६.५४३ ॥

  स्यान्मध्यमा दृष्टरजास्तरुणी युवतिः समे ॥ २.६.५४४ ॥

  समाः स्नुषाजनीवध्वश्चिरिण्टी तु सुवासिनी ॥ २.६.५४५ ॥

  इच्छावती कामुका स्याद्वृषस्यन्ती तु कामुकी ॥ २.६.५४६ ॥

  कान्तार्थिनी तु या याति संकेतं साभिसारिका ॥ २.६.५४७ ॥

  पुंश्चली धर्षिणी बन्धक्यसती कुलटेत्वरी ॥ २.६.५४८ ॥

  स्वैरिणी पांसुला च स्यादशिश्वी शिशुना विना ॥ २.६.५४९ ॥

  अवीरा निष्पतिसुता विश्वस्ताविधवे समे ॥ २.६.५५० ॥

  आलिः सखी वयस्याथ पतिवत्नी सभर्तृका ॥ २.६.५५१ ॥

  वृद्धा पलिक्नी प्राज्ञी तु प्रज्ञा प्राज्ञा तु धीमती ॥ २.६.५५२ ॥

  शूद्री शूद्रस्य भार्या स्याच्छूद्रा तज्जातिरेव च ॥ २.६.५५३ ॥

  आभीरी तु महाशूद्री जातिपुंयोगयोः समा ॥ २.६.५५४ ॥

  अर्याणी स्वयमर्या स्यात्क्षत्रिया क्षत्रियाण्यपि ॥ २.६.५५५ ॥

  उपाध्यायाप्युपाध्यायी स्यादाचार्यापि च स्वतः ॥ २.६.५५६ ॥

  आचार्यानी तु पुंयोगे स्यादर्यी क्षत्रियी तथा ॥ २.६.५५७ ॥

  उपाध्यायान्युपाध्यायी पोटा स्त्रीपुंसलक्षणा ॥ २.६.५५८ ॥

  वीरपत्नी वीरभार्या वीरमाता तु वीरसूः ॥ २.६.५५९ ॥

  जातापत्या प्रजाता च प्रसूता च प्रसूतिका ॥ २.६.५६० ॥

  स्त्री नग्निका कोटवी स्याद्दूतीसंचारिके समे ॥ २.६.५६१ ॥

  कात्यायन्यर्धवृद्धा या काषायवसनाधवा ॥ २.६.५६२ ॥

  सैरन्ध्री परवेश्मस्था स्ववशा शिल्पकारिका ॥ २.६.५६३ ॥

  असिक्नी स्यादवृद्धा या प्रेष्यान्तःपुरचारिणी ॥ २.६.५६४ ॥

  वारस्त्री गणिका वेश्या रूपाजीवाथ सा जनैः ॥ २.६.५६५ ॥

  सत्कृता वारमुख्या स्यात्कुट्टनी शम्भली समे ॥ २.६.५६६ ॥

  विप्रश्निका त्वीक्षणिका दैवज्ञाथ रजस्वला ॥ २.६.५६७ ॥

  स्त्रीधर्मिण्यविरात्रेयी मलिनी पुष्पवत्यपि ॥ २.६.५६८ ॥

  ऋतुमत्यप्युदक्यापि स्याद्रजः पुष्पमार्तवम् ॥ २.६.५६९ ॥

  श्रद्धालुर्दोहदवती निष्कला विगतार्तवा ॥ २.६.५७० ॥

  आपन्नसत्त्वा स्याद्गुर्विण्यन्तर्वत्नी च गर्भिणी ॥ २.६.५७१ ॥

  गणिकादेस्तु गाणिक्यं गार्भिणं यौवतं गणे ॥ २.६.५७२ ॥

  पुनर्भूर्दिधिषूरूढा द्विस्तस्या दिधिषुः पतिः ॥ २.६.५७३ ॥

  स तु द्विजोऽग्रेदिधिषूः सैव यस्य कुटुम्बिनी ॥ २.६.५७४ ॥

  कानीनः कन्यकाजातः सुतोऽथ सुभगासुतः ॥ २.६.५७५ ॥

  सौभागिनेयः स्यात्पारस्त्रैणेयस्तु परस्त्रियाः ॥ २.६.५७६ ॥

  पैतृष्वसेयः स्यात्पैतृष्वस्रीयश्च पितृष्वसुः ॥ २.६.५७७ ॥

  सुतो मातृष्वसुश्चैवं वैमात्रेयो विमातृजः ॥ २.६.५७८ ॥

  अथ बान्धकिनेयः स्याद्बन्धुलश्चासतीसुतः ॥ २.६.५७९ ॥

  कौलटेरः कौलतेयो भिक्षुकी तु सती यदि ॥ २.६.५८० ॥

  तदा कौलटिनेयोऽस्याः कौलतेयोऽपि चात्मजः ॥ २.६.५८१ ॥

  आत्मजस्तनयः सूनुः सुतः पुत्रः स्त्रियां त्वमी ॥ २.६.५८२ ॥

  आहुर्दुहितरं सर्वेऽपत्यं तोकं तयोः समे ॥ २.६.५८३ ॥

  स्वजाते त्वौरसोरस्यौ तातस्तु जनकः पिता ॥ २.६.५८४ ॥

  जनयित्री प्रसूर्माता जननी भगिनी स्वसा ॥ २.६.५८५ ॥

  ननान्दा तु स्वसा पत्युर्नप्त्री पौत्री सुतात्मजा ॥ २.६.५८६ ॥

  भार्यास्तु भ्रातृवर्गस्य यातरः स्युः परस्परम् ॥ २.६.५८७ ॥

  प्रजावती भ्रातृजाया मातुलानी तु मातुली ॥ २.६.५८८ ॥

  पतिपत्न्योः प्रसूः श्वश्रूः श्वशुरस्तु पिता तयोः ॥ २.६.५८९ ॥

  पितुर्भ्राता पितृव्यः स्यान्मातुर्भ्राता तु मातुलः ॥ २.६.५९० ॥

  श्यालाः स्युर्भ्रातरः पत्न्याः स्वामिनो देवृदेवरौ ॥ २.६.५९१ ॥

  स्वस्रीयो भागिनेयः स्याज्जमाता दुहितुः पतिः ॥ २.६.५९२ ॥

  पितामहः पितृपिता तत्पिता प्रपितामहः ॥ २.६.५९३ ॥

  मातुर्मातामहाद्येवं सपिण्दास्तु सनाभयः ॥ २.६.५९४ ॥

  समानोदर्यसोदर्यसगर्भ्यसहजाः समाः ॥ २.६.५९५ ॥

  सगोत्रबान्धवज्ञातिबन्धुस्वस्वजनाः समाः ॥ २.६.५९६ ॥

  ज्ञातेयं बन्धुता तेषां क्रमाद्भावसमूहयोः ॥ २.६.५९७ ॥

  धवः प्रियः पतिर्भर्ता जारस्तूपपतिः समौ ॥ २.६.५९८ ॥

  अमृते जारजः कुण्डो मृते भर्तरि गोलकः ॥ २.६.५९९ ॥

  भ्रात्रीयो भ्रातृजो भ्रातृभगिन्यौ भ्रातरावुभौ ॥ २.६.६०० ॥

  मातापितरौ पितरौ मातरपितरौ प्रसूजनयितारौ ॥ २.६.६०१ ॥

  श्वश्रूश्वशुरौ श्वशुरौ पुत्रौ पुत्रश्च दुहिता च ॥ २.६.६०२ ॥

  दंपती जंपती जायापती भार्यापती च तौ ॥ २.६.६०३ ॥

  गर्भाशयो जरायुः स्यादुल्बं च कललोऽस्त्रियाम् ॥ २.६.६०४ ॥

  सूतिमासो वैजननो गर्भो भ्रूण इमौ समौ ॥ २.६.६०५ ॥

  तृतीयाप्रकृतिः शण्ढः क्लीबः पण्दो नपुंसके ॥ २.६.६०६ ॥

  शिशुत्वं शैशवं बाल्यं तारुण्यं यौवनं समे ॥ २.६.६०७ ॥

  स्यात्स्थाविरं तु वृद्धत्वं वृद्धसंघेऽपि वार्धकम् ॥ २.६.६०८ ॥

  पलितं जरसा शौक्ल्यं केशादौ विस्रसा जरा ॥ २.६.६०९ ॥

  स्यादुत्तानशया डिम्भा स्तनपा च स्तनन्धयी ॥ २.६.६१० ॥

  बालस्तु स्यान्माणवको वयस्थस्तरुणो युवा ॥ २.६.६११ ॥

  प्रवयाः स्थविरो वृद्धो जीनो जीर्णो जरन्नपि ॥ २.६.६१२ ॥

  वर्षीयान्दशमी ज्यायान्पूर्वजस्त्वग्रियोऽग्रजः ॥ २.६.६१३ ॥

  जघन्यजे स्युः कनिष्ठयवीयोऽवरजानुजाः ॥ २.६.६१४ ॥

  अमांसो दुर्बलश्छातो बलवान्मांसलोंऽसलः ॥ २.६.६१५ ॥

  तुन्दिलस्तुन्दिभस्तुन्दी बृहत्कुक्षिः पिचण्डिलः ॥ २.६.६१६ ॥

  अवटीटोऽवनाटश्चावभ्रटो नतनासिके ॥ २.६.६१७ ॥

  केशवः केशिकः केशी वलिनो वलिभः समौ ॥ २.६.६१८ ॥

  विकलाङ्गस्त्वपोगण्डः खर्वो ह्रस्वश्च वामनः ॥ २.६.६१९ ॥

  खरणाः स्यात्खरणसो विग्रस्तु गतनासिकः ॥ २.६.६२० ॥

  खुरणाः स्यात्खुरणसः प्रज्ञुः प्रगतजानुकः ॥ २.६.६२१ ॥

  ऊर्ध्वज्ञुरूर्ध्वजानुः स्यात्संज्ञुः संहतजानुकः ॥ २.६.६२२ ॥

  स्यादेडे बधिरः कुब्जे गडुलः कुकरे कुणिः ॥ २.६.६२३ ॥

  पृश्निरल्पतनौ श्रोणः पङ्गौ मुण्डस्तु मुण्डिते ॥ २.६.६२४ ॥

  वलिरः केकरे खोडे खञ्जस्त्रिषु जरावराः ॥ २.६.६२५ ॥

  जडुलः कालकः पिप्लुस्तिलकस्तिलकालकः ॥ २.६.६२६ ॥

  अनामयं स्यादारोग्यं चिकित्सा रुक्प्रतिक्रिया ॥ २.६.६२७ ॥

  भेषजौषधभैषज्यान्यगदो जायुरित्यपि ॥ २.६.६२८ ॥

  स्त्री रुग्रुजा चोपतापरोगव्याधिगदामयाः ॥ २.६.६२९ ॥

  क्षयः शोषश्च यक्ष्मा च प्रतिश्यायस्तु पीनसः ॥ २.६.६३० ॥

  स्त्री क्षुत्क्षुतं क्षवः पुंसि कासस्तु क्षवथुः पुमान् ॥ २.६.६३१ ॥

  शोफस्तु श्वयथुः शोथः पादस्फोटो विपादिका ॥ २.६.६३२ ॥

  किलाससिध्मे कच्छ्वां तु पाम पामा विचर्चिका ॥ २.६.६३३ ॥

  कण्डूः खर्जूश्च कण्डूया विस्फोटः पिटकः स्त्रियाम् ॥ २.६.६३४ ॥

  व्रणोऽस्त्रियामीर्ममरुः क्लीबे नाडीव्रणः पुमान् ॥ २.६.६३५ ॥

  कोठो मण्डलकं कुश्ठश्वित्रे दुर्नामकार्शसी ॥ २.६.६३६ ॥

  आनाहस्तु निबन्धः स्याद्ग्रहणीरुक्प्रवाहिका ॥ २.६.६३७ ॥

  प्रच्छर्दिका वमिश्च स्त्री पुमांस्तु वमथुः समाः ॥ २.६.६३८ ॥

  व्याधिभेदा विद्रधिः स्त्री ज्वरमेहभगन्दराः ॥ २.६.६३९ ॥

  श्लीपदं पादवल्मीकं केशघ्नस्त्विन्द्रलुप्तकः ॥ २.६.६४० ॥

  अश्मरी मूत्रकृच्छ्रं स्यात्पूर्वे शुक्रावधेस्त्रिषु ॥ २.६.६४१ ॥

  रोगहार्यगदंकारो भिषग्वैद्यौ चिकित्सके ॥ २.६.६४२ ॥

  वार्तो निरामयः कल्य उल्लाघो निर्गतो गदात् ॥ २.६.६४३ ॥

  ग्लानग्लास्नू आमयावी विकृतो व्याधितोऽपटुः ॥ २.६.६४४ ॥

  आतुरोऽभ्यमितोऽभ्यान्तः समौ पामनकच्छुरौ ॥ २.६.६४५ ॥

  दद्रुणो दद्रुरोगी स्यादर्शोरोगयुतोऽर्शसः ॥ २.६.६४६ ॥

  वातकी वातरोगी स्यात्सातिसारोऽतिसारकी ॥ २.६.६४७ ॥

  स्युः क्लिन्नाक्षे चुल्लचिल्लपिल्लाः क्लिन्नेऽक्ष्णि चाप्यमी ॥ २.६.६४८ ॥

  उन्मत्त उन्मादवति श्लेष्मलः श्लेष्मणः कफी ॥ २.६.६४९ ॥

  न्युब्जो भुग्ने रुजा वृद्धनाभौ तुन्दिलतुन्दिभौ ॥ २.६.६५० ॥

  विलासी सिध्मलोऽन्धोऽदृङ्मूर्च्छाले मूर्तमूर्च्छितौ ॥ २.६.६५१ ॥

  शुक्रं तेजोरेतसी च बीजवीर्येन्द्रियाणि च ॥ २.६.६५२ ॥

  मायुः पित्तं कफः श्लेष्मा स्त्रियां तु त्वगसृग्धरा ॥ २.६.६५३ ॥

  पिशितं तरसं मांसं पललं क्र्व्यमामिषम् ॥ २.६.६५४ ॥

  उत्ततप्तं शुश्कमांसं स्यात्तद्वल्लूरं त्रिलिङ्गकम् ॥ २.६.६५५ ॥

  रुधिरेऽसृग्लोहितास्ररक्तक्षतजशोणितम् ॥ २.६.६५६ ॥

  बुक्काग्रमांसं हृदयं हृन्मेदस्तु वपा वसा ॥ २.६.६५७ ॥

  पश्चाद्ग्रीवाशिरा मन्या नाडी तु धमनिः शिरा ॥ २.६.६५८ ॥

  तिलकं क्लोम मस्तिष्कं गोर्दं किट्टं मलोऽस्त्रियाम् ॥ २.६.६५९ ॥

  अन्त्रं पुरीतगुल्मस्तु प्लीहा पुंस्यथ वस्नसा ॥ २.६.६६० ॥

  स्नायुः स्त्रियां कालखण्डयकृती तु समे इमे ॥ २.६.६६१ ॥

  सृणिका स्यन्दनी लाला दूषिका नेत्रयोर्मलम् ॥ २.६.६६२ ॥

  नासामलं तु सिंघाणं पिञ्जूषं कर्णयोर्मलम् ॥ २.६.६६३ ॥

  मूत्रं प्रस्राव उच्चारावस्करौ शमलं शकृत् ॥ २.६.६६४ ॥

  पुरीषं गूथवर्चस्कमस्त्री विष्ठाविशौ स्त्रियौ ॥ २.६.६६५ ॥

  स्यात्कर्परः कपालोऽस्त्री कीकसं कुल्यमस्थि च ॥ २.६.६६६ ॥

  स्याच्छरीरास्थ्नि कंकालः पृष्ठास्थ्नि तु कशेरुका ॥ २.६.६६७ ॥

  शिरोस्थनि करोटिः स्त्री पार्श्वास्थनि तु पर्शुका ॥ २.६.६६८ ॥

  अङ्गं प्रतीकोऽवयवोऽपघनोऽथ कलेवरम् ॥ २.६.६६९ ॥

  गात्रं वपुः संहननं शरीरं वर्ष्म विग्रहः ॥ २.६.६७० ॥

  कायो देहः क्लीबपुंसोः स्त्रियां मूर्तिस्तनुस्तनूः ॥ २.६.६७१ ॥

  पादाग्रं प्रपदं पादः पदङ्घ्रिश्चरणोऽस्त्रियाम् ॥ २.६.६७२ ॥

  तद्ग्रन्थी घुटिके गुल्फौ पुमान्पार्ष्णिस्तयोरधः ॥ २.६.६७३ ॥

  जङ्घा तु प्रसृता जानूरुपर्वाष्ठीवदस्त्रियाम् ॥ २.६.६७४ ॥

  सक्थि क्लीबे पुमानूरुस्तत्सन्धिः पुंसि वङ्क्षणः ॥ २.६.६७५ ॥

  गुदं त्वपानं पायुर्ना बस्तिर्नाभेरधो द्वयोः ॥ २.६.६७६ ॥

  कटो ना श्रोणिफलकं कटिः श्रोणिः ककुद्मती ॥ २.६.६७७ ॥

  पश्चान्नितम्बः स्त्रीकट्याः क्लीबे तु जघनं पुरः ॥ २.६.६७८ ॥

  कूपकौ तु नितम्बस्थौ द्वयहीने ककुन्दरे ॥ २.६.६७९ ॥

  स्त्रियां स्फिचौ कटिप्रोथावुपस्थो वक्ष्यमाणयोः ॥ २.६.६८० ॥

  भगं योनिर्द्वयोः शिश्नो मेढ्रो मेहनशेफसी ॥ २.६.६८१ ॥

  मुष्कोऽण्डकोशो वृषणः पृष्ठवंशाधरे त्रिकम् ॥ २.६.६८२ ॥

  पिचण्डकुक्षी जठरोदरं तुन्दं स्तनौ कुचौ ॥ २.६.६८३ ॥

  चूचुकं तु कुचाग्रं स्यान्न ना क्रोडं भुजान्तरम् ॥ २.६.६८४ ॥

  उरो वत्सं च वक्षश्च पृष्ठं तु चरमं तनोः ॥ २.६.६८५ ॥

  स्कन्धो भुजशिरोंसोऽस्त्री सन्धी तस्यैव जत्रुणी ॥ २.६.६८६ ॥

  बाहुमूले उभे कक्षौ पार्श्वमस्त्री तयोरधः ॥ २.६.६८७ ॥

  मध्यमं चावलग्नं च मध्योऽस्त्री द्वौ परौ द्वयोः ॥ २.६.६८८ ॥

  भुजबाहू प्रवेष्टो दोः स्यात्कफोणिस्तु कूर्परः ॥ २.६.६८९ ॥

  अस्योपरि प्रगण्डः स्यात्प्रकोष्ठस्तस्य चाप्यधः ॥ २.६.६९० ॥

  मणीबन्धादाकनिष्ठं करस्य करभो बहिः ॥ २.६.६९१ ॥

  पञ्चशाखः शयः पाणिस्तर्जनी स्यात्प्रदेशिनी ॥ २.६.६९२ ॥

  अङ्गुल्यः करशाखाः स्युः पुंस्यङ्गुष्ठः प्रदेशिनी ॥ २.६.६९३ ॥

  मध्यमानामिका चापि कनिष्ठा चेति ताः क्रमात् ॥ २.६.६९४ ॥

  पुनर्भवः कररुहो नखोऽस्त्री नखरोऽस्त्रियाम् ॥ २.६.६९५ ॥

  प्रादेशतालगोकर्णास्तर्जन्यादियुते तते ॥ २.६.६९६ ॥

  अङ्गुष्ठे सकनिष्ठे स्याद्वितस्तिर्द्वादशाङ्गुलः ॥ २.६.६९७ ॥

  पाणौ चपेटप्रतलप्रहस्ता विस्तृताङ्गुलौ ॥ २.६.६९८ ॥

  द्वौ संहतौ संहततलप्रतलौ वामदक्षिणौ ॥ २.६.६९९ ॥

  पाणिर्निकुब्जः प्रसृतिस्तौ युतावञ्जलिः पुमान् ॥ २.६.७०० ॥

  प्रकोष्ठे विस्तृतकरे हस्तो मुष्ट्या तु बद्धया ॥ २.६.७०१ ॥

  स रत्निः स्यादरत्निस्तु निष्कनिष्ठेन मुष्टिना ॥ २.६.७०२ ॥

  व्यामो बाह्वोः सकरयोस्ततयोस्तिर्यगनन्तरम् ॥ २.६.७०३ ॥

  ऊर्ध्वविस्तृतदोः पाणिनृमाने पौरुषं त्रिषु ॥ २.६.७०४ ॥

  कण्ठो गलोऽथ ग्रीवायां शिरोधिः कन्धरेत्यपि ॥ २.६.७०५ ॥

  कम्बुग्रीवा त्रिरेखा सावटुर्घाटा कृकाटिका ॥ २.६.७०६ ॥

  वक्त्रास्ये वदनं तुण्डमाननं लपनं मुखम् ॥ २.६.७०७ ॥

  क्लीबे घ्राणं गन्धवहा घोणा नासा च नासिका ॥ २.६.७०८ ॥

  ओष्ठाधरौ तु रदनच्छदौ दशनवाससी ॥ २.६.७०९ ॥

  अधस्ताच्चिबुकं गण्डौ कपोलौ तत्परा हनुः ॥ २.६.७१० ॥

  रदना दशना दन्ता रदास्तालु तु काकुदम् ॥ २.६.७११ ॥

  रसज्ञा रसना जिह्वा प्रान्तावोष्ठस्य सृक्किणी ॥ २.६.७१२ ॥

  ललाटमलिकं गोधिरूर्ध्वे दृग्भ्यां भ्रुवौ स्त्रियौ ॥ २.६.७१३ ॥

  कूर्चमस्त्री भ्रुवोर्मध्यं तारकाक्ष्णः कनीनिका ॥ २.६.७१४ ॥

  लोचनं नयनं नेत्रमीक्षणं चक्षुरक्षिणी ॥ २.६.७१५ ॥

  दृग्दृष्टी चास्रु नेत्राम्बु रोदनं चास्रमश्रु च ॥ २.६.७१६ ॥

  अपाङ्गौ नेत्रयोरन्तौ कटाक्षोऽपाङ्गदर्शने ॥ २.६.७१७ ॥

  कर्णशब्दग्रहौ श्रोत्रं श्रुतिः स्त्री श्रवणं श्रवः ॥ २.६.७१८ ॥

  उत्तमाङ्गं शिरः शीर्षं मूर्धा ना मस्तकोऽस्त्रियाम् ॥ २.६.७१९ ॥

  चिकुरः कुन्तलो वालः कचः केशः शिरोरुहः ॥ २.६.७२० ॥

  तद्वृन्दे कैशिकं कैश्यमलकाश्चूर्णकुन्तलाः ॥ २.६.७२१ ॥

  ते ललाटे भ्रमरकाः काकपक्षः शिखण्डकः ॥ २.६.७२२ ॥

  कबरी केशवेशोऽथ धम्मिल्लः संयताः कचाः ॥ २.६.७२३ ॥

  शिखा चूडा केशपाशी व्रतिनस्तु सटा जटा ॥ २.६.७२४ ॥

  वेणी प्रवेणी शीर्षण्यशिरस्यौ विशदे कचे ॥ २.६.७२५ ॥

  पाशः पक्षश्च हस्तश्च कलापार्थाः कचात्परे ॥ २.६.७२६ ॥

  तनूरुहं रोम लोम तद्वृद्धौ श्मश्रु पुम्मुखे ॥ २.६.७२७ ॥

  आकल्पवेषौ नेपथ्यं प्रतिकर्म प्रसाधनम् ॥ २.६.७२८ ॥

  दशैते त्रिष्वलंकर्तालंकरिष्णुश्च मण्डितः ॥ २.६.७२९ ॥

  प्रसाधितोऽलंकृतश्च भूषितश्च परिष्कृतः ॥ २.६.७३० ॥

  विभ्राड्भ्राजिष्णुरोचिष्णू भूषणं स्यादलंक्रिया ॥ २.६.७३१ ॥

  अलंकारस्त्वाभरणं परिष्कारो विभूषणम् ॥ २.६.७३२ ॥

  मण्डनं चाथ मुकुटं किरीटं पुंनपुंसकम् ॥ २.६.७३३ ॥

  चूदामणिः शिरोरत्नं तरलो हारमध्यगः ॥ २.६.७३४ ॥

  वालपाश्या पारितथ्या पत्रपाश्या ललाटिका ॥ २.६.७३५ ॥

  कर्णिका तालपत्रं स्यात्कुण्डलं कर्णवेष्टनम् ॥ २.६.७३६ ॥

  ग्रैवेयकं कण्ठभूषा लम्बनं स्याल्ललन्तिका ॥ २.६.७३७ ॥

  स्वर्णैः प्रालम्बिकाथोरःसूत्रिका मौक्तिकैः कृता ॥ २.६.७३८ ॥

  हारो मुक्तावली देवच्छन्दोऽसौ शतयष्टिका ॥ २.६.७३९ ॥

  हारभेदा यष्टिभेदाद्गुच्छगुच्छार्धगोस्तनाः ॥ २.६.७४० ॥

  अर्धहारो माणवक एकावल्येकयष्टिका ॥ २.६.७४१ ॥

  सैव नक्षत्रमाला स्यात्सप्तविंशतिमौक्तिकैः ॥ २.६.७४२ ॥

  आवापकः पारिहार्यः कटको वलयोऽस्त्रियाम् ॥ २.६.७४३ ॥

  केयूरमङ्गदं तुल्ये अङ्गुलीयकमूर्मिका ॥ २.६.७४४ ॥

  साक्षराङ्गुलिमुद्रा स्यात्कङ्कणं करभूषणम् ॥ २.६.७४५ ॥

  स्त्रीकट्यां मेखला काञ्ची सप्तकी रशना तथा ॥ २.६.७४६ ॥

  क्लीबे सारसनं चाथ पुंस्कट्यां शृङ्खलं त्रिषु ॥ २.६.७४७ ॥

  पादाङ्गदं तुलाकोटिर्मञ्जीरो नूपुरोऽस्त्रियाम् ॥ २.६.७४८ ॥

  हंसकः पादकटकः किङ्किणी क्षुद्रघण्टिका ॥ २.६.७४९ ॥

  त्वक्फलकृमिरोमाणि वस्त्रयोनिर्दश त्रिषु ॥ २.६.७५० ॥

  वाल्कं क्षौमादि फालं तु कार्पासं बादरं च तत् ॥ २.६.७५१ ॥

  कौशेयं कृमिकोशोत्थं राङ्कवं मृगरोमजम् ॥ २.६.७५२ ॥

  अनाहतं निष्प्रवाणि तन्त्रकं च नवाम्बरे ॥ २.६.७५३ ॥

  तस्यादुद्गमनीयं यद्धौतयोर्वस्त्रयोर्युगम् ॥ २.६.७५४ ॥

  पत्रोर्णं धौतकौशेयं बहुमूल्यं महाधनम् ॥ २.६.७५५ ॥

  क्षौमं दुकूलं स्याद्द्वे तु निवीतं प्रावृतं त्रिषु ॥ २.६.७५६ ॥

  स्त्रियां बहुत्वे वस्त्रस्य दशाः स्युर्वस्तयोर्द्वयोः ॥ २.६.७५७ ॥

  दैर्घ्यमायाम आरोहः परिणाहो विशालता ॥ २.६.७५८ ॥

  पटच्चरं जीर्णवस्त्रं समौ नक्तककर्पटौ ॥ २.६.७५९ ॥

  वस्त्रमाच्छादनं वासश्चैलं वसनमंशुकम् ॥ २.६.७६० ॥

  सुचेलकः पटोऽस्त्री स्याद्वराशिः स्थूलशाटकः ॥ २.६.७६१ ॥

  निचोलः प्रच्छदपटः समौ रल्लककम्बलौ ॥ २.६.७६२ ॥

  अन्तरीयोपसंव्यानपरिधानान्यधोंशुके ॥ २.६.७६३ ॥

  द्वौ प्रावारोत्तरासङ्गौ समौ बृहतिका तथा ॥ २.६.७६४ ॥

  संव्यानमुत्तरीयं च चोलः कूर्पासकोऽस्त्रियाम् ॥ २.६.७६५ ॥

  नीशारः स्यात्प्रावरणे हिमानिलनिवारणे ॥ २.६.७६६ ॥

  अर्धोरुकं वरस्त्रीणां स्याच्छण्डातकमस्त्रियाम् ॥ २.६.७६७ ॥

  स्यात्त्रिष्वाप्रपदीनं तत्प्राप्नोत्याप्रपदं हि यत् ॥ २.६.७६८ ॥

  अस्त्री वितानमुल्लोचो दूष्याद्यं वस्त्रवेश्मनि ॥ २.६.७६९ ॥

  प्रतिसीरा जवनिका स्यात्तिरस्करिणी च सा ॥ २.६.७७० ॥

  परिकर्माङ्गसंस्कारः स्यान्मार्ष्टिर्मार्जना मृजा ॥ २.६.७७१ ॥

  उद्वर्तनोत्सादने द्वे समे आप्लाव आप्लवः ॥ २.६.७७२ ॥

  स्नानं चर्चा तु चार्चिक्यं स्थासकोऽथ प्रबोधनम् ॥ २.६.७७३ ॥

  अनुबोधः पत्रलेखा पत्राङ्गुलिरिमे समे ॥ २.६.७७४ ॥

  तमालपत्रतिलकचित्रकाणि विशेषकम् ॥ २.६.७७५ ॥

  द्वितीयं च तुरीयं च न स्त्रियामथ कुङ्कुमम् ॥ २.६.७७६ ॥

  काश्मीरजन्माग्निशिखं वरं बाह्लीकपीतने ॥ २.६.७७७ ॥

  रक्तसंकोचपिशुनं धीरं लोहितचन्दनम् ॥ २.६.७७८ ॥

  लाक्षा राक्षा जतु क्लीबे यावोऽलक्तो द्रुमामयः ॥ २.६.७७९ ॥

  लवङ्गं देवकुसुमं श्रीसंज्ञमथ जायकम् ॥ २.६.७८० ॥

  कालीयकं च कालानुसार्यं चाथ समार्थकम् ॥ २.६.७८१ ॥

  वंशिकागुरुराजार्हलोहकृमिजजोङ्गकम् ॥ २.६.७८२ ॥

  कालागुर्वगुरु स्यात्तु मङ्गल्या मल्लिगन्धि यत् ॥ २.६.७८३ ॥

  यक्षधूपः सर्जरसो रालसर्वरसावपि ॥ २.६.७८४ ॥

  बहुरूपोऽप्यथ वृकधूपकृत्रिमधूपकौ ॥ २.६.७८५ ॥

  तुरुष्कः पिण्डकः सिह्लो यावनोऽप्यथ पायसः ॥ २.६.७८६ ॥

  श्रीवासो वृकधूपोऽपि श्रीवेष्टसरलद्रवौ ॥ २.६.७८७ ॥

  मृगनाभिर्मृगमदः कस्तूरी चाथ कोलकम् ॥ २.६.७८८ ॥

  कङ्कोलकं कोशफलमथ कर्पूरमस्त्रियाम् ॥ २.६.७८९ ॥

  तैलपर्णिकगोशीर्षे हरिचन्दनमस्त्रियाम् ॥ २.६.७९० ॥

  तिलपर्णी तु पत्राङ्गं रञ्जनं रक्तचन्दनम् ॥ २.६.७९१ ॥

  कुचन्दनं चाथ जातीकोशजातीफले समे ॥ २.६.७९२ ॥

  कर्पूरागुरुकस्तूरीकक्कोलैर्यक्षकर्दमः ॥ २.६.७९३ ॥

  गात्रानुलेपनी वर्तिर्वर्णकं स्याद्विलेपनम् ॥ २.६.७९४ ॥

  चूर्णानि वासयोगाः स्युर्भावितं वासितं त्रिषु ॥ २.६.७९५ ॥

  संस्कारो गन्धमाल्याद्यैर्यः स्यात्तदधिवासनम् ॥ २.६.७९६ ॥

  माल्यं मालास्रजौ मूर्ध्नि केशमध्ये तु गर्भकः ॥ २.६.७९७ ॥

  प्रभ्रष्तकं शिखालम्बि पुरोन्यस्तं ललामकम् ॥ २.६.७९८ ॥

  प्रालम्बमृजुलम्बि स्यात्कण्ठाद्वैकक्षिकं तु तत् ॥ २.६.७९९ ॥

  यत्तिर्यक्क्षिप्तमुरसि शिखास्वापीडशेखरौ ॥ २.६.८०० ॥

  रचना स्यात्परिस्यन्द आभोगः परिपूर्णता ॥ २.६.८०१ ॥

  उपधानं तूपबर्हः शय्यायां शयनीयवत् ॥ २.६.८०२ ॥

  शयनं मञ्चपर्यङ्कपल्यङ्काः खट्व्या समाः ॥ २.६.८०३ ॥

  गेन्दुकः कन्दुको दीपः प्रदीपः पीठमासनम् ॥ २.६.८०४ ॥

  समुद्गकः संपुटकः प्रतिग्राहः पतद्ग्रहः ॥ २.६.८०५ ॥

  प्रसाधनी कङ्कतिका पिष्टातः पटवासकः ॥ २.६.८०६ ॥

  दर्पणे मुकुरादर्शौ व्यजनं तालवृन्तकम् ॥ २.६.८०७ ॥

 ॥ ब्रह्मवर्गः ॥

  संततिर्गोत्रजननकुलान्यभिजनान्वयौ ॥ २.७.८०८ ॥

  वंशोऽन्ववायः संतानो वर्णाः स्युर्ब्राह्मणादयः ॥ २.७.८०९ ॥

  विप्रक्षत्रियविट्शूद्राश्चातुर्वर्ण्यमिति स्मृतम् ॥ २.७.८१० ॥

  राजबीजी राजवंश्यो बीज्यस्तु कुलसंभवः ॥ २.७.८११ ॥

  महाकुलकुलीनार्यसभ्यसज्जनसाधवः ॥ २.७.८१२ ॥

  ब्रह्मचारी गृही वानप्रस्थो भिक्षुश्चतुष्टये ॥ २.७.८१३ ॥

  आश्रमोऽस्त्री द्विजात्यग्रजन्मभूदेववाडवाः ॥ २.७.८१४ ॥

  विप्रश्च ब्राह्मणोऽसौ षट्कर्मा यागादिभिर्वृतः ॥ २.७.८१५ ॥

  विद्वान्विपश्चिद्दोषज्ञः सन्सुधीः कोविदो बुधः ॥ २.७.८१६ ॥

  धीरो मनीषी ज्ञः प्राज्ञः संख्यावान्पण्डितः कविः ॥ २.७.८१७ ॥

  धीमान्सूरिः कृती कृष्टिर्लब्धवर्णो विचक्षणः ॥ २.७.८१८ ॥

  दूरदर्शी दीर्घदर्शी श्रोत्रियच्छान्दसौ समौ ॥ २.७.८१९ ॥

  मीमांसको जैमिनीये वेदान्ती ब्रह्मवादिनि ॥ २.७.८२० ॥

  वैशेषिके स्यादौलूक्यः सौगतः शून्यवादिनि ॥ २.७.८२१ ॥

  नैयायिकस्त्वक्षपादः स्यात्स्याद्वादिक आर्हकः ॥ २.७.८२२ ॥

  चार्वाकलौकायतिकौ सत्कार्ये सांख्यकापिलौ ॥ २.७.८२३ ॥

  उपाध्यायोऽध्यापकोऽथ स्यान्निषेकादिकृद्गुरुः ॥ २.७.८२४ ॥

  मन्त्रव्याख्याकृदाचार्य आदेष्टा त्वध्वरे व्रती ॥ २.७.८२५ ॥

  यष्टा च यजमानश्च स सोमवति दीक्षितः ॥ २.७.८२६ ॥

  इज्याशीलो यायजूको यज्वा तु विधिनेष्टवान् ॥ २.७.८२७ ॥

  स गीर्पतीष्टया स्थपतिः सोमपीथी तु सोमपाः ॥ २.७.८२८ ॥

  सर्ववेदाः स येनेष्टो यागः सर्वस्वदक्षिणः ॥ २.७.८२९ ॥

  अनूचानः प्रवचने साङ्गेऽधीती गुरोस्तु यः ॥ २.७.८३० ॥

  लब्धानुज्ञः समावृत्तः सुत्वा त्वभिषवे कृते ॥ २.७.८३१ ॥

  छात्रान्तेवासिनौ शिष्ये शैक्षाः प्राथमकल्पिकाः ॥ २.७.८३२ ॥

  एकब्रह्मव्रताचारा मिथः सब्रह्मचारिणः ॥ २.७.८३३ ॥

  सतीर्थ्यास्त्वेकगुरवश्चितवानग्निमग्निचित् ॥ २.७.८३४ ॥

  पारम्पर्योपदेशे स्यादैतिह्यमितिहाव्ययम् ॥ २.७.८३५ ॥

  उपज्ञा ज्ञानमाद्यं स्याज्ज्ञात्वारम्भ उपक्रमः ॥ २.७.८३६ ॥

  यज्ञः सवोऽध्वरो यागः सप्ततन्तुर्मखः क्रतुः ॥ २.७.८३७ ॥

  पाठो होमश्चातिथीनां सपर्या तर्पणं बलिः ॥ २.७.८३८ ॥

  एते पञ्चमहायज्ञा ब्रह्मयज्ञादिनामकाः ॥ २.७.८३९ ॥

  समज्या परिषद्गोष्ठी सभासमितिसंसदः ॥ २.७.८४० ॥

  आस्थानी क्लीबमास्थानं स्त्रीनपुंसकयोः सदः ॥ २.७.८४१ ॥

  प्राग्वंशः प्राघविर्गेहात्सदस्या विधिदर्शिनः ॥ २.७.८४२ ॥

  सभासदः सभास्ताराः सभ्याः सामाजिकाश्च ते ॥ २.७.८४३ ॥

  अध्वर्यूद्गातृहोतारो यजुःसामर्ग्विदः क्रमात् ॥ २.७.८४४ ॥

  आग्नीग्राद्या धनैर्वार्या ऋत्विजो याजकाश्च ते ॥ २.७.८४५ ॥

  वेदिः परिष्कृता भुमिः समे स्थण्डिलचत्वरे ॥ २.७.८४६ ॥

  चषालो यूपकटकः कुम्बा सुगहना वृतिः ॥ २.७.८४७ ॥

  यूपाग्रं तर्म निर्मन्थ्यदारुणि त्वरणिर्द्वयोः ॥ २.७.८४८ ॥

  दक्षिणाग्निर्गार्हपत्याहवनीयौ त्रयोऽग्नयः ॥ २.७.८४९ ॥

  अग्नित्रयमिदं त्रेता प्रणीतः संस्कृतोऽनलः ॥ २.७.८५० ॥

  समूह्यः परिचाय्योपचाय्यावग्नौ प्रयोगिणः ॥ २.७.८५१ ॥

  यो गार्हपत्यादानीय दक्षिणाग्निः प्रणीयते ॥ २.७.८५२ ॥

  तस्मिन्नानाय्योऽथाग्नायी स्वाहा च हुतभुक्प्रिया ॥ २.७.८५३ ॥

  ऋक्सामिधेनी धाय्या च या स्यादग्निसमिन्धने ॥ २.७.८५४ ॥

  गायत्रीप्रमुखं छन्दो हव्यपाके चरुः पुमान् ॥ २.७.८५५ ॥

  आमिक्षा सा शृतोष्णे या क्षीरे स्याद्दधियोगतः ॥ २.७.८५६ ॥

  धवित्रं व्यजनं तद्यद्रचितं मृगचर्मणा ॥ २.७.८५७ ॥

  पृषदाज्यं सदध्याज्ये परमान्नं तु पायसम् ॥ २.७.८५८ ॥

  हव्यकव्ये दैवपित्र्ये अन्ने पात्रं स्रुवादिकम् ॥ २.७.८५९ ॥

  ध्रुवोपभृज्जुहूर्ना तु स्रुवो भेदाः स्रुचः स्त्रियः ॥ २.७.८६० ॥

  उपाकृतः पशुरसौ योऽभिमन्त्र्य क्रतौ हतः ॥ २.७.८६१ ॥

  परम्पराकं शमनं प्रोक्षणं च वधार्थकम् ॥ २.७.८६२ ॥

  वाच्यलिङ्गाः प्रमीतोपसंपन्नप्रोक्षिता हते ॥ २.७.८६३ ॥

  सांनाय्यं हविरग्नौ तु हुतं त्रिषु वषट्कृतम् ॥ २.७.८६४ ॥

  दीक्षान्तोऽवभृतो यज्ञे तत्कर्मार्हं तु यज्ञियम् ॥ २.७.८६५ ॥

  त्रिष्वथ क्रतुकर्मेष्टं पूर्तं खातादि कर्म यत् ॥ २.७.८६६ ॥

  अमृतं विघसो यज्ञशेषभोजनशेषयोः ॥ २.७.८६७ ॥

  त्यागो विहापितं दानमुत्सर्जनविसर्जने ॥ २.७.८६८ ॥

  विश्राणनं वितरणं स्पर्शनं प्रतिपादनम् ॥ २.७.८६९ ॥

  प्रादेशनं निर्वपणमपवर्जनमंहतिः ॥ २.७.८७० ॥

  म्र्तार्थं तदहे दानं त्रिषु स्यादौर्ध्वदेहिकम् ॥ २.७.८७१ ॥

  पितृदानं निवापः स्याच्छ्राद्धं तत्कर्म शस्त्रतः ॥ २.७.८७२ ॥

  अन्वाहार्यं मासिकेंऽशोऽष्टमोऽह्नः कुतपोऽस्त्रियाम् ॥ २.७.८७३ ॥

  पर्येषणा परीष्टिश्चान्वेषणा च गवेषणा ॥ २.७.८७४ ॥

  सनिस्त्वध्येषणा याञ्चाभिशस्तिर्याचनार्थना ॥ २.७.८७५ ॥

  षट्तु त्रिष्वर्घ्यमर्घार्थे पाद्यं पादाय वारिणि ॥ २.७.८७६ ॥

  क्रमादातिथ्यातिथेये अतिथ्यर्थेऽत्र साधुनि ॥ २.७.८७७ ॥

  स्युरावेशिक आगन्तुरतिथिर्ना गृहागते ॥ २.७.८७८ ॥

  प्राघूर्णिकः प्राघूणकश्चाभ्युत्थानं तु गौरवम् ॥ २.७.८७९ ॥

  पूजा नमस्यापचितिः सपर्यार्चार्हणाः समाः ॥ २.७.८८० ॥

  वरिवस्या तु शुश्रूषा परिचर्याप्युपासना ॥ २.७.८८१ ॥

  व्रज्याटाट्या पर्यटनं चर्या त्वीर्यापथे स्थितिः ॥ २.७.८८२ ॥

  उपस्पर्शस्त्वाचमनमथ मौनमभाषणम् ॥ २.७.८८३ ॥

  प्राचेतसश्चाअदिकविः स्यान्मैत्रावरुणिश्च सः ॥ २.७.८८४ ॥

  वाल्मीकश्चाथ गाधेयो विश्वामित्रश्च कौशिकः ॥ २.७.८८५ ॥

  व्यासो द्वैपायनः पाराशर्यः सत्यवतीसुतः ॥ २.७.८८६ ॥

  आनुपूर्वी स्त्रियां वावृत्परिपाठी अनुक्रमः ॥ २.७.८८७ ॥

  पर्यायश्चातिपातस्तु स्यात्पर्यय उपात्ययः ॥ २.७.८८८ ॥

  नियमो व्रतमस्त्री तच्चोपवासादि पुण्यकम् ॥ २.७.८८९ ॥

  औपवस्तं तूपवासः विवेकः पृथगात्मता ॥ २.७.८९० ॥

  स्याद्ब्रह्मवर्चसं वृत्ताध्ययनर्द्धिरथाञ्जलिः ॥ २.७.८९१ ॥

  पाठे ब्रह्माञ्जलिः पाठे विप्रुषो ब्रह्मबिन्दवः ॥ २.७.८९२ ॥

  ध्यानयोगासने ब्रह्मासनं कल्पे विधिक्रमौ ॥ २.७.८९३ ॥

  मुख्यः स्यात्प्रथमः कल्पोऽनुकल्पस्तु ततोऽधमः ॥ २.७.८९४ ॥

  संस्कारपूर्वं ग्रहणं स्यादुपाकरणं श्रुतेः ॥ २.७.८९५ ॥

  समे तु पादग्रहणमभिवादनमित्युभे ॥ २.७.८९६ ॥

  भिक्षुः परिव्राट्कर्मन्दी पाराशर्यपि मस्करी ॥ २.७.८९७ ॥

  तपस्वी तापसः पारिकाङ्क्षी वाचंयमो मुनिः ॥ २.७.८९८ ॥

  तपःक्लेशसहो दान्तो वर्णिनो ब्रह्मचारिणः ॥ २.७.८९९ ॥

  ऋषयः सत्यवचसः स्नातकस्त्वाप्लुतो व्रती ॥ २.७.९०० ॥

  ये निर्जितेन्द्रियग्रामा यतिनो यतयश्च ते ॥ २.७.९०१ ॥

  यः स्थण्डिले व्रतवशाच्छेते स्थण्डिलशाय्यसौ ॥ २.७.९०२ ॥

  स्थाण्डिलश्चाथ विरजस्तमसः स्युर्द्वयातिगाः ॥ २.७.९०३ ॥

  पवित्रः प्रयतः पूतः पाषण्डाः सर्वलिङ्गिनः ॥ २.७.९०४ ॥

  पालाशो दण्ड आषाढो व्रते राम्भस्तु वैणवः ॥ २.७.९०५ ॥

  अस्त्री कमण्डलुः कुण्डी व्रतिनामासनं बृषी ॥ २.७.९०६ ॥

  अजिनं चर्म कृत्तिः स्त्री भैक्षं भिक्षाकदम्बकम् ॥ २.७.९०७ ॥

  स्वाध्यायः स्याज्जपः सुत्याभिषवः सवनं च सा ॥ २.७.९०८ ॥

  सर्वैनसामपध्वंसि जप्यं त्रिष्वघमर्षणम् ॥ २.७.९०९ ॥

  दर्शश्च पौर्णमासश्च यागौ पक्षान्तयोः पृथक् ॥ २.७.९१० ॥

  शरीरसाधनापेक्षं नित्यं यत्कर्म तद्यमः ॥ २.७.९११ ॥

  नियमस्तु स यत्कर्म नित्यमागन्तुसाधनम् ॥ २.७.९१२ ॥

  क्षौरं तु भद्राकरणं मुण्डनं वपनं त्रिषु ॥ २.७.९१३ ॥

  कक्षापटी च कौपीनं शाटी च स्त्रीति लक्ष्यतः ॥ २.७.९१४ ॥

  उपवीतं ब्रह्मसूत्रं प्रोद्धृते दक्षिणे करे ॥ २.७.९१५ ॥

  प्राचीनावीतमन्यस्मिन्निवीतं कण्ठलम्बितम् ॥ २.७.९१६ ॥

  अङ्गुल्यग्रे तीर्थं दैवं स्वल्पाङ्गुल्योर्मूले कायम् ॥ २.७.९१७ ॥

  मध्येऽङ्गुष्ठाङ्गुल्योः पित्र्यं मूले त्वङ्गुष्ठस्य ब्राह्मम् ॥ २.७.९१८ ॥

  स्याद्ब्रह्मभूयं ब्रह्मत्वं ब्रह्मसायुज्यमित्यपि ॥ २.७.९१९ ॥

  देवभूयादिकं तद्वत्क्.च्छं सान्तपनादिकम् ॥ २.७.९२० ॥

  संन्यासवत्यनशने पुमान्प्रायोऽथ वीरहा ॥ २.७.९२१ ॥

  नष्टाग्निः कुहना लोभान्मिथ्येर्यापथकल्पना ॥ २.७.९२२ ॥

  व्रात्यः संस्कारहीनः स्यादस्वाध्यायो निराकृतिः ॥ २.७.९२३ ॥

  धर्मध्वजी लिङ्गवृत्तिरवकीर्णी क्षतव्रतः ॥ २.७.९२४ ॥

  सुप्ते यस्मिन्नस्तमेति सुप्ते यस्मिन्नुदेति च ॥ २.७.९२५ ॥

  अंशुमानभिनिर्मुक्ताभ्युदितौ च यथाक्रमम् ॥ २.७.९२६ ॥

  परिवेत्तानुजोऽनूढे ज्येष्ठे दारपरिग्रहात् ॥ २.७.९२७ ॥

  परिवित्तिस्तु तज्जायान्विवाहोपयमौ समौ ॥ २.७.९२८ ॥

  तथा परिणयोद्वाहोपयामाः पाणिपीडनम् ॥ २.७.९२९ ॥

  व्यवायो ग्राम्यधर्मो मैथुनं निधुवनं रतम् ॥ २.७.९३० ॥

  त्रिवर्गोधर्मकामार्थैश्चतुर्वर्गः समोक्षकैः ॥ २.७.९३१ ॥

  सबलैस्तैश्चतुर्भद्रं जन्याः स्निग्धाः वरस्य ये ॥ २.७.९३२ ॥

 ॥ क्षत्रियवर्गः ॥

  मूर्धाभिषिक्तो राजन्यो बाहुजः क्षत्रियो विराट् ॥ २.८.९३३ ॥

  राजा राट्पार्थिवक्ष्माभृन्नृपभूपमहीक्षितः ॥ २.८.९३४ ॥

  राजा तु प्रणताशषसामन्तः स्यादधीश्वरः ॥ २.८.९३५ ॥

  चक्रवर्ती सार्वभौमो नृपोऽन्यो मण्डलेश्वरः ॥ २.८.९३६ ॥

  येनेष्टं राजसूयेन मण्डलस्येश्वरश्च यः ॥ २.८.९३७ ॥

  शास्ति यश्चाज्ञया राज्ञः स सम्राडथ राजकम् ॥ २.८.९३८ ॥

  राजन्यकं च नृपतिक्षत्रियाणां गणे क्रमात् ॥ २.८.९३९ ॥

  मन्त्री धीसचिवोऽमात्योऽन्ये कर्मसचिवास्ततः ॥ २.८.९४० ॥

  महामात्रा प्रधानानि पुरोधास्तु पुरोहितः ॥ २.८.९४१ ॥

  द्रष्टरि व्यवहाराणां प्राड्विवाकाक्षदर्शकौ ॥ २.८.९४२ ॥

  प्रतीहारो द्वारपालद्वास्थद्वास्थितदर्शकाः ॥ २.८.९४३ ॥

  रक्षिवर्गस्त्वनीकस्थोऽथाध्यक्षाधिकृतौ समौ ॥ २.८.९४४ ॥

  स्थायुकोऽधिकृतो ग्रामे गोपो ग्रामेषु भूरिषु ॥ २.८.९४५ ॥

  भौरिकः कनकाध्यक्षो रूप्याध्यक्षस्तु नैष्किकः ॥ २.८.९४६ ॥

  अन्तःपुरे त्वधिकृतः स्यादन्तर्वंशिको जनः ॥ २.८.९४७ ॥

  सौविदल्लाः कञ्चुकिनः स्थापत्याः सौविदाश्च ते ॥ २.८.९४८ ॥

  शण्ढो वर्षवरस्तुल्यौ सेवकार्थ्यनुजीविनः ॥ २.८.९४९ ॥

  विषयानन्तरो राजा शत्रुर्मित्रमतः परम् ॥ २.८.९५० ॥

  उदासीनः परतरः पार्ष्णिग्राहस्तु पृष्ठतः ॥ २.८.९५१ ॥

  रिपौ वैरिसपत्नारिद्विषद्द्वेषणदुर्हृदः ॥ २.८.९५२ ॥

  द्विड्विपक्षाहितामित्रदस्युशात्रवशत्रवः ॥ २.८.९५३ ॥

  अभिघातिपरारातिप्रत्यर्थिपरिपन्थिनः ॥ २.८.९५४ ॥

  वयस्यः स्निग्धः सवया अथ मित्रं सखा सुहृत् ॥ २.८.९५५ ॥

  सख्यं साप्तपदीनं स्यादनुरोधोऽनुवर्तनम् ॥ २.८.९५६ ॥

  यथार्हवर्णः प्रणिधिरपसर्पश्चरः स्पशः ॥ २.८.९५७ ॥

  चारश्च गूढपुरुषश्चाप्तप्रत्ययितौ समौ ॥ २.८.९५८ ॥

  सांवत्सरो ज्यौतिषिको दैवज्ञगणकावपि ॥ २.८.९५९ ॥

  स्युर्मौहूर्तिकमौहूर्तज्ञानिकार्तान्तिका अपि ॥ २.८.९६० ॥

  तान्त्रिको ज्ञातसिद्धान्तः सत्री गृहपतिः समौ ॥ २.८.९६१ ॥

  लिपिकारोऽक्षरचरणोऽक्षरचुञ्चुश्च लेखके ॥ २.८.९६२ ॥

  लिखिताक्षरविन्यासे संस्थाने ॥ २.८.९६३ ॥

  स्यात्सन्देशहरो दूतो दूत्यं तद्भावकर्मणी ॥ २.८.९६४ ॥

  अध्वनीनोऽध्वगोऽध्वन्यः पान्थः पथिक इत्यपि ॥ २.८.९६५ ॥

  स्वाम्यमात्यसुहृत्कोशराष्ट्रदुर्गबलानि च ॥ २.८.९६६ ॥

  राज्याङ्गानि प्रकृतयः पौराणां श्रेनयोऽपि च ॥ २.८.९६७ ॥

  सन्धिर्ना विग्रहो यानमासनं द्वैधमाश्रयः ॥ २.८.९६८ ॥

  षड्गुणाः शक्तयस्तिस्रः प्रभावोत्साहमन्त्रजाः ॥ २.८.९६९ ॥

  क्षयः स्थानं च वृद्धिश्च त्रिवर्गो नीतिवेदिनाम् ॥ २.८.९७० ॥

  स प्रतापः प्रभावश्च यत्तेजः कोशदण्डजम् ॥ २.८.९७१ ॥

  भेदो दण्डः साम दानमित्युपायचतुष्टयम् ॥ २.८.९७२ ॥

  साहसं तु समो दमो ॥ २.८.९७३ ॥

  भेदोपजापावुपधा धर्माद्यैर्यत्परीक्षणम् ॥ २.८.९७४ ॥

  पञ्च त्रिष्वषडक्षीणो यस्तृतीयाद्यगोचरः ॥ २.८.९७५ ॥

  विविक्तविजनच्छन्ननिःशलाकास्तथा रहः ॥ २.८.९७६ ॥

  रहश्चोपांशु चालिङ्गे रहस्यं तद्भवे त्रिषु ॥ २.८.९७७ ॥

  समौ विस्रम्भविश्वासौ भ्रेषो भ्रंशो यथोचितात् ॥ २.८.९७८ ॥

  अभ्रेषान्यायकल्पास्तु देशरूपं समञ्जसम् ॥ २.८.९७९ ॥

  युक्तमौपयिकं लभ्यं भजमानाभिनीतवत् ॥ २.८.९८० ॥

  न्याय्यं च त्रिषु षट्संप्रधारणा तु समर्थनम् ॥ २.८.९८१ ॥

  अववादस्तु निर्देशो निदेशः शासनं च सः ॥ २.८.९८२ ॥

  शिष्टिश्चाज्ञा च संस्था तु मर्यादा धारणा स्थितिः ॥ २.८.९८३ ॥

  सुधरणा सुधारा स्त्री सुस्थितिः सुदशोन्नतिः ॥ २.८.९८४ ॥

  आगोऽपराधो मन्तुश्च समे तूद्दानबन्धने ॥ २.८.९८५ ॥

  द्विपाद्यो द्विगुणो दण्डो भागधेयः करो बलिः ॥ २.८.९८६ ॥

  घट्टादिदेयं शुल्कोऽस्त्री प्राभृतं तु प्रदेशनम् ॥ २.८.९८७ ॥

  उपायनमुपग्राह्यमुपहारस्तथोपदा ॥ २.८.९८८ ॥

  यौतकादि तु यद्देयं सुदायो हरणं च तत् ॥ २.८.९८९ ॥

  तत्कालस्तु तदात्वं स्यादुत्तरः काल आयतिः ॥ २.८.९९० ॥

  सान्दृष्टिकं फलं सद्यः उदर्कः फलमुत्तरम् ॥ २.८.९९१ ॥

  अदृष्टं वह्नितोयादि दृष्टं स्वपरचक्रजम् ॥ २.८.९९२ ॥

  महीभुजामहिभयं स्वपक्षप्रभवं भयम् ॥ २.८.९९३ ॥

  प्रक्रिया त्वधिकारः स्याच्चामरं तु प्रकीर्णकम् ॥ २.८.९९४ ॥

  नृपासनं यत्तद्भद्रासनं सिंहासनं तु तत् ॥ २.८.९९५ ॥

  हैमं छत्रं त्वातपत्रं राज्ञस्तु नृपलक्ष्म तत् ॥ २.८.९९६ ॥

  भद्रकुम्भः पूर्णकुम्भो भृङ्गारः कनकालुका ॥ २.८.९९७ ॥

  निवेशः शिबिरं षण्ढे सज्जनं तूपरक्षणम् ॥ २.८.९९८ ॥

  हस्त्यश्वरथपादातं सेनाङ्गं स्याच्चतुष्टयम् ॥ २.८.९९९ ॥

  दन्ती दन्तावलो हस्ती द्विरदोऽनेकपो द्विपः ॥ २.८.१००० ॥

  मतङ्गजो गजो नागः कुञ्जरो वारणः करी ॥ २.८.१००१ ॥

  इभः स्तम्बेरभः पद्मी यूथनाथस्तु यूथपः ॥ २.८.१००२ ॥

  मदोत्कटो मदकलः कलभः करिशावकः ॥ २.८.१००३ ॥

  प्रभिन्नो गर्जितो मत्तः समावुद्वान्तनिर्मदौ ॥ २.८.१००४ ॥

  हास्तिकं गजता वृन्दे करिणी धेनुका वशा ॥ २.८.१००५ ॥

  गण्डः कटो मदो दानं वमथुः करशीकरः ॥ २.८.१००६ ॥

  कुम्भौ तु पिण्डौ शिरसस्तयोर्मध्ये विदुः पुमान् ॥ २.८.१००७ ॥

  अवग्रहो ललाटं स्यादीषिका त्वक्षिकूटकम् ॥ २.८.१००८ ॥

  अपाङ्गदेशो निर्याणं कर्णमूलं तु चूलिका ॥ २.८.१००९ ॥

  अधः कुम्भस्य वाहित्थं प्रतिमानमधोऽस्य यत् ॥ २.८.१०१० ॥

  आसनं स्कन्धदेशः स्यात्पद्मकं बिन्दुजालकम् ॥ २.८.१०११ ॥

  पार्श्वभागः पक्षभागो दन्तभागस्तु योऽग्रतः ॥ २.८.१०१२ ॥

  द्वौ पूर्वपश्चाज्जङ्घादिदेशौ गात्रावरे क्रमात् ॥ २.८.१०१३ ॥

  तोत्रं वेणुकमालानं बन्धस्तम्भेऽथ शृङ्खले ॥ २.८.१०१४ ॥

  अन्दुको निगडोऽस्त्री स्यादङ्कुशोऽस्त्री सृणिः स्त्रियाम् ॥ २.८.१०१५ ॥

  दूष्या चूषा ॥ २.८.१०१६ ॥

  प्रवेण्यास्तरणं वर्णः परिस्तोमः कुथो द्वयोः ॥ २.८.१०१७ ॥

  वीतं त्वसारं हस्त्यश्वं वारी तु गजबन्धनी ॥ २.८.१०१८ ॥

  घोटके वीति पीति ॥ २.८.१०१९ ॥

  वाजिवाहार्वगन्धर्वहयसैन्धवसप्तयः ॥ २.८.१०२० ॥

  आजानेयाः कुलीनाः स्युर्विनीताः साधुवाहिनः ॥ २.८.१०२१ ॥

  वनायुजाः पारसीकाः काम्बोजाः बाह्लिका हयाः ॥ २.८.१०२२ ॥

  ययुरश्वोऽश्वमेधीयो जवनस्तु जवाधिकः ॥ २.८.१०२३ ॥

  पृष्ठ्यः स्थौरी सितः कर्को रथ्यो वोढा रथस्य यः ॥ २.८.१०२४ ॥

  बालः किशोरो वाम्यश्वा वडवा वाडवं गणे ॥ २.८.१०२५ ॥

  त्रिष्वाश्वीनं यदश्वेन दिनेनैकेन गम्यते ॥ २.८.१०२६ ॥

  कश्यं तु मध्यमश्वानां हेषा ह्रेषा च निस्वनः ॥ २.८.१०२७ ॥

  निगालस्तु गलोद्देशो वृन्दे त्वश्वीयमाश्ववत् ॥ २.८.१०२८ ॥

  आस्कन्दितं धौरितकं रेचितं वल्गितं प्लुतम् ॥ २.८.१०२९ ॥

  गतयोऽमूः पञ्च धारा घोणा तु प्रोथमस्त्रियाम् ॥ २.८.१०३० ॥

  कविका तु खलीनोऽस्त्री शफं क्लीबे खुरः पुमान् ॥ २.८.१०३१ ॥

  पुच्छोऽस्त्री लूमलाङ्गूले वालहस्तश्च वालधिः ॥ २.८.१०३२ ॥

  त्रिषूपावृत्तलुठितौ परावृत्ते मुहुर्भुवि ॥ २.८.१०३३ ॥

  याने चक्रिणि युद्धार्थे शताङ्गः स्यन्दनो रथः ॥ २.८.१०३४ ॥

  असौ पुष्परथश्चक्रयानं न समराय यत् ॥ २.८.१०३५ ॥

  कर्णीरथः प्रवहणं डयनं च समं त्रयम् ॥ २.८.१०३६ ॥

  क्लीबेऽनः शकटोऽस्त्री स्याद्गन्त्री कम्बलिवाह्यकम् ॥ २.८.१०३७ ॥

  शिबिका याप्ययानं स्याद्दोला प्रेङ्खाअदिकाः स्त्रियाम् ॥ २.८.१०३८ ॥

  उभौ तु द्वैपवैयाघ्रौ द्वीपिचर्मावृते रथे ॥ २.८.१०३९ ॥

  पाण्डुकम्बलसंवीतः स्यन्दनः पाण्डुकम्बली ॥ २.८.१०४० ॥

  रथे काम्बलवास्त्राद्याः कम्बलादिभिरावृते ॥ २.८.१०४१ ॥

  त्रिषु द्वैपादयो रथ्या रथकड्या रथव्रजे ॥ २.८.१०४२ ॥

  धूः स्त्री क्लीबे यानमुखं स्याद्रथाङ्गमपस्करः ॥ २.८.१०४३ ॥

  चक्रं रथाङ्गं तस्यान्ते नेमिः स्त्री स्यात्प्रधिः पुमान् ॥ २.८.१०४४ ॥

  पिण्डिका नाभिरक्षाग्रकीलके तु द्वयोरणिः ॥ २.८.१०४५ ॥

  रथगुप्तिर्वरूथो ना कूबरस्तु युगन्धरः ॥ २.८.१०४६ ॥

  अनुकर्षी दार्वधःस्थं प्रासङ्गो ना युगाद्युगः ॥ २.८.१०४७ ॥

  सर्वं स्याद्वाहनं यानं युग्यं पत्रं च धोरणम् ॥ २.८.१०४८ ॥

  परम्परावाहनं यत्तद्वैनीतकमस्त्रियाम् ॥ २.८.१०४९ ॥

  आधोरणा हस्तिपका हस्त्यारोहा निषादिनः ॥ २.८.१०५० ॥

  नियन्ता प्राजिता यन्ता सूतः क्षत्ता च सारथिः ॥ २.८.१०५१ ॥

  सव्येष्ठदक्षिणस्थौ च संज्ञा रथकुटुम्बिनः ॥ २.८.१०५२ ॥

  रथिनः स्यन्दनारोहा अश्वारोहास्तु सादिनः ॥ २.८.१०५३ ॥

  भटा योधाश्च योद्धारः सेनारक्षास्तु सैनिकाः ॥ २.८.१०५४ ॥

  सेनायां समवेता ये सैन्यास्ते सैनिकाश्च ते ॥ २.८.१०५५ ॥

  बलिनो ये सहस्रेण साहस्रास्ते सहस्रिणः ॥ २.८.१०५६ ॥

  परिधिस्थः परिचरः सेनानीर्वाहिनीपतिः ॥ २.८.१०५७ ॥

  कञ्चुको वारबाणोऽस्त्री यत्तु मध्ये सकञ्चुकाः ॥ २.८.१०५८ ॥

  बध्नन्ति तत्सारसनमधिकाङ्गोऽथ शीर्षकम् ॥ २.८.१०५९ ॥

  शीर्षण्यं च शिरस्त्रेऽथ तनुत्रं वर्म दंशनम् ॥ २.८.१०६० ॥

  उरश्छदः कङ्कटको जागरः कवचोऽस्त्रियाम् ॥ २.८.१०६१ ॥

  आमुक्तः प्रतिमुक्तश्च पिनद्धश्चापिनद्धवत् ॥ २.८.१०६२ ॥

  संनद्धो वर्मितः सज्जो दंशितो व्युढकङ्कटः ॥ २.८.१०६३ ॥

  त्रिष्वामुक्तादयो वर्मभृतां कावचिकं गणे ॥ २.८.१०६४ ॥

  पदातिपत्तिपदगपादातिकपदातयः ॥ २.८.१०६५ ॥

  पद्गश्च पदिकश्चाथ पादातं पत्तिसंहतिः ॥ २.८.१०६६ ॥

  शस्त्राजीवे काण्डपृष्ठायुधीयायुधिकाः समाः ॥ २.८.१०६७ ॥

  कृतहस्तः सुप्रयोगविशिखः कृतपुङ्खवत् ॥ २.८.१०६८ ॥

  अपराद्धपृषत्कोऽसौ लक्ष्याद्यश्च्युतसायकः ॥ २.८.१०६९ ॥

  धन्वी धनुष्मान्धानुष्को निषङ्ग्यस्त्री धनुर्धरः ॥ २.८.१०७० ॥

  स्यात्काण्डवांस्तु काण्डीरः शाक्तीकः शक्तिहेतिकः ॥ २.८.१०७१ ॥

  याष्टीकपारश्वथिकौ यष्टिपर्श्वथहेतिकौ ॥ २.८.१०७२ ॥

  नैस्त्रिंशिकोऽसिहेतिः स्यात्समौ प्रासिककौन्तिकौ ॥ २.८.१०७३ ॥

  चर्मी फलकपाणिः स्यात्पताकी वैजयन्तिकः ॥ २.८.१०७४ ॥

  अनुप्लवः सहायश्चानुचरोऽनुचरोऽभिचरः समाः ॥ २.८.१०७५ ॥

  पुरोगाग्रेसरप्रष्ठाग्रतःसरपुरःसराः ॥ २.८.१०७६ ॥

  पुरोगमः पुरोगामी मन्दगामी तु मन्थरः ॥ २.८.१०७७ ॥

  जङ्घालोऽतिजवस्तुल्यौ जङ्घाकरिकजाङ्घिकौ ॥ २.८.१०७८ ॥

  तरस्वी त्वरितो वेगी प्रजस्वी जवनो जवः ॥ २.८.१०७९ ॥

  जय्यो यः शक्यते जेतुं जेयो जेतव्यमात्रके ॥ २.८.१०८० ॥

  जैत्रस्तु जेता यो गच्छत्यलं विद्विषतः प्रति ॥ २.८.१०८१ ॥

  सोऽभ्यमित्रोऽभ्यमित्रीयोऽप्यभ्यमित्रीण इत्यपि ॥ २.८.१०८२ ॥

  ऊर्जस्वलः स्यादूर्जस्वी य ऊर्जोऽतिशयान्वितः ॥ २.८.१०८३ ॥

  स्वादुरस्वानुरसिलो रथिको रथिरो रथी ॥ २.८.१०८४ ॥

  कामगाम्यनुकामीनो ह्यत्यन्तीनस्तथा भृशम् ॥ २.८.१०८५ ॥

  शूरो वीरश्च विक्रान्तो जेता जिष्णुश्च जित्वरः ॥ २.८.१०८६ ॥

  सांयुगीनो रणे साधुः शस्त्रजीवादयस्त्रिषु ॥ २.८.१०८७ ॥

  ध्वजिनी वाहिनी सेना पृतनानीकिनी चमूः ॥ २.८.१०८८ ॥

  वरूथिनी बलं सैन्यं चक्रं चानीकमस्त्रियाम् ॥ २.८.१०८९ ॥

  व्यूहस्तु बलविन्यासो भेदादण्डादयो युधि ॥ २.८.१०९० ॥

  प्रत्यासारो व्यूहपार्ष्णिः सैन्यपृष्ठे प्रतिग्रहः ॥ २.८.१०९१ ॥

  एकेभैकरथा त्र्यश्वा पत्तिः पञ्चपदातिका ॥ २.८.१०९२ ॥

  पत्त्यङ्गैस्त्रिगुणैः सर्वैः क्रमादाख्या यथोत्तरम् ॥ २.८.१०९३ ॥

  सेनामुखं गुल्मगणौ वाहिनी पृतना चमूः ॥ २.८.१०९४ ॥

  अनीकिनी दशानीकिन्यक्षौहिण्यथ संपदि ॥ २.८.१०९५ ॥

  संपत्तिः श्रीश्च लक्ष्मीश्च विपत्त्यां विपदापदौ ॥ २.८.१०९६ ॥

  आयुधं तु प्रहरणं शस्त्रमस्त्रमथास्त्रियौ ॥ २.८.१०९७ ॥

  धनुश्चापौ धन्वशरासनकोदण्डकार्मुकम् ॥ २.८.१०९८ ॥

  इष्वासोऽप्यथ कर्णस्य कालपृष्ठं शरासनम् ॥ २.८.१०९९ ॥

  कपिध्वजस्य गाण्डीवगाण्डिवौ पुंनपुंसकौ ॥ २.८.११०० ॥

  कोटिरस्याटनी गोधातले ज्याघातवारणे ॥ २.८.११०१ ॥

  लस्तकस्तु धनुर्मध्यं मोर्वी ज्या शिञ्जिनी गुणः ॥ २.८.११०२ ॥

  स्यात्प्रत्यालीढमालीढमित्यादि स्थानपञ्चकम् ॥ २.८.११०३ ॥

  लक्ष्यं लक्षं शरव्यं च शराभ्यास उपासनम् ॥ २.८.११०४ ॥

  पृषत्कबाणविशिखा अजिह्मगखगाशुगाः ॥ २.८.११०५ ॥

  कलम्बमार्गणशराः पत्री रोप इषुर्द्वयोः ॥ २.८.११०६ ॥

  प्रक्ष्वेडनास्तु नाराचाः पक्षो वाजस्त्रिषूत्तरे ॥ २.८.११०७ ॥

  निरस्तः प्रहिते बाणे विषाक्ते दिग्धलिप्तकौ ॥ २.८.११०८ ॥

  तूणोपासङ्गतूणीरनिषङ्गा इषुधिर्द्वयोः ॥ २.८.११०९ ॥

  तूण्यां खद्गे तु निस्त्रिंशचन्द्रहासासिरिष्टयः ॥ २.८.१११० ॥

  कौक्षेयको मण्डलाग्रः करवालः कृपाणवत् ॥ २.८.११११ ॥

  त्सरुः खड्गादिमुष्टौ स्यान्मेखला तन्निबन्धनम् ॥ २.८.१११२ ॥

  फलकोऽस्त्री फलं चर्म संग्राहो मुष्टिरस्य यः ॥ २.८.१११३ ॥

  द्रुघणो मुद्गरघनौ स्यादीली करवालिका ॥ २.८.१११४ ॥

  भिन्दिपालः सृगस्तुल्यौ परिघः परिघातिनः ॥ २.८.१११५ ॥

  द्वयोः कुठारः स्वधितिः परशुश्च परश्वधः ॥ २.८.१११६ ॥

  स्याच्छ्स्त्री चासिपुत्री च छुरिका चासिधेनुका ॥ २.८.१११७ ॥

  वा पुंसि शल्यं शङ्कुर्ना सर्वला तोमरोऽस्त्रियाम् ॥ २.८.१११८ ॥

  प्रासस्तु कुन्तः कोणस्तु स्त्रियः पाल्यश्रिकोटयः ॥ २.८.१११९ ॥

  सर्वाभिसारः सर्वौघः सर्वसन्नहनार्थकः ॥ २.८.११२० ॥

  लोहाभिसारोऽस्त्रभृतां राज्ञानां नीराजनाविधिः ॥ २.८.११२१ ॥

  यत्सेनयाभिगमनमरौ तदभिषेणनम् ॥ २.८.११२२ ॥

  यात्रा व्रज्याभिनिर्याणं प्रस्थानं गमनं गमः ॥ २.८.११२३ ॥

  स्यादासारः प्रसरणं प्रचक्रं चलितार्थकम् ॥ २.८.११२४ ॥

  अहितान्प्रत्यभीतस्य रणे यानमभिक्रमः ॥ २.८.११२५ ॥

  वैतालिका बोधकराश्चाक्रिका घाण्टिकार्थकाः ॥ २.८.११२६ ॥

  स्युर्मागधास्तु मगधा बन्दिनः स्तुतिपाठकाः ॥ २.८.११२७ ॥

  संशप्तकास्तु समयात्संग्रामादनिवर्तिनः ॥ २.८.११२८ ॥

  रेणुर्द्वयोः स्त्रियां धूलिः पांसुर्ना न द्वयो रजः ॥ २.८.११२९ ॥

  चूर्णे क्षोदः समुत्पिञ्जपिञ्जलौ भृशमाकुले ॥ २.८.११३० ॥

  पताका वैजयन्ती स्यात्केतनं ध्वजमस्त्रियाम् ॥ २.८.११३१ ॥

  सा वीराशंसनं युद्धभूमिर्यातिभयप्रदा ॥ २.८.११३२ ॥

  अहं पूर्वमहं पूर्वमित्यहंपूर्विका स्त्रियाम् ॥ २.८.११३३ ॥

  आहोपुरुषिका दर्पाद्या स्यात्संभावनात्मनि ॥ २.८.११३४ ॥

  अहमहमिका तु सा स्यात्परस्परं यो भवत्यहङ्कारः ॥ २.८.११३५ ॥

  द्रविणं तरः सहोबलशौर्याणि स्थाम शुष्मं च ॥ २.८.११३६ ॥

  शक्तिः पराक्रमः प्राणो विक्रमस्त्वतिशक्तिता ॥ २.८.११३७ ॥

  वीरपाणं तु यत्पानं वृत्ते भाविनि वा रणे ॥ २.८.११३८ ॥

  युद्धमायोधनं जन्यं प्रघनं प्रविदारणम् ॥ २.८.११३९ ॥

  मृधमास्कन्दनं संख्यं समीकं सांपरायिकम् ॥ २.८.११४० ॥

  अस्त्रियां समरानीकरणाः कलहविग्रहौ ॥ २.८.११४१ ॥

  संप्रहाराभिसंपात कलिसंस्फोट संयुगाः ॥ २.८.११४२ ॥

  अभ्यामर्द समाघऽत संग्रामाभ्यागमाहवाः ॥ २.८.११४३ ॥

  समुदायः स्त्रियः संयत्समित्याजिसमिद्युधः ॥ २.८.११४४ ॥

  नियुद्धं बाहुयुद्धेऽथ तुमुलं रणसंकुले ॥ २.८.११४५ ॥

  क्ष्वेदा तु सिंहनादः स्यात्करिणां घटना घटा ॥ २.८.११४६ ॥

  क्रन्दनं योधसंरावो बृंहितं करिग{जि}ऋतम् ॥ २.८.११४७ ॥

  विस्फारो धनुषः स्वानः पताहादम्बरओ समौ ॥ २.८.११४८ ॥

  प्रसभं तु बलात्कारो हठोऽथ स्खलितं छलम् ॥ २.८.११४९ ॥

  अजन्यं क्लीबमुत्पात उपस{ग}ऋः समं त्रयम् ॥ २.८.११५० ॥

  मू{छा}ऋ तु कश्मलं मोहो.आप्यवम{द}ऋस्तु पीदनम् ॥ २.८.११५१ ॥

  अभ्यवस्कन्दनं त्वभ्यासादनं विजयो जयः ॥ २.८.११५२ ॥

  वैरशुद्धिः प्रतीकारो वैरनि{य}ऋआतनं च सा ॥ २.८.११५३ ॥

  प्रद्रावोद्द्रावसन्द्राव सन्दावा विद्रवो द्रवः ॥ २.८.११५४ ॥

  अपक्रमोऽपयानं च रणे भंगः पराजयः ॥ २.८.११५५ ॥

  पराजितपराभूतौ त्रिषु नष्टतिरोहितौ ॥ २.८.११५६ ॥

  प्रमापणं निब{ह}ऋणं निकारणं विशारणम् ॥ २.८.११५७ ॥

  प्रवासनं परासनं निषूदनं निहिंसनम् ॥ २.८.११५८ ॥

  नि{वा}ऋसनं संज्ञपनं नि{ग}ऋन्थनमपासनम् ॥ २.८.११५९ ॥

  निस्त{ह}ऋणं निहननं क्षणनं परिव{ज}ऋनम् ॥ २.८.११६० ॥

  नि{वा}ऋपणं विशसनं मारणं प्रतिघातनम् ॥ २.८.११६१ ॥

  उद्वासन प्रमथन क्रथनोज्जासनानि च ॥ २.८.११६२ ॥

  आलम्भपिञ्जविशरघातोन्माथवधा अपि ॥ २.८.११६३ ॥

  स्यात्पञ्चता कालधर्मो दिष्टान्तः प्रलयोऽत्ययः ॥ २.८.११६४ ॥

  अन्तो नाशो द्वयोर्मृत्युर्मरणं निधनोऽस्त्रियाम् ॥ २.८.११६५ ॥

  परासुप्राप्तपंचत्वपरेतप्रेतसंस्थिताः ॥ २.८.११६६ ॥

  मृतप्रमीतौ त्रिष्वेते, चिता चित्या चितिः स्त्रियाम् ॥ २.८.११६७ ॥

  कबन्धोऽस्त्री क्रिया युक्तमपमूर्धकलेवरम् ॥ २.८.११६८ ॥

  श्मशानं स्यात्पितृवनं कुणपः शवमस्त्रियाम् ॥ २.८.११६९ ॥

  प्रग्रहोपग्रहौ बन्द्यां, कारा स्यात्बन्धनालये ॥ २.८.११७० ॥

  पूंसि भूग्न्यसवः प्राणाश्चैवं, जीवोऽसुधारणम् ॥ २.८.११७१ ॥

  आयुर्जीवितकालो, ना जीवतुर्जीवनौषधम् ॥ २.८.११७२ ॥

 ॥ वैश्यवर्गः । ॥

  ऊरव्य ऊरुज अर्या वैश्या भूमिस्पृशो विशः ॥ २.९.११७३ ॥

  आजीवो जीविका वा{ता}ऋ वृत्तिर्व{त}ऋनजीवने ॥ २.९.११७४ ॥

  स्त्रियां कृषिः पाशुपाल्यम् वाणिज्यं चेति वृत्तयः ॥ २.९.११७५ ॥

  सेवा श्ववृत्तिरनृतं कृशिरुञ्छशिलं त्वृतम् ॥ २.९.११७६ ॥

  द्वे याचितायाचितयोर्यथासंख्यं मृतामृते ॥ २.९.११७७ ॥

  सत्यानृतं वणिग्भावः, स्यादृणं प{यु}ऋदञ्चनम् ॥ २.९.११७८ ॥

  उद्धारोऽ{थ}ऋप्रयोगस्तु कुसीदं वृद्धिजीविका ॥ २.९.११७९ ॥

  याञ्चयाप्तं याचितकं निमयादापमित्यकम् ॥ २.९.११८० ॥

  उत्तम{णा}ऋऽधम{णौ}ऋ द्वौ प्रयोक्तृ ग्राहकौ क्रमात् ॥ २.९.११८१ ॥

  कुसीदिको वा{धु}ऋषिको वृद्ध्याजीवश्च वार्धुषिः ॥ २.९.११८२ ॥

  क्षेत्राजीवः क{ष}ऋकश्च कृषिकश्च कृषीवलः ॥ २.९.११८३ ॥

  क्षेत्रं व्रैहेयशालेयं व्रीहिशाल्युद्भवोचितम् ॥ २.९.११८४ ॥

  यव्यं यवक्यं यष्टिक्यं यवादिभवनं हि यत् ॥ २.९.११८५ ॥

  तिल्यतैलीनवन्माषोमाणुभङ्गाद्विरूपता ॥ २.९.११८६ ॥

  मौद्गीनकौद्रवीणादि शेषधान्योद्भवक्षमम् ॥ २.९.११८७ ॥

  शाकक्षेत्रादिके शाकशाकतं शाकशाकिनम् ॥ २.९.११८८ ॥

  बीजाकृतं तूप्रकृष्टे सीत्यं कृष्टं च हल्यवत् ॥ २.९.११८९ ॥

  त्रिगुणाकृतं तृतीयाकृतं त्रिहल्यं त्रिसीत्यमपि तस्मिन् ॥ २.९.११९० ॥

  द्विगुणाकृते तु स{व}ऋं पू{व}ऋं शम्बाकृतमपीह ॥ २.९.११९१ ॥

  द्रोणाढकादि वापादौ द्रौणिकाढकिकादयः ॥ २.९.११९२ ॥

  खरीवापस्तु खारीक उत्त्म{णा}ऋदयस्त्रिषु ॥ २.९.११९३ ॥

  पुन्नपुंसकयोर्वप्रः केदारः क्षेत्रमस्य तु ॥ २.९.११९४ ॥

  कैदारकं स्यात्कैदा{य}ऋं क्षेत्रं कैदारिकं गणे ॥ २.९.११९५ ॥

  लोष्टानि लेष्टवः पुंसि कोटिशो लोष्टभेदनः ॥ २.९.११९६ ॥

  प्राजनं तोदनं तोत्रं खनित्रमवदारणे ॥ २.९.११९७ ॥

  दात्रं लवित्रमाबन्धो योत्रं योक्त्रमथो फलम् ॥ २.९.११९८ ॥

  निरीषं कुटकं फालः कृषको लांगलं हलम् ॥ २.९.११९९ ॥

  गोदारणं च सीरोऽथ शम्या स्त्री युगकीलकः ॥ २.९.१२०० ॥

  ईष लांगलदंडः स्यात्सीत लाङ्गलपद्धतिः ॥ २.९.१२०१ ॥

  पुंसि मेधिः खले दारु न्यस्तं यत्पशुबन्धने ॥ २.९.१२०२ ॥

  आशुर्व्रीहिः पाटलः स्याच्छितशूकयवौ समौ ॥ २.९.१२०३ ॥

  तोक्मस्तु तत्र हरिते कलायस्तु सतीनकः ॥ २.९.१२०४ ॥

  हरेणुरेणुकौ चास्मिन्कोरदूषस्तु कोद्रवः ॥ २.९.१२०५ ॥

  मंगल्यको मसूरोऽथ मकुष्ठक मयुष्ठकौ ॥ २.९.१२०६ ॥

  वनमुद्गे स{ष}ऋपे तु द्वौ तंतुभकदम्बकौ ॥ २.९.१२०७ ॥

  सिद्धार्थस्त्वेष धवलो गोधूमः सुमनः समौ ॥ २.९.१२०८ ॥

  स्याद्यावकस्तु कुल्माषश्चणको हरिमन्थकः ॥ २.९.१२०९ ॥

  द्वौ तिले तिलपेजश्च तिलपिञ्जश्च निष्फले ॥ २.९.१२१० ॥

  क्षवः क्षुताभिजननो राजिका कृष्णिकासुरी ॥ २.९.१२११ ॥

  स्त्रियौ कङ्गुप्रियङ्गू द्वे अतसी स्यादुमा क्षुमा ॥ २.९.१२१२ ॥

  मातुलानी तु भङ्गायां व्रीहि भेदस्त्वणुः पुमान् ॥ २.९.१२१३ ॥

  किंशारुः सस्यशूकं स्यात्कणिशं सस्यमञ्जरी ॥ २.९.१२१४ ॥

  धान्यं व्रीहिः स्तम्बकरिः स्तम्बो गुच्छस्तृणादिनः ॥ २.९.१२१५ ॥

  नाडी नालं च काण्डोऽस्य पलालोस्त्री स निष्फलः ॥ २.९.१२१६ ॥

  कडङ्गरो बुसं क्लीबे धान्यत्वचि तुषः पुमान् ॥ २.९.१२१७ ॥

  शूकोऽस्त्री श्लक्ष्णतीक्ष्णाग्रे शमी शिम्बा त्रिषूत्तरे ॥ २.९.१२१८ ॥

  ऋद्धमावसितं धान्यं पूतं तु बहुलीकृतम् ॥ २.९.१२१९ ॥

  माषादयः शमीधान्ये शूकधान्ये यवादयः ॥ २.९.१२२० ॥

  शालयः कलमाद्याश्च षष्टिकाद्याश्च पुंस्यमी ॥ २.९.१२२१ ॥

  तृणधान्यानि नीवाराः स्त्री गवेधुर्गवेधुका ॥ २.९.१२२२ ॥

  अयोग्रं मुसलोऽस्त्री स्यादुदूखलमुलूखलम् ॥ २.९.१२२३ ॥

  प्रस्फोटनं शू{प}ऋमस्त्री चालनी तित{उ}ः पुमान् ॥ २.९.१२२४ ॥

  स्यूतप्रसेवौ कण्डोलपिटौ कटकिलिञ्जकौ ॥ २.९.१२२५ ॥

  समानौ रसवत्यां तु पाकस्थानमहानसे ॥ २.९.१२२६ ॥

  पौरोगवस्तदध्यक्षः सूपकारास्तु बल्लवाः ॥ २.९.१२२७ ॥

  आरालिका आन्धसिकाः सूदा औदनिका गुणाः ॥ २.९.१२२८ ॥

  आपूपिकः कान्दविको भक्ष्यकार इमे त्रिषु ॥ २.९.१२२९ ॥

  अश्मन्तमुद्धानमधिश्रयणी चुल्लिरन्तिका ॥ २.९.१२३० ॥

  अङ्गारधानिक.आंगारशकट्यपि हसन्त्यपि ॥ २.९.१२३१ ॥

  हसन्यप्यथ न स्त्री स्यादङ्गारोऽलातमुल्मुकम् ॥ २.९.१२३२ ॥

  क्लीबेऽम्बरीपं भ्राष्ट्रो ना कन्दुर्वा स्वेदनी स्त्रियाम् ॥ २.९.१२३३ ॥

  अलिञ्जरः स्यान्मणिकं क{क}ऋ{य्य}ऋलुर्गलन्तिका ॥ २.९.१२३४ ॥

  पिठरः स्थाल्युखा कुण्डं कलशस्तु त्रिषु द्वयोः ॥ २.९.१२३५ ॥

  घटः कुटनिपावस्त्री शरावो व{ध}ऋमानकः ॥ २.९.१२३६ ॥

  ऋजीषं पिष्टपचनं कंसोऽस्त्री पानभाजनम् ॥ २.९.१२३७ ॥

  कुतूः कृत्तेः स्नेहपात्रं सैवाल्पा कुतुपः पुमान् ॥ २.९.१२३८ ॥

  स{व}ऋमावपनं भाण्डं पात्रामत्रे च भाजनम् ॥ २.९.१२३९ ॥

  द{वि}ऋः कम्बिः खजाका च स्यात्तद्दूर्दारुहस्तकः ॥ २.९.१२४० ॥

  अस्त्री शाकं हरितकं शिग्रुरस्य तु नाडिका ॥ २.९.१२४१ ॥

  कलम्बश्च कदम्बश्च वेषवार उपस्करः ॥ २.९.१२४२ ॥

  तिन्तिडीकं च चुक्रं च वृक्षाम्लमथ वेल्लजम् ॥ २.९.१२४३ ॥

  मरीचं कोलकं कृष्णभूषणं ध{म}ऋपत्तनम् ॥ २.९.१२४४ ॥

  जीरको जरणोऽजाजि कणाः कृष्णे तु जीरके ॥ २.९.१२४५ ॥

  सुषवी कारवी पृथ्वी पृथुः कालोपकुञ्जिका ॥ २.९.१२४६ ॥

  आर्द्रकं शृङ्गबेरं स्यादथ छत्रा वितुन्नकम् ॥ २.९.१२४७ ॥

  कुस्तुम्बरु च धान्याकमथ शुण्ठी महौषधम् ॥ २.९.१२४८ ॥

  स्त्रीनपुंसकयोर्विश्वं नागरं विश्वभेषजम् ॥ २.९.१२४९ ॥

  आरनालकसौवीरकुल्माषऽभिशुतानि च ॥ २.९.१२५० ॥

  अवन्तिसोमधान्याम्लकुञ्जलानि च काञ्जिके ॥ २.९.१२५१ ॥

  सहस्रवेधि जतुकं बल्हीकं हिङ्गु रामठम् ॥ २.९.१२५२ ॥

  तत्पत्री कारवी पृथ्वी बाष्पिका कबरी पृथुः ॥ २.९.१२५३ ॥

  निशाख्या काञ्चनी पीता हरिद्रा वरव{णि}ऋनी ॥ २.९.१२५४ ॥

  सामुद्रं यत्तु लवणमक्षीवं वशिरं च तत् ॥ २.९.१२५५ ॥

  सैन्धवोऽस्त्री शीतशिवं माणिमन्थं च सिन्धुजे ॥ २.९.१२५६ ॥

  रौमकं वसुकं पाक्यं बिडं च कृतके द्वयम् ॥ २.९.१२५७ ॥

  सौवर्चलेऽक्षरुचके तिलकं तत्र मेचके ॥ २.९.१२५८ ॥

  मत्स्यन्डी फाणितं खण्डविकारे शर्करा सिता ॥ २.९.१२५९ ॥

  कूर्चिका क्षीरविकृतिः स्याद्रसाला तु मार्जिता ॥ २.९.१२६० ॥

  स्यात्तेमनं तु निष्ठानं त्रिलिङ्गा वासितावधेः ॥ २.९.१२६१ ॥

  शूलाकृतं भटित्रं च शूल्यमुख्यं तु पैठरम् ॥ २.९.१२६२ ॥

  प्रणीतमुपसंपन्नं प्रयस्तं स्यात्सुसंस्कृतम् ॥ २.९.१२६३ ॥

  स्यात्पिच्छिलं तु विजिलं संमृष्टं शोधितं समे ॥ २.९.१२६४ ॥

  चिक्कणं मसृणं स्निग्धं तुल्ये भावितवासिते ॥ २.९.१२६५ ॥

  आपक्कं पौलिरभ्यूषो लाजाः पुंभूम्नि चाक्षताः ॥ २.९.१२६६ ॥

  पृथकः स्याच्चिपिटको धाना भृष्टयवे स्त्रियः ॥ २.९.१२६७ ॥

  पूपोऽपूपः पिष्टकः स्यात्करम्भो दधिसक्तवः ॥ २.९.१२६८ ॥

  भिस्सा स्त्री भक्तमन्धोऽन्नमोदनोऽस्त्री स दीदिविः ॥ २.९.१२६९ ॥

  भिस्सटा दग्धिका सर्वरसाग्रे मण्डमस्त्रियाम् ॥ २.९.१२७० ॥

  मासराचामनिस्रावा मण्डे भक्तसमुद्भवे ॥ २.९.१२७१ ॥

  यवागूरुष्णिका श्राणा विलेपी तरला च सा ॥ २.९.१२७२ ॥

  म्रक्षणाभ्यञ्जने तैलं कृसरस्तु तिलौदनः ॥ २.९.१२७३ ॥

  गव्यं त्रिषु गवां सर्वं गोविड्गोमयस्त्रियाम् ॥ २.९.१२७४ ॥

  तत्तु शुष्कं करीषोऽस्त्री दुग्धं क्षीरं पयस्समम् ॥ २.९.१२७५ ॥

  पयस्यमाज्यदध्यादि त्रप्स्यं दधि धनेतरत् ॥ २.९.१२७६ ॥

  घृतमाज्यं हविः सर्पिर्नवनीतं नवोद्घृतम् ॥ २.९.१२७७ ॥

  तत्तु हैयङ्गवीनं यत्ह्योघोदोहोद्भवं गृतम् ॥ २.९.१२७८ ॥

  दन्डाहतं कालशेयमरिष्टमपि गोरसः ॥ २.९.१२७९ ॥

  तक्रं ह्युदश्विन्मथितं पादाम्ब्वर्धाम्बु निर्जलम् ॥ २.९.१२८० ॥

  मन्डं दधिभवं मस्तु पीयूषोऽभिनवं पयः ॥ २.९.१२८१ ॥

  अशनाया बुभुक्षा क्षुद्ग्रासस्तु कवलः पुमान् ॥ २.९.१२८२ ॥

  सपीतिः स्त्री तुल्यपानं सग्धिः स्त्री सहभोजनम् ॥ २.९.१२८३ ॥

  उदन्या तु पिपासा तृट्तर्पो जग्धिस्तु भोजनम् ॥ २.९.१२८४ ॥

  जेमनं लेह आहारो निघासो न्याद इत्यपि ॥ २.९.१२८५ ॥

  सौहित्यं तर्पणं तृप्तिः फेला भुक्तसमुज्झितम् ॥ २.९.१२८६ ॥

  कामं प्रकामं पर्याप्तं निकामेष्टं यथेप्सितम् ॥ २.९.१२८७ ॥

  गोपे गोपाल गोसंख्य गोधुगाभीर वल्लवाः ॥ २.९.१२८८ ॥

  गोमहिष्यादिकं पादबन्धनं द्वौ गवीश्वरे ॥ २.९.१२८९ ॥

  गोमान्गोमी गोकुलं तु गोधनं स्यात्गवां व्रजे ॥ २.९.१२९० ॥

  त्रिष्वाशितंगवीनं तद्गावो यत्राशिताः पुरा ॥ २.९.१२९१ ॥

  उक्षा भद्रो बलीवर्द ऋषभो वृषभो वृषः ॥ २.९.१२९२ ॥

  अनड्वान्सौरभेयो गौरुक्ष्णां संहतिरौक्षकम् ॥ २.९.१२९३ ॥

  गव्या गोत्रा गवां वत्सधेन्वोर्वात्सकधैनुके ॥ २.९.१२९४ ॥

  उक्षा महान्महोक्षः स्याद्वृद्धोक्षस्तु जरद्गवः ॥ २.९.१२९५ ॥

  उत्पन्न उक्षा जातोक्षः सद्यो जातस्तु तर्णकः ॥ २.९.१२९६ ॥

  शकृत्करिस्तु वत्सस्याद्दम्यवत्सतरौ समौ ॥ २.९.१२९७ ॥

  आर्षभ्यः षण्डतायोग्यः षण्डो गोपतिरिट्चरः ॥ २.९.१२९८ ॥

  स्कन्धदेशे स्वस्य वहः सास्ना तु गलकम्बलः ॥ २.९.१२९९ ॥

  स्यान्नस्तितस्तु नस्योतः प्रष्ठवाड्युगपार्श्वगः ॥ २.९.१३०० ॥

  युगादीनां तु वोढारो युग्यप्रासंग्यशाकटाः ॥ २.९.१३०१ ॥

  खनति तेन तद्वोढास्येदं हालिकसैरिकौ ॥ २.९.१३०२ ॥

  धुर्वहे धुर्य धौरेय धुरीणाः सधुरन्धराः ॥ २.९.१३०३ ॥

  उभावेकधुरीणैकधुरावेकधुरावहे ॥ २.९.१३०४ ॥

  स तु सर्वधुरीणः स्याद्यो वै सर्वधुरावहः ॥ २.९.१३०५ ॥

  माहेयी सौरभेयी गौरुस्रा माता च शृङ्गिणी ॥ २.९.१३०६ ॥

  अर्जुन्यघ्न्या रोहिणी स्यादुत्तमा गोषु नौचिकी ॥ २.९.१३०७ ॥

  वर्णादिभेदात्संज्ञाः स्युः शबलीधवलादयः ॥ २.९.१३०८ ॥

  द्विहायनी द्विवर्षा गौरेकाब्दा त्वेकहायनी ॥ २.९.१३०९ ॥

  चतुरब्दा चतुर्हाण्येवं त्र्यब्दा त्रिहायणी ॥ २.९.१३१० ॥

  वशा वन्ध्यावतोका तु स्रवद्गर्भाथ सन्धिनी ॥ २.९.१३११ ॥

  आक्रान्ता वृषभेणाथ वेहद्गर्भोपघातिनी ॥ २.९.१३१२ ॥

  काल्योपसर्या प्रजने प्रष्ठौही बालगर्भिणी ॥ २.९.१३१३ ॥

  स्यादचण्डी तु सुकरा बहुसूतिः परेष्टुका ॥ २.९.१३१४ ॥

  चिरप्रसूता बष्कयणी धेनुः स्यात्नवसूतिका ॥ २.९.१३१५ ॥

  सुव्रता सुखसन्दोह्या पीनोध्नी पीवरस्तनी ॥ २.९.१३१६ ॥

  द्रोणक्षीरा द्रोणदुग्धा धेनुष्या बन्धके स्थिता ॥ २.९.१३१७ ॥

  समांसमीना सा यैव प्रतिवर्षप्रसूतये ॥ २.९.१३१८ ॥

  ऊधस्तु क्लीबमापीनं समौ शिवककीलकौ ॥ २.९.१३१९ ॥

  न पुम्सि दाम सन्दानं पशुरज्जुस्तु दामनी ॥ २.९.१३२० ॥

  वैशाखमन्थमन्थान मन्थानो मन्थदन्डके ॥ २.९.१३२१ ॥

  कुठरो दन्डविष्कम्भो मन्थनी गर्गरी समे ॥ २.९.१३२२ ॥

  उष्ट्रे क्रमेलकमयमहाङ्गाः करभः शिशुः ॥ २.९.१३२३ ॥

  करभाः स्युः शृङ्खलका दारवैः पादबन्धनैः ॥ २.९.१३२४ ॥

  अजा च्छागी शुभच्छागबस्तच्छगलका अजे ॥ २.९.१३२५ ॥

  मेढ्रोरभ्रोरणोर्णायु मेष वृष्णय एडके ॥ २.९.१३२६ ॥

  उष्ट्रोरभ्राजवृन्दे स्यादौष्ट्रकौरभ्रकाजकम् ॥ २.९.१३२७ ॥

  चक्रीवन्तस्तु वालेया रासभा गर्दभाः खराः ॥ २.९.१३२८ ॥

  वैदेहकः सार्थवाहो नैगमो वाणिजो वणिक् ॥ २.९.१३२९ ॥

  पण्याजीवो ह्यापणिकः क्रयविक्रयिकश्च सः ॥ २.९.१३३० ॥

  विक्रेता स्याद्विक्रयिकः क्रायिकक्रयिकौ समौ ॥ २.९.१३३१ ॥

  वाणिज्यं तु वणिज्या स्यान्मूल्यं वस्नोऽप्यवक्रयः ॥ २.९.१३३२ ॥

  नीवी परिपणो मूलधनं लाभोऽधिकं फलम् ॥ २.९.१३३३ ॥

  परिदानं परीवर्तो नैमेयनियमावपि ॥ २.९.१३३४ ॥

  पुमानुपनिधिर्न्यासः प्रतिदानं तदर्पणम् ॥ २.९.१३३५ ॥

  क्रये प्रसारितं क्रय्यं क्रेयं क्रेतव्यमात्रके ॥ २.९.१३३६ ॥

  विक्रेयं पणितव्यं च पण्यं क्रय्यादयस्त्रिषु ॥ २.९.१३३७ ॥

  क्लीबे सत्यापनं सत्यङ्कारः सत्याकृतिः स्त्रियाम् ॥ २.९.१३३८ ॥

  विपणो विक्रयः संख्याः संख्येये ह्यादश त्रिषु ॥ २.९.१३३९ ॥

  विंशत्याद्याः सदैकत्वे सर्वाः संख्येयसंख्ययोः ॥ २.९.१३४० ॥

  संख्यार्थे द्विबहुत्वे स्तस्तासु चानवतेः स्त्रियः ॥ २.९.१३४१ ॥

  पङ्क्तेः शतसहस्रादि क्रमाद्दशगुणोत्तरम् ॥ २.९.१३४२ ॥

  यौतवं द्रुवयं पाय्यमिति मानार्थकं त्रयम् ॥ २.९.१३४३ ॥

  मानं तुलाङ्गुलिप्रस्थैर्गुञ्जाः पञ्जाद्यमाषकः ॥ २.९.१३४४ ॥

  ते षोडशाक्षः कर्षोऽस्त्री पलं कर्षचतुष्टयम् ॥ २.९.१३४५ ॥

  सुवर्णबिस्तौ हेम्नोऽक्षे कुरुबिस्तस्तु तत्पले ॥ २.९.१३४६ ॥

  तुला स्त्रियां पलशतं भारः स्याद्विंशतिस्तुलाः ॥ २.९.१३४७ ॥

  आचितो दश भाराः स्युः शाकटो भार आचितः ॥ २.९.१३४८ ॥

  कार्षापणः कार्षिकः स्यात्कार्षिके ताम्रिके पणः ॥ २.९.१३४९ ॥

  अस्त्रियामाढकद्रोणौ खारी वाहो निकुञ्चकः ॥ २.९.१३५० ॥

  कुडवः प्रस्थ इत्याद्याः परिमाणार्थकाः पृथक् ॥ २.९.१३५१ ॥

  पादस्तुरीयो भागः स्यादंशभागौ तु वण्टके ॥ २.९.१३५२ ॥

  द्रव्यं वित्तं स्वापतेयं रिक्थमृक्थं धनं वसु ॥ २.९.१३५३ ॥

  हिरण्यं द्रविणं द्युम्नमर्थरैविभवा अपि ॥ २.९.१३५४ ॥

  स्यात्कोशश्च हिरण्यं च हेमरूप्ये कृताकृते ॥ २.९.१३५५ ॥

  ताभ्यां यदन्यत्तत्कुप्यं रूप्यं तद्द्वयमाहतम् ॥ २.९.१३५६ ॥

  गारुत्मतं मरकतमश्मगर्भो हरिन्मणिः ॥ २.९.१३५७ ॥

  शोणरत्नं लोहितकः पद्मरागोऽथ मौक्तिकम् ॥ २.९.१३५८ ॥

  मुक्ताथ विद्रुमः पुंसि प्रवालं पुन्नपुंसकम् ॥ २.९.१३५९ ॥

  रत्नं मणिर्द्वयोरश्मजातौ मुक्तादिकेऽपि च ॥ २.९.१३६० ॥

  स्वर्णं सुवर्णं कनकं हिरण्यं हेमकाटकम् ॥ २.९.१३६१ ॥

  तपनीयं शातकुम्भं गाङ्गेयम् भर्म कर्वुरम् ॥ २.९.१३६२ ॥

  चामीकरं जातरूपं महारजतकाञ्चने ॥ २.९.१३६३ ॥

  रुक्मं कार्तस्वरं जाम्बूनदमष्टापदोऽस्त्रियाम् ॥ २.९.१३६४ ॥

  अलङ्कारसुवर्णं यच्छृङ्गीकनकमित्यदः ॥ २.९.१३६५ ॥

  दुर्वर्णं रजतं रूप्यं खर्जूरं श्वेतमित्यपि ॥ २.९.१३६६ ॥

  रीतिः स्त्रियामारकूटो न स्त्रियामथ ताम्रकम् ॥ २.९.१३६७ ॥

  शुल्बं म्लेच्छमुखं द्व्यष्टवरिष्टोदुम्बराणि च ॥ २.९.१३६८ ॥

  लोहोऽस्त्री शस्त्रकं तीक्ष्णं पिन्डं कालायसायसी ॥ २.९.१३६९ ॥

  अश्मसारोऽथ मण्डूरं सिंहाणमपि तन्मले ॥ २.९.१३७० ॥

  सर्वं च तैजसं लौहं विकारस्त्वयसः कुशी ॥ २.९.१३७१ ॥

  क्षारः काचोऽथ चपलो रसः सूतश्च पारदे ॥ २.९.१३७२ ॥

  गवलं माहिषं शृङ्गमभ्रकं गिरिजामले ॥ २.९.१३७३ ॥

  स्रोतोञ्जनं तु मौवीरं कापोताञ्जनयामुने ॥ २.९.१३७४ ॥

  तुत्थाञ्जनं शिखिग्रीवं वितुन्नकमयूरके ॥ २.९.१३७५ ॥

  कर्परी दाविंकाक्कातोद्भवं तुत्थं रसाञ्जनम् ॥ २.९.१३७६ ॥

  रसगर्भं तार्क्ष्यशैलं गन्धाश्मनि तु गन्धिकः ॥ २.९.१३७७ ॥

  सौगन्धिकश्च चक्षुष्याकुलाल्यौ तु कुलत्थिका ॥ २.९.१३७८ ॥

  रीतिपुष्पं पुष्पके तु पुष्पकं कुसुमाञ्जनम् ॥ २.९.१३७९ ॥

  पिञ्जरं पीतनं तालमालं च हरितालके ॥ २.९.१३८० ॥

  गैरेयमर्थ्यं गिरिजमश्मजं च शिलाजतु ॥ २.९.१३८१ ॥

  वोलगन्धरसप्राणपिण्डगोपरसाः समाः ॥ २.९.१३८२ ॥

  डिण्डीरोऽब्धिकफः फेनः सिन्दूरं नागसंभवम् ॥ २.९.१३८३ ॥

  नागसीसकयोगेष्टवप्राणि त्रिषु पिञ्चटम् ॥ २.९.१३८४ ॥

  रङ्गवङ्गे अथ पिचुस्तूलोऽथ कमलोत्तरम् ॥ २.९.१३८५ ॥

  स्यात्कुसुम्भं वह्निशिखं महारजनमित्यपि ॥ २.९.१३८६ ॥

  मेषकम्बल ऊर्णायुः शशोर्णं शशलोमनि ॥ २.९.१३८७ ॥

  मधु क्षौद्रं माक्षिकादि मधूच्छिष्टं तु सिक्थकम् ॥ २.९.१३८८ ॥

  मनःशिला मनोगुप्ता मनोह्वा नागजिह्विका ॥ २.९.१३८९ ॥

  नैपाली कुनटी गोला यवक्षारो यवाग्रजः ॥ २.९.१३९० ॥

  पाक्योऽथ सर्जिकाक्षारः कापोतः सुखवर्चकः ॥ २.९.१३९१ ॥

  सौवर्चलं स्याद्रुचकं त्वक्क्षीरी वंशरोचना ॥ २.९.१३९२ ॥

  शिग्रुजं श्वेतमारिचं मोरटं मूलमैक्षवम् ॥ २.९.१३९३ ॥

  ग्रन्थिकं पिप्पलीमूलं चटिकाशिर इत्यपि ॥ २.९.१३९४ ॥

  गोलोमी भूतकेशो ना पत्राङ्गं रक्तचन्दनम् ॥ २.९.१३९५ ॥

  त्रिकटु त्र्यूपणं व्योपं त्रिफला तु फलत्रिकम् ॥ २.९.१३९६ ॥

 ॥ । इति वैश्यवर्गः ९, अत्र मूलश्लोकाः १११ ॥

 ॥ शूद्रवर्गः । ॥

  शूद्राश्चावरवर्णाश्च वृषलाश्च जघन्यजाः । ॥ २.१०.१३९७ ॥

  आचण्डालात्तु संकीर्णा अम्बष्ठकरणादयः ॥ २.१०.१३९८ ॥

  शूद्राविशोस्तु करणोऽम्बष्ठो वैश्याद्विजन्मनोः ॥ २.१०.१३९९ ॥

  शूद्राक्षत्रिययोरुग्रो मागधःक्षत्रियाविशोः ॥ २.१०.१४०० ॥

  माहिषोऽर्याक्षत्रिययोः क्षत्तार्याशूद्रयोः सुतः ॥ २.१०.१४०१ ॥

  ब्राह्मण्यां क्षत्रियात्सूतस्तस्यां वैदेहको विशः ॥ २.१०.१४०२ ॥

  रथकारस्तु माहिष्यात्करण्यां यस्य संभवः ॥ २.१०.१४०३ ॥

  स्याच्चण्डालस्तु जनितो ब्राह्मण्यां वृषलेन यः ॥ २.१०.१४०४ ॥

  कारुः शिल्पी संहतैस्तैर्द्वयोः श्रेणिः सजातिभिः ॥ २.१०.१४०५ ॥

  कुलकः स्यात्कुलश्रेष्ठी मालाकारस्तु मालिकः ॥ २.१०.१४०६ ॥

  कुम्भकारः कुलालः स्यात्पलगण्डस्तु लेपकः ॥ २.१०.१४०७ ॥

  तन्तुवायः कुविन्दः स्यात्तुन्नवायस्तु सौचिकः ॥ २.१०.१४०८ ॥

  रङ्गाजीवश्चित्रकरः शस्त्रमार्जोऽसि धावकः ॥ २.१०.१४०९ ॥

  पादकृच्चर्मकारः स्याद्व्योकारो लोहकारकः ॥ २.१०.१४१० ॥

  नाडिन्धमः स्वर्णकारः कलादो रुक्मकारकः ॥ २.१०.१४११ ॥

  स्याच्छाङ्खिकः काम्बविकः शौल्बिकस्ताम्रकुट्टकः ॥ २.१०.१४१२ ॥

  तक्षा तु वर्धकिस्त्वष्टा रथकारश्च काष्ठतट् ॥ २.१०.१४१३ ॥

  ग्रामाधीनो ग्रामतक्षः कौटतक्षोऽनधीनकः ॥ २.१०.१४१४ ॥

  क्षुरी मुण्डी दिवाकीर्तिनापितान्तावसायिनः ॥ २.१०.१४१५ ॥

  निर्णेजकः स्याद्रजकः शौण्डिको मण्डहारकः ॥ २.१०.१४१६ ॥

  जाबालः स्यादजाजीवो देवाजीवस्तु देवलः ॥ २.१०.१४१७ ॥

  स्यान्माया शाम्बरी मायाकारस्तु प्रतिहारकः ॥ २.१०.१४१८ ॥

  शैलालिनस्तु शैलूषा जायाजीवाः कृशाश्विनः ॥ २.१०.१४१९ ॥

  भरता इत्यपि नटाश्चारणास्तु कुशीलवाः ॥ २.१०.१४२० ॥

  मार्दङ्गिका मौरजिकाः पाणिवादास्तु पाणिघाः ॥ २.१०.१४२१ ॥

  वेणुध्माः स्युर्वैणविका वीणावादास्तु वैणिकाः ॥ २.१०.१४२२ ॥

  जीवान्तकः शाकुनिको द्वौ वागुरिकजालिकौ ॥ २.१०.१४२३ ॥

  वैतंसिकः कौटिकश्च मांसिकश्च समं त्रयम् ॥ २.१०.१४२४ ॥

  भृतको भृतिभुक्कर्मकरो वैतनिकोऽपि सः ॥ २.१०.१४२५ ॥

  वार्तावहो वैवधिको भारवाहस्तु भारिकः ॥ २.१०.१४२६ ॥

  विवर्णः पामरो नीचः प्राकृतश्च पृथग्जनः ॥ २.१०.१४२७ ॥

  निहीनोऽपसदो जाल्मः क्षुल्लकश्चेतरश्च सः ॥ २.१०.१४२८ ॥

  भृत्ये दासेरदासेयदासगोप्यकचेटकाः ॥ २.१०.१४२९ ॥

  नियोज्यकिङ्करप्रैष्यभुजिष्यपरिचारकाः ॥ २.१०.१४३० ॥

  पराचितपरिस्कन्दपरजातपरैधिताः ॥ २.१०.१४३१ ॥

  मान्दस्तुन्दपरिमृज आलस्यः शीतकोऽलसोऽनुष्णः ॥ २.१०.१४३२ ॥

  दक्षे तु चतुरपेशलपटवः सूत्थान उष्णश्च ॥ २.१०.१४३३ ॥

  चण्डालप्लवमातङ्गदिवाकीर्तिजनङ्गमाः ॥ २.१०.१४३४ ॥

  निपादश्वपचावन्तेवासिचाण्डालपुक्कसाः ॥ २.१०.१४३५ ॥

  भेदाः । किरातशबरपुलिन्दा म्लेच्छजातयः ॥ २.१०.१४३६ ॥

  व्याधो मृगवधाजीवो मृगयुर्लुब्धकोऽपि सः ॥ २.१०.१४३७ ॥

  कौलेयकः सारमेयः कुक्कुरो मृगदंशकः ॥ २.१०.१४३८ ॥

  शुनको भपकः श्वा स्यादलर्कस्तु स योगितः ॥ २.१०.१४३९ ॥

  श्वा विश्वकद्रुर्मृगयाकुशलः सरमा शुनी ॥ २.१०.१४४० ॥

  विट्चरः सूकरो ग्राम्यो वर्करस्तरुणः पशुः ॥ २.१०.१४४१ ॥

  आच्छोदनं मृगव्यं स्यादाखेटोमृगया स्त्रियाम् ॥ २.१०.१४४२ ॥

  दक्षिणारुर्लुब्धयोगाद्दक्षिणेर्मा कुरङ्गकः ॥ २.१०.१४४३ ॥

  चौरैकागारिकस्तेनदस्युतस्करमोपकाः ॥ २.१०.१४४४ ॥

  प्रतिरोधिपरास्कन्दिपाटच्चरमलिम्लुचाः ॥ २.१०.१४४५ ॥

  चौरिका स्तैन्यचौर्ये च स्तेयं लोप्त्रं तु तद्धने ॥ २.१०.१४४६ ॥

  वीतंसस्तूपकरणं बन्धने मृगपक्षिणाम् ॥ २.१०.१४४७ ॥

  उन्माथः कूटयन्त्रं स्याद्वागुरा मृगबन्धनी ॥ २.१०.१४४८ ॥

  शुल्बं वराटकं स्त्री तु रज्जुस्त्रिषु वटी गुणः ॥ २.१०.१४४९ ॥

  उद्घाटनं घटीयन्त्रं सलिलोद्वाहनं प्रहेः ॥ २.१०.१४५० ॥

  पुंसि वेमा वायदण्डः सूत्राणि नरि तन्तवः ॥ २.१०.१४५१ ॥

  वाणिर्व्यूतिः स्त्रियौ तुल्ये पुस्तं लेप्यादिकर्मणि ॥ २.१०.१४५२ ॥

  पाञ्चालिका पुत्त्रिका स्याद्वस्त्रदन्तादिभिः कृता ॥ २.१०.१४५३ ॥

  जतुत्रपुविकारे तु जातुपं त्रापुषं त्रिषु ॥ २.१०.१४५४ ॥

  पिटकः पेटकः पेटामञ्जूषाथ विहङ्गिका ॥ २.१०.१४५५ ॥

  भारयष्टिस्तदालम्बि शिक्यं काचोऽथ पादुका ॥ २.१०.१४५६ ॥

  पादूरुपानत्स्त्री सैवानुपदीना पदायता ॥ २.१०.१४५७ ॥

  नद्ध्नी वर्ध्नी वरत्रा स्यादश्वादेस्ताडनी कशा ॥ २.१०.१४५८ ॥

  चाण्डालिका तु कण्डोल वीणा चण्डालवल्लकी ॥ २.१०.१४५९ ॥

  नाराची स्यादेषणिका शाणस्तु निकषः कषः ॥ २.१०.१४६० ॥

  व्रश्चनःपत्रपरशुरीपिका तूलिका समे ॥ २.१०.१४६१ ॥

  तैजसावर्तनी मूषा भस्त्रा चर्मप्रसेविका ॥ २.१०.१४६२ ॥

  आस्फोटनी वेधनिका कृपाणी कर्तरी समे ॥ २.१०.१४६३ ॥

  वृक्षादनी वृक्षभेदी टङ्कः पाषाणदारणः ॥ २.१०.१४६४ ॥

  क्रकचोऽस्त्री करपत्रमारा चर्मप्रभेधिका ॥ २.१०.१४६५ ॥

  सूर्मी स्थूणायःप्रतिमा शिल्पं कर्म कलादिकम् ॥ २.१०.१४६६ ॥

  प्रतिमानं प्रतिबिम्बं प्रतिमा प्रतियातना प्रतिच्छाया ॥ २.१०.१४६७ ॥

  प्रतिकृतिरर्चा पुंसि प्रतिनिधिरुपमोपमानं स्यात् ॥ २.१०.१४६८ ॥

  वाच्यलिङ्गाः समस्तुल्यः सदृक्षः सदृशः सदृक् ॥ २.१०.१४६९ ॥

  साधारणः समानश्च स्युरुत्तरपदे त्वमी ॥ २.१०.१४७० ॥

  निभसंकाशनीकाशप्रतीकाशोपमादयः ॥ २.१०.१४७१ ॥

  कर्मण्या तु विधाभृत्याभृतयो भर्म वेतनम् ॥ २.१०.१४७२ ॥

  भरण्यं भरणं मूल्यं निर्वेशः पण इत्यपि ॥ २.१०.१४७३ ॥

  सुरा हलिप्रिया हाला परिस्रुद्वरुणात्मजा ॥ २.१०.१४७४ ॥

  गन्धोत्तमाप्रसन्नेराकादम्बर्यः परिस्रुता ॥ २.१०.१४७५ ॥

  मदिरा कश्यमद्ये चाप्यवदंशस्तु भक्षणम् ॥ २.१०.१४७६ ॥

  शुण्डापानं मदस्थानं मधुवारा मधुक्रमाः ॥ २.१०.१४७७ ॥

  मध्वासवो माधवको मधु माध्वीकमद्वयोः ॥ २.१०.१४७८ ॥

  मैरेयमासवः सीधुर्मन्दको जगलः समौ ॥ २.१०.१४७९ ॥

  सन्धानं स्यादभिषवः किण्वं पुंसि तु नग्नहूः ॥ २.१०.१४८० ॥

  कारोत्तरः सुरामण्ड आपानं पानघोष्ठिका ॥ २.१०.१४८१ ॥

  चपकोऽस्त्री पानपात्रं सरकोऽप्यनुतर्षणम् ॥ २.१०.१४८२ ॥

  धूर्तोऽक्षदेवी कितवोऽक्षधूर्तो द्यूतकृत्समाः ॥ २.१०.१४८३ ॥

  स्युर्लग्नकाः प्रतिभुवः सभिका द्यूतकारकाः ॥ २.१०.१४८४ ॥

  द्यूतोऽस्त्रियामक्षवती कैतवं पण इत्यपि ॥ २.१०.१४८५ ॥

  पणोऽक्षेषु ग्लहोऽक्षास्तु देवनाः पाशकाश्च ते ॥ २.१०.१४८६ ॥

  परिणायस्तु शारीणां समन्तात्नयनेऽस्त्रियाम् ॥ २.१०.१४८७ ॥

  अष्टापदं शारिफलं प्राणिवृत्तं समाह्वयः ॥ २.१०.१४८८ ॥

  उक्ता भूरिप्रयोगत्वादेकस्मिन्येऽत्र यौगिकाः ॥ २.१०.१४८९ ॥

  ताद्धर्म्यादन्यतो वृत्तावूत्द्या लिङ्गान्तरेऽपि ते ॥ २.१०.१४९० ॥

 ॥ । इति शूद्रवर्गः १० अत्र मूलश्लोकाः ४६ । । क्षे । । ॥

  इत्यमरसिंहकृतौ नामलिङ्गानुशासने द्वितीयः काण्डो ॥ २.१०.१४९१ ॥

  भूम्यादिःसाङ्ग एव समर्थितः । अत्र मूलश्लोकाः ७३५ ॥ २.१०.१४९२ ॥

  सर्वे च मिलित्वा ७५० प्र का मू श्लो २८१ । क्षे श्लो १८ सर्वे मि २९९ । ॥ २.१०.१४९३ ॥

  एवं मू श्लो १०१७ क्षे श्लो ३२ सर्वे मि १०४९ ॥ २.१०.१४९४ ॥

॥ विशेष्यनिघ्नवर्गः । ॥

  विशेष्य निघ्नैः संकीर्णैर् नानार्थैरव्ययैरपि ॥ ३.०.१ ॥

  लिङ्गादि संग्रहैर्वर्गाः सामान्ये वर्गसंश्रयाः ॥ ३.०.२ ॥

 ॥ परिभाषा । ॥

 स्त्रीदाराद्यैर्यद्विशेष्यं यादृशैः प्रस्तुतं पदैः ॥ ३.०.३ ॥

गुणद्रव्यक्रियाशब्दास्तथा स्युस्तस्य भेदकाः ॥ ३.०.४ ॥

            विशेष्यनिघ्नवर्गः ॥ ३.१.५ ॥

 क्षेमङ्करोऽरिष्टतातिश्शिवतातिश्शिवङ्करः ॥ ३.१.६ ॥

  सुकृती पुण्यवान्धन्यो महेच्छस्तु महाशयः ॥ ३.१.७ ॥

  हृदयालुः सुहृदयो महोत्साहो महोद्यमः ॥ ३.१.८ ॥

  प्रवीणे निपुणाभिज्ञविज्ञनिष्णातशिक्षिताः ॥ ३.१.९ ॥

  वैज्ञानिकः कृतमुखः कृती कुशल इत्यपि ॥ ३.१.१० ॥

  पूज्यः प्रतीक्ष्यः सांशयिकः संशयापन्नमानसः ॥ ३.१.११ ॥

  दक्षिणीयो दक्षिणार्हस्तत्र दक्षिण्य इत्यपि ॥ ३.१.१२ ॥

  स्युर्वदान्यस्थूललक्ष्यदानशौण्डा बहुप्रदे ॥ ३.१.१३ ॥

  जैवातृकः स्यादायुष्मानन्तर्वाणिस्तु शास्त्रवित् ॥ ३.१.१४ ॥

  परीक्षकः कारणिको वरदस्तु समर्द्धकः ॥ ३.१.१५ ॥

  हर्षमाणो विकुर्वाणः प्रमना हृष्टमानसः ॥ ३.१.१६ ॥

  दुर्मना विमना अन्तर्मनाः स्यादुत्क उन्मनाः ॥ ३.१.१७ ॥

  दक्षिणे सरलोदारौ सुकलो दातृभोक्तरि ॥ ३.१.१८ ॥

  तत्परे प्रसितासक्ताविष्टार्थोद्युक्त उत्सुकः ॥ ३.१.१९ ॥

  प्रतीते प्रथितख्यातवित्त विज्ञातविश्रुताः ॥ ३.१.२० ॥

  गुणैः प्रतीते तु कृतलक्षणाहतलक्षणौ ॥ ३.१.२१ ॥

  इभ्य आढ्यो धनी स्वामी त्वीश्वरः पतिरीशिता ॥ ३.१.२२ ॥

  अधिभूर्नायको नेता प्रभुः परिवृढोऽधिपः ॥ ३.१.२३ ॥

  अधिकर्धिः समृद्धः स्यात्कुटुम्बव्यापृतस्तु यः ॥ ३.१.२४ ॥

  स्यादभ्यागारिकस्तस्मिन्नुपाधिश्च पुमानयम् ॥ ३.१.२५ ॥

  वराङ्गरूपोपेतो यस्सिंहसंहननो हि सः ॥ ३.१.२६ ॥

  निर्वार्यः कार्यकर्ता यः संपन्नः सत्वसंपदा ॥ ३.१.२७ ॥

  अवाचि मूकोऽथ मनोजवसः पितृसंनिभः ॥ ३.१.२८ ॥

  सत्कृत्यालङ्कृतां कन्यां यो ददाति स कूकुदः ॥ ३.१.२९ ॥

  लक्ष्मीवान्लक्ष्मणः श्रीलः श्रीमान्स्निग्धस्तु वत्सलः ॥ ३.१.३० ॥

  स्याद्दयालुः कारुणिकः कृपालुः सूरतस्समाः ॥ ३.१.३१ ॥

  स्वतन्त्रोऽपावृतः स्वैरी स्वच्छन्दो निरवग्रहः ॥ ३.१.३२ ॥

  परतन्त्रः पराधीनः परवान्नाथवानपि ॥ ३.१.३३ ॥

  अधीनो निघ्न आयत्तोऽस्वच्छन्दो गृह्यकोऽप्यसौ ॥ ३.१.३४ ॥

  खलपूः स्याद्बहुकरो दीर्घसूत्रश्चिरक्रियः ॥ ३.१.३५ ॥

  जाल्मोऽसमीक्ष्यकारी स्यात्कुण्ठो मन्दः क्रियासु यः ॥ ३.१.३६ ॥

  कर्मक्षमोऽलङ्कर्माणः क्रियावान्कर्मसूद्यतः ॥ ३.१.३७ ॥

  स कार्मः कर्मशीलो यः कर्मशूरस्तु कर्मठः ॥ ३.१.३८ ॥

  भरण्यभुक्कर्मकरः कर्मकारस्तु तत्क्रियः ॥ ३.१.३९ ॥

  अपस्नातो मृतस्नात आमिषशी तु शौष्कुलः ॥ ३.१.४० ॥

  बुभुक्षितः स्यात्क्षुधितो जिघत्सुरशनायितः ॥ ३.१.४१ ॥

  परान्नः परपिण्डादो भक्षको घस्मरोऽद्भरः ॥ ३.१.४२ ॥

  आद्यूनः स्यादौदरिको विजिगीषाविवर्जिते ॥ ३.१.४३ ॥

  उभौ त्वात्मम्भरिः कुक्षिम्भरिः स्वोदरपूरके ॥ ३.१.४४ ॥

  सर्वान्नीनस्तु सर्वान्नभोजी गृध्नुस्तु गर्धनः ॥ ३.१.४५ ॥

  लुब्धोऽभिलापुकस्तृष्णक्समौ लोलुपलोलुभौ ॥ ३.१.४६ ॥

  सोन्मादस्तून्मदिष्णुः स्यादविनीतः समुद्धतः ॥ ३.१.४७ ॥

  मत्ते शौण्डोत्कटक्षीबाः कामुके कमितानुकः ॥ ३.१.४८ ॥

  कम्रः कामयिताभीकः कमनः कामनोऽभिकः ॥ ३.१.४९ ॥

  विधेयो विनयग्राही वचनेस्थित आश्रवः ॥ ३.१.५० ॥

  वश्यः प्रणेयो निभृतविनीतप्रश्रिताः समाः ॥ ३.१.५१ ॥

  धृष्टे धृष्णग्वियातश्च प्रगल्भः प्रतिभान्विते ॥ ३.१.५२ ॥

  स्यादधृष्टे तु शालीनो विलक्षो विस्मयान्विते ॥ ३.१.५३ ॥

  अधीरे कातरस्त्रस्ते भीरुभीरुकभीलुकाः ॥ ३.१.५४ ॥

  आशंसुराशंसितरि गृहयालुर्ग्रहीतरि ॥ ३.१.५५ ॥

  श्रद्धालुः श्रद्धया युक्ते पतयालुस्तु पातुके ॥ ३.१.५६ ॥

  लज्जाशीलेऽपत्रपिष्णुर्वन्दारुरभिवादके ॥ ३.१.५७ ॥

  शरारुर्घातुको हिंस्रः स्याद्वर्द्धिष्णुस्तु वर्द्धनः ॥ ३.१.५८ ॥

  उत्पतिष्णुस्तूत्पतितालङ्करिष्णुस्तु मण्डनः ॥ ३.१.५९ ॥

  भूष्णुर्श्वविष्णुर्भविता वर्तिष्णुर्वर्तनः समौ ॥ ३.१.६० ॥

  निराकरिष्णुः क्षिप्नुः स्यात्सान्द्रस्निग्धस्तु मेदुरः ॥ ३.१.६१ ॥

  ज्ञाता तु विदुरो विन्दुर्विकासी तु विकस्वरः ॥ ३.१.६२ ॥

  विसृत्वरो विसृमरः प्रसारी च विसारिणि ॥ ३.१.६३ ॥

  सहिष्णुः सहनः क्षन्ता तितिक्षुः क्षमिता क्षमी ॥ ३.१.६४ ॥

  क्रोधनोऽमर्षणः कोपी चण्डस्त्वत्यन्तकोपनः ॥ ३.१.६५ ॥

  जागरूको जागरिता घूर्णितः प्रचलायितः ॥ ३.१.६६ ॥

  स्वप्नक्शयालुर्निद्रालुर्निद्राणशयितौ समौ ॥ ३.१.६७ ॥

  पराङ्मुखः पराचीनः स्यादवाङ्प्यधोमुखः ॥ ३.१.६८ ॥

  देवानञ्चति देवद्र्यङ्विश्वद्र्यङ्विश्वगञ्चति ॥ ३.१.६९ ॥

  यस्सहाञ्चति सध्र्यङ्स स तिर्यङ्यस्तिरोऽञ्चति ॥ ३.१.७० ॥

  वदो वदावदो वक्ता वागीशो वाक्पतिस्समौ ॥ ३.१.७१ ॥

  वाचोयुक्तिपटुर्वाग्मी वावदूकोऽतिवक्तरि ॥ ३.१.७२ ॥

  स्याज्जल्पाकस्तु वाचालो वाचाटो बहुगर्ह्यवाक् ॥ ३.१.७३ ॥

  दुर्मुखे मुखराबद्धमुखौ शक्लः प्रियम्वदे ॥ ३.१.७४ ॥

  लोहलः स्यादस्फुटवाग्गर्ह्यवादी तु कद्वदः ॥ ३.१.७५ ॥

  समौ कुवादकुचरौ स्यादसौम्यस्वरोऽस्वरः ॥ ३.१.७६ ॥

  रवणः शब्दनो नान्दीवादी नान्दीकरः समौ ॥ ३.१.७७ ॥

  जडोऽज्ञ एडमूकस्तु वक्तुं श्रोतुमशिक्षिते ॥ ३.१.७८ ॥

  तूष्णींशीलस्तु तूष्णीको नग्नोऽवासा दिगम्बरे ॥ ३.१.७९ ॥

  निष्कासितोऽवकृष्टः स्यादपध्वस्तस्तु धिक्कृतः ॥ ३.१.८० ॥

  आत्तगर्वोऽभिभूतः स्याद्दापितः साधितः समौ ॥ ३.१.८१ ॥

  प्रत्यादिष्टो निरस्तः स्यात्प्रत्याख्यातो निराकृतः ॥ ३.१.८२ ॥

  निकृतः स्याद्विप्रकृतो विप्रलब्धस्तु वञ्चितः ॥ ३.१.८३ ॥

  मनोहतः प्रतिहतः प्रतिबद्धो हतश्च सः ॥ ३.१.८४ ॥

  अधिक्षिप्तः प्रतिक्षिप्तो बद्धे कीलितसंयतौ ॥ ३.१.८५ ॥

  आपन्न आपत्प्राप्तः स्यात्कान्दिशीको भयद्रुतः ॥ ३.१.८६ ॥

  आक्षारितः क्षारितोऽभिशस्ते संकसुकोऽस्थिरे ॥ ३.१.८७ ॥

  व्यसनार्तोपरक्तौ द्वौ विहस्तव्याकुलौ समौ ॥ ३.१.८८ ॥

  विक्लवो विह्वलः स्यात्तु विवशोऽरिष्टदुष्टधीः ॥ ३.१.८९ ॥

  कश्यः कश्यार्हे सन्नद्धे त्वाततायी वधोद्यते ॥ ३.१.९० ॥

  द्वेष्ये त्वक्षिगतो वध्यः शीर्षच्छेद्य इमौ समौ ॥ ३.१.९१ ॥

  विष्यो विषेण यो वध्यो मुसल्यो मुसलेन यः ॥ ३.१.९२ ॥

  शिश्विदानोऽकृष्णकर्मा चपलश्चिकुरः समौ ॥ ३.१.९३ ॥

  दोषैकदृक्पुरोभागी निकृतस्त्वनृजुः शठः ॥ ३.१.९४ ॥

  कर्णेजपः सूचकः स्यात्पिशुनो दुर्जनः खलः ॥ ३.१.९५ ॥

  नृशंसो घातुकः क्रूरः पापो धूर्तस्तु वञ्चकः ॥ ३.१.९६ ॥

  अज्ञे मूढयथाजातमूर्खवैधेयबालिशाः ॥ ३.१.९७ ॥

  कदर्ये कृपणक्षुद्रकिम्पचानमितम्पचाः ॥ ३.१.९८ ॥

  निःस्वस्तु दुर्विधो दीनो दरिद्रो दुर्गतोऽपि सः ॥ ३.१.९९ ॥

  वनीयको याचनको मार्गणो याचकार्थिनौ ॥ ३.१.१०० ॥

  अहङ्कारवानहंयुः शुभंयुस्तु शुभान्वितः ॥ ३.१.१०१ ॥

  दिव्योपपादुका देवा नृगवाद्या जरायुजाः ॥ ३.१.१०२ ॥

  स्वेदजाः कृमिदंशाद्याः पक्षिसर्पादयोऽण्डजाः । ॥ ३.१.१०३ ॥

 ॥ इति प्राणिवर्गः अत्र मूलश्लोकाः ५० । । ॥

  उद्भिदस्तरुगुल्माद्या उद्भिदुद्भिज्जमुद्भिदम् ॥ ३.१.१०४ ॥

  सुन्दरं रुचिरं चारु सुषमं साधु शोभनम् ॥ ३.१.१०५ ॥

  कान्तं मनोरमं रुच्यं मनोज्ञं मञ्जु मञ्जुलम् ॥ ३.१.१०६ ॥

  रम्यं मनोहरं सौम्यं भद्रकं रमणीयकम् ॥ ३.१.१०७ ॥

  तदासेचनकं तृप्तेर्नास्त्यन्तो यस्य दर्शनात् ॥ ३.१.१०८ ॥

  अभीष्टेऽभीप्सितं हृद्यं दयितं वल्लभं प्रियम् ॥ ३.१.१०९ ॥

  निकृष्टप्रतिकृष्टार्वरेफयाप्यावमाधमाः ॥ ३.१.११० ॥

  कुपूयकुत्सितावद्यखेटगर्ह्याणकाः समाः ॥ ३.१.१११ ॥

  मलीमसं तु मलिनं कच्चरं मलदूषितम् ॥ ३.१.११२ ॥

  पूतं पवित्रं मेध्यं च वीध्रं तु विमलार्थकम् ॥ ३.१.११३ ॥

  निर्णिक्तं शोधितं मृष्टं निःशोध्यमनवस्करम् ॥ ३.१.११४ ॥

  असारं फल्गु शून्यं तु वशिकं तुच्छरिक्तके ॥ ३.१.११५ ॥

  क्लीबे प्रधानं प्रमुखप्रवेकानुत्तमोत्तमाः ॥ ३.१.११६ ॥

  मुख्यवर्यवरेण्याश्च प्रवर्होऽनवरार्ध्यवत् ॥ ३.१.११७ ॥

  परार्ध्याग्रप्राग्रहरप्राग्रयाग्रयाग्रीयमग्रियम् ॥ ३.१.११८ ॥

  श्रेयान्श्रेष्ठः पुष्कलः स्यात्सत्तमश्चातिशोभने ॥ ३.१.११९ ॥

  स्युरुत्तरपदे व्याघ्रपुङ्गवर्षभकुञ्जराः ॥ ३.१.१२० ॥

  सिंहशार्दूलनागाद्याः पुंसि श्रेष्ठार्थगोचराः ॥ ३.१.१२१ ॥

  अप्राग्रयं द्वयहीने द्वे अप्रधानोपसर्जने ॥ ३.१.१२२ ॥

  विशंकटं पृथु बृहद्विशालं पृथुलं महत् ॥ ३.१.१२३ ॥

  वड्रोरुविपुलं पीनपीव्नी तु स्थूलपीवरे ॥ ३.१.१२४ ॥

  स्तोकाल्पक्षुल्लकाः सूक्ष्मं श्लक्ष्णं दभ्रं कृशं तनु ॥ ३.१.१२५ ॥

  स्त्रियां मात्रा त्रुटिः पुंसि लवलेशकणाणवः ॥ ३.१.१२६ ॥

  अत्यल्पेऽल्पिष्ठमल्पीयः कनीयोऽणीय इत्यपि ॥ ३.१.१२७ ॥

  प्रभूतं प्रचुरं प्राज्यमदभ्रं बहुलं बहु ॥ ३.१.१२८ ॥

  पुरुहूः पुरु भूयिष्ठं स्फारं भूयश च भूरि च ॥ ३.१.१२९ ॥

  परः शताद्यास्ते येषां परा संख्या शतादिकात् ॥ ३.१.१३० ॥

  गणनीये तु गणेयं संख्याते गणितमथ समं सर्वम् ॥ ३.१.१३१ ॥

  विश्वमशेषं कृत्स्नं समस्तनिखिलाखिलानि निःशेषम् ॥ ३.१.१३२ ॥

  समग्रं सकलं पूर्णमखण्डं स्यादनूनके ॥ ३.१.१३३ ॥

  घनं निरन्तरं सान्द्रं पेलवं विरलं तनु ॥ ३.१.१३४ ॥

  समीपे निकटासन्नसंनिकृष्टसनीडवत् ॥ ३.१.१३५ ॥

  सदेशाभ्याशसविधसमर्यादसवेशवत् ॥ ३.१.१३६ ॥

  उपकण्ठान्तिकाभ्यर्णाभ्यग्रा अप्यभितोऽव्ययम् ॥ ३.१.१३७ ॥

  संसक्ते त्वव्यवहितमपदान्तरमित्यपि ॥ ३.१.१३८ ॥

  नेदिष्ठमन्तिकतमं स्याद्दूरं विप्रकृष्टकम् ॥ ३.१.१३९ ॥

  दवीयश्च दविष्ठं च सुदूरं दीर्घमायतम् ॥ ३.१.१४० ॥

  वर्तुलं निस्तलं वृत्तं बन्धुरं तून्नतानतम् ॥ ३.१.१४१ ॥

  उच्चप्रांशून्नतोदग्रोच्छ्रितास्तुङ्गेऽथ वामने ॥ ३.१.१४२ ॥

  न्यङ्नीचखर्वह्रस्वाः स्युरवाग्रेऽवनतानतम् ॥ ३.१.१४३ ॥

  अरालं वृजिनं जिह्ममूर्मिमत्कुञ्चितं नतम् ॥ ३.१.१४४ ॥

  आविद्धं कुटिलं भुग्नं वेल्लितं वक्रमित्यपि ॥ ३.१.१४५ ॥

  ऋजावजिह्मप्रगुणौ व्यस्ते त्वप्रगुणाकुलौ ॥ ३.१.१४६ ॥

  शाश्वतस्तु ध्रुवो नित्यसदातनसनातनाः ॥ ३.१.१४७ ॥

  स्थास्नुः स्थिरतरः स्थेयानेकरूपतया तु यः ॥ ३.१.१४८ ॥

  कालव्यापी स कूटस्थः स्थावरो जङ्गमेतरः ॥ ३.१.१४९ ॥

  चरिष्णु जङ्गमचरं त्रसमिङ्गं चराचरम् ॥ ३.१.१५० ॥

  चलनं कम्पनं कम्प्रं चलं लोलं चलाचलम् ॥ ३.१.१५१ ॥

  चञ्चलं तरलं चैव पारिप्लवपरिप्लवे ॥ ३.१.१५२ ॥

  अतिरिक्तः समधिको धृढसन्धिस्तु संहतः ॥ ३.१.१५३ ॥

  खक्खटं कठिनं क्रूरं कठोरं निष्ठुरं धृढम् ॥ ३.१.१५४ ॥

  जरठं मूर्तिमन्मूर्तं प्रवृद्धं प्रौढमेधितम् ॥ ३.१.१५५ ॥

  पुराणे प्रतनप्रत्नपुरातनचिरन्तनाः ॥ ३.१.१५६ ॥

  प्रत्यग्रोऽभिनवो नव्यो नवीनो नूतनो नवः ॥ ३.१.१५७ ॥

  नूत्नश्च सुकुमारं तु कोमलं मृदुलं मृदु ॥ ३.१.१५८ ॥

  अन्वगन्वक्षमनुगेऽनुपदं क्लीबमव्ययम् ॥ ३.१.१५९ ॥

  प्रत्यक्षं स्यादैन्द्रियकमप्रत्यक्षमतीन्द्रियम् ॥ ३.१.१६० ॥

  एकतानोऽनन्यवृत्तिरैकाग्रैकायनावपि ॥ ३.१.१६१ ॥

  अप्येकसर्ग एकाग्र्योऽप्येकायनगतोऽपि सः ॥ ३.१.१६२ ॥

  पुंस्यादिः पूर्वपौरस्त्यप्रथमाद्या अथास्त्रियाम् ॥ ३.१.१६३ ॥

  अन्तो जघन्यं चरममन्त्यपाश्चात्यपश्चिमाः ॥ ३.१.१६४ ॥

  मोघं निरर्थकं स्पष्टं स्फुटं प्रव्यक्तमुल्बणम् ॥ ३.१.१६५ ॥

  साधारणं तु सामान्यमेकाकी त्वेक एककः ॥ ३.१.१६६ ॥

  भिन्नार्थका अन्यतर एकं त्वोऽन्येतरावपि ॥ ३.१.१६७ ॥

  उच्चावचं नैकभेदमुच्चण्डमविलम्बितम् ॥ ३.१.१६८ ॥

  अरुन्तुदस्तु मर्मस्पृगबाधं तु निरर्गलम् ॥ ३.१.१६९ ॥

  प्रसव्यं प्रतिकूलं स्यादपसव्यमपष्ठु च ॥ ३.१.१७० ॥

  वामं शरीरे सव्यं स्यादपसव्यं तु दक्षिणम् ॥ ३.१.१७१ ॥

  सङ्कटं ना तु संबाधः कलिलं गहनं समे ॥ ३.१.१७२ ॥

  संकीर्णे संकुलाकीर्णे मुण्डितं परिवापितम् ॥ ३.१.१७३ ॥

  ग्रन्थितं सन्दितं दृब्धं विसृतं विस्तृतं ततम् ॥ ३.१.१७४ ॥

  अन्तर्गतं विस्मृतं स्यात्प्रऽप्तप्रणिहिते समे ॥ ३.१.१७५ ॥

  वेल्लितप्रेङ्खिताधूतचलिताकम्पिता धुते ॥ ३.१.१७६ ॥

  नुत्तनुन्नास्तनिष्ठयूताविद्धक्षिप्तेरिताः समाः ॥ ३.१.१७७ ॥

  परिक्षिप्तं तु निवृत्तं मूषितं मुषितार्थकम् ॥ ३.१.१७८ ॥

  प्रवृद्धप्रसृते न्यस्तनिसृष्टे गुणिताहते ॥ ३.१.१७९ ॥

  निदिग्धोपचिते गूढगुप्ते गुण्ठितरूषिते ॥ ३.१.१८० ॥

  द्रुतावदीर्णे उद्गूर्णोद्यते काचितशिक्यिते ॥ ३.१.१८१ ॥

  घ्राणघ्राते दिग्धलिप्ते समुदक्तोद्धृते समे ॥ ३.१.१८२ ॥

  वेष्टितम् स्याद्वलयितं संवीतं रुद्धमावृतम् ॥ ३.१.१८३ ॥

  रुग्णं भुग्नेऽथ निशितक्ष्णुतशातानितेजिते ॥ ३.१.१८४ ॥

  स्याद्विनाशोन्मुखं पक्वम् ह्रीणह्रीतौ तु लज्जिते ॥ ३.१.१८५ ॥

  वृत्ते तु वृतव्यावृत्तौ संयोजित उपाहितः ॥ ३.१.१८६ ॥

  प्राप्यं गम्यं समासाद्यम् स्यन्नं रीणं स्नुतं स्रुतम् ॥ ३.१.१८७ ॥

  संगूढः स्यात्संकलितोऽवगीतः ख्यातगर्हणः ॥ ३.१.१८८ ॥

  विविधः स्याद्बहुविधो नानारूपः पृथग्विधः ॥ ३.१.१८९ ॥

  अवरीणो धिक्कृतश्चाप्यवध्वस्तोऽवचूर्णितः ॥ ३.१.१९० ॥

  अनायासकृतं फाण्टं स्वनितं ध्वनितं समे ॥ ३.१.१९१ ॥

  बद्धे सन्दानितं मूतमुद्दितं सन्दितं सितम् ॥ ३.१.१९२ ॥

  निष्पक्वे क्वथितं पाके क्षीराज्य हविषां शृतम् ॥ ३.१.१९३ ॥

  निर्वाणो मुनिवह्न्यादौ निर्वातस्तु गतेऽनिले ॥ ३.१.१९४ ॥

  पक्वं परिणते गूनं हन्ने मीढं तु मूत्रिते ॥ ३.१.१९५ ॥

  पुष्टे तु पुषितं सोढे क्षान्तमुद्वान्तमुद्गते ॥ ३.१.१९६ ॥

  दान्तस्तु दमिते शान्तः शमिते प्रार्थितेऽर्दितः ॥ ३.१.१९७ ॥

  ज्ञप्तस्तु ङ्यपिते छन्नश्छादिते पूजितेऽञ्चितः ॥ ३.१.१९८ ॥

  पूर्णस्तु पूरिते क्लिष्टः क्लिशितेऽवसिते सितः ॥ ३.१.१९९ ॥

  प्रुष्टप्लुष्टोषिता दग्धे तष्टत्वष्टौ तनूकृते ॥ ३.१.२०० ॥

  वेधितच्छिद्रितौ विद्धे विन्नवित्तौ विचारिते ॥ ३.१.२०१ ॥

  निष्प्रभे विगतारोकौ विलीने विद्रुतद्रुतौ ॥ ३.१.२०२ ॥

  सिद्धे निर्वृत्तनिष्पन्नौ दारिते भिन्नभेदितौ ॥ ३.१.२०३ ॥

  ऊतं स्यूतमुतं चेति त्रितयं तन्तु सन्तते ॥ ३.१.२०४ ॥

  स्यादर्हिते नमस्यितनमसितमपचायितार्चितापचितम् ॥ ३.१.२०५ ॥

  वरिवसिते वरिवस्यितमुपासितं चोपचरितं च ॥ ३.१.२०६ ॥

  संतापितसंतप्तौ धूपित धूपायितौ च दूनश्च ॥ ३.१.२०७ ॥

  हृष्टो मत्तस्तृप्तः प्रह्लन्नः प्रमुदितः प्रीतः ॥ ३.१.२०८ ॥

  छिन्नं छातं लूनं कृत्तं दातं दितं छितं वृक्णम् ॥ ३.१.२०९ ॥

  स्रस्तं ध्वस्तं भ्रष्टं स्कन्नं पन्नं च्युतं गलितम् ॥ ३.१.२१० ॥

  लब्धं प्राप्तं विन्नं भावितमासादितं च भूतं च ॥ ३.१.२११ ॥

  अन्वेषितं गवेषितमन्विष्टं मार्गितं मृगितम् ॥ ३.१.२१२ ॥

  आर्द्रं सार्द्रं क्लिन्नं तिमितं स्मितितं समुन्नमुत्तं च ॥ ३.१.२१३ ॥

  त्रातं त्राणं रक्षितमवितं गोपायितं च गुप्तं च ॥ ३.१.२१४ ॥

  अवगणितमवमतावज्ञाते अवमानितं च परिभूते ॥ ३.१.२१५ ॥

  त्यक्तं हीनं विधुतं समुज्झितं धूतमुत्सृष्टे ॥ ३.१.२१६ ॥

  उक्तं भाषितमुदितं जल्पितमाख्यातमभिहितं लपितम् ॥ ३.१.२१७ ॥

  बुद्धं बुधितं मनितं विदितं प्रतिपन्नमवसितावगते ॥ ३.१.२१८ ॥

  उरीकृतमुररीकृतमङ्गीकृतमाश्रुतं प्रतिज्ञातम् ॥ ३.१.२१९ ॥

  संगीर्णविदितसंश्रुतसमाहितोपश्रुतोपगतम् ॥ ३.१.२२० ॥

  ईलितशस्तपणायितपनायितप्रणुतपणितपनितानि ॥ ३.१.२२१ ॥

  अपि गीर्णवर्णिताभिष्टुतेडितानि स्तुतार्थानि ॥ ३.१.२२२ ॥

  भक्षितचर्वितलिप्तप्रत्यवसितगिलितखादितप्सातम् ॥ ३.१.२२३ ॥

  अभ्यवहृतान्नजग्धग्रस्तग्लस्ताशितं भुक्ते ॥ ३.१.२२४ ॥

  क्षेपिष्ठक्षोदिष्ठप्रेष्ठवरिष्ठस्थविष्ठबंहिष्ठाः ॥ ३.१.२२५ ॥

  क्षिप्रक्षुद्राभीप्सितपृथुपीवरबहुलप्रकर्षार्थाः ॥ ३.१.२२६ ॥

  साधिष्ठद्राघिष्ठस्फेष्ठगरिष्ठह्रसिष्ठवृन्दिष्ठाः ॥ ३.१.२२७ ॥

  बाढव्यायतबहुगुरुवामनवृन्दारकातिशये ॥ ३.१.२२८ ॥

 ॥ संकीर्णवर्गः । ॥

  प्रकृतिप्रत्ययार्थाद्यैः संकीर्णे लिङ्गमुन्नयेत् ॥ ३.२.२२९ ॥

 ॥ । अथ संकीर्णवर्गः ॥

  कर्म क्रिया तत्सातत्ये गम्ये स्युरपरस्पराः ॥ ३.२.२३० ॥

  साकल्यासंगवचने पारायणपरायणे ॥ ३.२.२३१ ॥

  यदृच्छा स्वैरिता हेतुशून्या त्वास्था विलक्षणम् ॥ ३.२.२३२ ॥

  शमथस्तु शमः शान्तिर्दान्तिस्तु दमथो दमः ॥ ३.२.२३३ ॥

  अवदानं कर्म वृत्तं काम्यदानं प्रवारणम् ॥ ३.२.२३४ ॥

  वशक्रिया संवननं मूलकर्म तु कार्मणम् ॥ ३.२.२३५ ॥

  विधूननं विधुवनं तर्पणं प्रीणनावनम् ॥ ३.२.२३६ ॥

  पर्याप्तिः स्यात्परित्राणं हस्तधारणमित्यपि ॥ ३.२.२३७ ॥

  सेवनं सीवनं स्यूतिर्विदरः स्फुटनं भिदा ॥ ३.२.२३८ ॥

  आक्रोशनमभीषङ्गः संवेदो वेदना न ना ॥ ३.२.२३९ ॥

  संमूर्च्छनमभिव्याप्तिर्याञ्चा भिक्षार्थनार्दना ॥ ३.२.२४० ॥

  वर्धनं छेदनेऽथ द्वे आनन्दनसभाजने ॥ ३.२.२४१ ॥

  आप्रच्छन्नमथाम्नायः संप्रदायः क्षये क्षिया ॥ ३.२.२४२ ॥

  ग्रहे ग्राहो वशः कान्तौ रक्ष्णस्त्राणे रणः कणे ॥ ३.२.२४३ ॥

  व्यधो वेधे पचा पाके हवो हूतौ वरो वृत्तौ ॥ ३.२.२४४ ॥

  ओषः प्लोषे नयो नाये ज्यानिर्जीर्णौ भ्रमो भ्रमौ ॥ ३.२.२४५ ॥

  स्फातिर्वृद्धौ प्रथा ख्यातौ स्पृष्टिः पृक्तौ स्नवः स्रवे ॥ ३.२.२४६ ॥

  एधा समृद्धौ स्फुरणे स्फुरणा प्रमितौ प्रमा ॥ ३.२.२४७ ॥

  प्रसूतिः प्रसवे श्च्योते प्राधारः क्लमथः क्लमे ॥ ३.२.२४८ ॥

  उत्कर्षोऽतिशये सन्धिः श्लेषे विषय आश्रये ॥ ३.२.२४९ ॥

  क्षिपायां क्षेपणं गीर्णिर्गिरौ गुरणमुद्यमे ॥ ३.२.२५० ॥

  उन्नाय उन्नये श्रायः श्रयणे जयने जयः ॥ ३.२.२५१ ॥

  निगादो निगदे मादो मद उद्वेग उद्भ्रमे ॥ ३.२.२५२ ॥

  विमर्दनं परिमलोऽभ्युपपत्तिरनुग्रहः ॥ ३.२.२५३ ॥

  निग्रहस्तद्विरुद्धः स्यादभियोगस्त्वभिग्रहः ॥ ३.२.२५४ ॥

  मुष्टिबन्धस्तु संग्राहो डिम्बे डमरविप्लवौ ॥ ३.२.२५५ ॥

  बन्धनं प्रसितिश्चारः स्पर्शः स्प्रष्टोपतप्तरि ॥ ३.२.२५६ ॥

  निकारो विप्रकारः स्यादाकारस्त्विङ्ग इङ्गितम् ॥ ३.२.२५७ ॥

  परिणामो विकारे द्वे समे विकृतिविक्रिये ॥ ३.२.२५८ ॥

  अपहारस्त्वपचयः समाहारः समुच्चयः ॥ ३.२.२५९ ॥

  प्रत्याहार उपादानं विहारस्तु परिक्रमः ॥ ३.२.२६० ॥

  अभिहारोऽभिग्रहणं निहारोऽभ्यवकर्षणम् ॥ ३.२.२६१ ॥

  अनुहारोऽनुकारः स्यादर्थस्यापगमे व्ययः ॥ ३.२.२६२ ॥

  प्रवाहस्तु प्रवृत्तिः स्यात्प्रवहो गमनं बहिः ॥ ३.२.२६३ ॥

  वियामो वियमो यामो यमः संयामसंयमौ ॥ ३.२.२६४ ॥

  हिम्साकर्माभिचारः स्याज्जागर्या जांगरा द्वयोः ॥ ३.२.२६५ ॥

  विघ्नोऽन्तरायः प्रत्यूहः स्यादुपघ्नोऽन्तिकाश्रये ॥ ३.२.२६६ ॥

  निर्वेश उपभोगः स्यात्परिसर्पः परिक्रिया ॥ ३.२.२६७ ॥

  विधुरं तु प्रविश्लेषेऽभिप्रायश्छन्द आशयः ॥ ३.२.२६८ ॥

  संक्षेपणं समसनं पर्यवस्था विरोधनम् ॥ ३.२.२६९ ॥

  परिसर्या परीसारः स्यादास्या त्वासना स्थितिः ॥ ३.२.२७० ॥

  विस्तारो विग्रहो व्यासः स च शब्दस्य विस्तरः ॥ ३.२.२७१ ॥

  संवाहनं मर्दनं स्याद्विनाशः स्याददर्शनम् ॥ ३.२.२७२ ॥

  संस्तवः स्यात्परिचयः प्रसरस्तु विसर्पणम् ॥ ३.२.२७३ ॥

  नीवाकस्तु प्रयामः स्यात्संनिधिः संनिकर्षणम् ॥ ३.२.२७४ ॥

  लवोऽभिलाषो लवने निष्पावः पवने पवः ॥ ३.२.२७५ ॥

  प्रस्तावः स्यादपसरस्त्रसरः सूत्रवेष्टनम् ॥ ३.२.२७६ ॥

  प्रजनः स्यादुपसरः प्रश्रयप्रणयौ समौ ॥ ३.२.२७७ ॥

  धीशक्तिर्निष्क्रमोऽस्त्री तु संक्रमो दुर्गसंचरः ॥ ३.२.२७८ ॥

  प्रत्युत्क्रमः प्रयोगार्थः प्रक्रमः स्यादुपक्रमः ॥ ३.२.२७९ ॥

  स्यादभ्यादानमुद्धात आरम्भः संभ्रमस्त्वरा ॥ ३.२.२८० ॥

  प्रतिबन्धः प्रविष्टम्भोऽवनायस्तु निपातनम् ॥ ३.२.२८१ ॥

  उपलम्भस्त्वनुभवः समालम्भो विलेपनम् ॥ ३.२.२८२ ॥

  विप्रलम्भो विप्रयोगो विलम्भस्त्वतिसर्जनम् ॥ ३.२.२८३ ॥

  विश्रावस्तु प्रतिख्यातिरवेक्षा प्रतिजागरः ॥ ३.२.२८४ ॥

  निपाठनिपठौ पाठे तेमस्तेमौ समुन्दने ॥ ३.२.२८५ ॥

  आदीनवास्रवौ क्लेशे मेलके संगसंगमौ ॥ ३.२.२८६ ॥

  संवीक्षनं विचयनं मार्गणं मृगणा मृगः ॥ ३.२.२८७ ॥

  परिरम्भः परिष्वङ्गः संश्लेष उपगूहनम् ॥ ३.२.२८८ ॥

  निर्वर्णनं तु निध्यानं दर्शनालोकनेक्षणम् ॥ ३.२.२८९ ॥

  प्रत्याख्यानं निरसनं प्रत्यादेशो निराकृतिः ॥ ३.२.२९० ॥

  उपशायो विशायश्च पर्यायशयनार्थकौ ॥ ३.२.२९१ ॥

  अर्तनं च ऋतीया च हृणीया च घृणार्थकाः ॥ ३.२.२९२ ॥

  स्याद्व्यत्यासो विपर्यासो व्यत्ययश्च विपर्यये ॥ ३.२.२९३ ॥

  पर्ययोऽतिक्रमस्तस्मिन्नतिपात उपात्ययः ॥ ३.२.२९४ ॥

  प्रेषणं यत्समाहूय तत्र स्यात्प्रतिशासनम् ॥ ३.२.२९५ ॥

  स संस्तावः क्रतुषु या स्तुतिभूमिर्द्विजन्मनाम् ॥ ३.२.२९६ ॥

  निधाय तक्ष्यते यत्र काष्ठे काष्ठं स उद्धनः ॥ ३.२.२९७ ॥

  स्तम्बघ्नस्तु स्तम्बघनः स्तम्बो येन निहन्यते ॥ ३.२.२९८ ॥

  आविधो विध्यते येन तत्र विष्वक्समे निघः ॥ ३.२.२९९ ॥

  उत्कारश्च निकारश्च द्वौ धान्योत्क्षेपणार्थकौ ॥ ३.२.३०० ॥

  निगारोद्गारविक्षावोद्ग्राहास्तु गरणादिषु ॥ ३.२.३०१ ॥

  आरत्यवरतिविरतय उपरामेऽथास्त्रियां तु निष्ठेवः ॥ ३.२.३०२ ॥

  निष्ठयूतिर्निष्ठेवननिष्ठीवनमित्यभिन्नानि ॥ ३.२.३०३ ॥

  जवने जूतिः सातिस्त्ववसाने स्यादथ ज्वरे जूर्तिः ॥ ३.२.३०४ ॥

  उदजस्तु पशु प्रेरणमकरणिरित्यादयः शापे ॥ ३.२.३०५ ॥

  गोत्रान्तेभ्यस्तस्य वृन्दमित्यौपगवकादिकम् ॥ ३.२.३०६ ॥

  आपूपिकं शाष्कुलिकमेवमाद्यमचेतसाम् ॥ ३.२.३०७ ॥

  माणवानां तु माणव्यं सहायानां सहायता ॥ ३.२.३०८ ॥

  हल्या हलानां ब्राह्मण्यवाडव्ये तु द्विजन्मनाम् ॥ ३.२.३०९ ॥

  द्वे पर्शुकानां पृष्ठानां पार्श्वं पृष्ठ्यमनुक्रमात् ॥ ३.२.३१० ॥

  खलानां खलिनी खल्याप्यथ मानुष्यकं नृणाम् ॥ ३.२.३११ ॥

  ग्रामता जनता धूम्या पाश्या गल्या पृथक्पृथक् ॥ ३.२.३१२ ॥

  अपि साहस्रकारीषवार्मणाथर्वणादिकं । ॥ ३.२.३१३ ॥

 ॥ नानार्थवर्गः ॥

  नानार्थाः केऽपि कान्तादि वर्गेष्वेवात्र कीर्तिताः ॥ ३.३.३१४ ॥

 ॥ । अथ नानार्थवर्गः ॥

  भूरिप्रयोगा ये येषु पर्यायेष्वपि तेषु ते ॥ ३.३.३१५ ॥

  आकाशे त्रिदिवे नाको लोकस्तु भुवने जने ॥ ३.३.३१६ ॥

  पद्ये यशसि च श्लोकः शरे खड्गे च सायकः ॥ ३.३.३१७ ॥

  जम्बुकौ क्रोष्टुवरुणौ पृथुकौ चिपिटार्भकौ ॥ ३.३.३१८ ॥

  आलोकौ दर्शनद्योतौ भेरीपटकमानकौ ॥ ३.३.३१९ ॥

  उत्सङ्गचिह्नयोरङ्कः कलङ्कोऽङ्कापवादयोः ॥ ३.३.३२० ॥

  तक्षको नागवर्द्धक्योरर्कः स्फटिकसूर्ययोः ॥ ३.३.३२१ ॥

  मरुते वेधसि ब्रघ्ने पुंसि कः कं शिरोऽम्बुनोः ॥ ३.३.३२२ ॥

  स्यात्पुलाकस्तुच्छधान्ये संक्षेपे भक्तसिक्थके ॥ ३.३.३२३ ॥

  उलूके करिणः पुच्छमूलोपान्ते च पेचकः ॥ ३.३.३२४ ॥

  कमण्डलौ च करकः सुगते च विनायकः ॥ ३.३.३२५ ॥

  किष्कुर्हस्ते वितस्तौ च शूककीटे च वृश्चिकः ॥ ३.३.३२६ ॥

  प्रतिकूले प्रतीकस्त्रिष्वेकदेशे तु पुंस्ययम् ॥ ३.३.३२७ ॥

  स्याद्भूतिकं तु भूनिम्बे कत्तृणे भूस्तृणेऽपि च ॥ ३.३.३२८ ॥

  ज्योत्स्निकायां च घोषे च कोशातक्यथ कट्फले ॥ ३.३.३२९ ॥

  सिते च खदिरे सोमवल्कः स्यादथ सिह्वके ॥ ३.३.३३० ॥

  तिलकल्के च पिण्याको बाह्लीकं रामठेऽपि च ॥ ३.३.३३१ ॥

  महेन्द्र गुग्गुलूलूकव्यालग्राहिषु कौशिकः ॥ ३.३.३३२ ॥

  रुक्तापशङ्कास्वातङ्कः स्वल्पेऽपि क्षुल्लकस्त्रिषु ॥ ३.३.३३३ ॥

  जैवातृकः शशाङ्केऽपि खुरेऽप्यश्वस्य वर्तकः ॥ ३.३.३३४ ॥

  व्याघ्रेऽपि पुण्डरीको ना यवान्यामपि दीपकः ॥ ३.३.३३५ ॥

  शालावृकाः कपिक्रोष्टुश्वानः स्वर्णेऽपि गैरिकम् ॥ ३.३.३३६ ॥

  पीडार्थेऽपि व्यलीकं स्यादलीकं त्वप्रियेऽनृते ॥ ३.३.३३७ ॥

  शीलान्वयावनूके द्वे शल्के शकलवल्कले ॥ ३.३.३३८ ॥

  साष्टे शते सुवर्णानां हेम्न्युरोभूषणे पले ॥ ३.३.३३९ ॥

  दीनारेऽपि च निष्कोऽस्त्री कल्कोऽस्त्री शमलैनसोः ॥ ३.३.३४० ॥

  दम्भेऽप्यथ पिनाकोऽस्त्री शूलशङ्करधन्वनोः ॥ ३.३.३४१ ॥

  धेनुका तु करेण्वां च मेघजाले च कालिका ॥ ३.३.३४२ ॥

  कारिका यातनावृत्त्योः कर्णिका कर्णभूषणे ॥ ३.३.३४३ ॥

  करिहस्तेऽङ्गुलौ पद्मबीजकोश्यां त्रिषूत्तरे ॥ ३.३.३४४ ॥

  वृन्दारकौ रूपिमुख्यावेके मुख्यान्यकेवलाः ॥ ३.३.३४५ ॥

  स्याद्दाम्भिकः कौक्कुटिको यश्चादूरेरितेक्षणः ॥ ३.३.३४६ ॥

  ललाटिकः प्रभोर्भालदर्शी कार्याक्षमश् ॥ ३.३.३४७ ॥

   च यः ॥ ३.३.३४८ ॥

  भूभृन्नितम्बवलयचक्रेषु कटकोऽस्त्रियाम् ॥ ३.३.३४९ ॥

  सूच्यग्रे क्षुद्रशत्रौ च रोमहर्षे च कण्टकः ॥ ३.३.३५० ॥

  पाकौ पक्तिशिशू मध्यरत्ने नेतरि नायकः ॥ ३.३.३५१ ॥

  पर्यङ्कः स्यात्परिकरे स्याद्व्याग्रेऽपि च लुब्धकः ॥ ३.३.३५२ ॥

  पेटकस्त्रिषु वृन्देऽपि गुरौ देश्ये च देशिकः ॥ ३.३.३५३ ॥

  खेटकौ ग्रामफलकौ धीवरेऽपिच जालिकः ॥ ३.३.३५४ ॥

  पुष्परेणौ च किञ्जल्कः शुल्कोऽस्त्री स्त्रीधनेऽपि च ॥ ३.३.३५५ ॥

  स्यात्कल्लोलेऽप्युत्कलिका वार्धकं भाववृन्दयोः ॥ ३.३.३५६ ॥

  करिण्यां चापि गणिका दारकौ बालभेदकौ ॥ ३.३.३५७ ॥

  अन्धेऽप्यनेडमूकः स्यात्टङ्कौ दर्पाश्मदारणौ ॥ ३.३.३५८ ॥

  मृद्भाण्डेऽप्युष्ट्रिका मन्थे खजकं रसदर्वके ॥ ३.३.३५९ ॥

          इति कान्ताः ॥ ३.३.३६० ॥

  मयूखस्त्विट्करज्वालास्वलिबाणौ शिलीमुखौ ॥ ३.३.३६१ ॥

  शङ्खो निधौ ललटास्थ्निकम्बौ न स्त्रीन्द्रियेऽपि खम् ॥ ३.३.३६२ ॥

  धृणिज्वाले अपि शिखे शैलवृक्षौ नगावगौ ॥ ३.३.३६३ ॥

          इति खान्ताः ॥ ३.३.३६४ ॥

  आशुगौ वायुविशिखौ शरार्कविहगाः खगाः ॥ ३.३.३६५ ॥

  पतङ्गौ पक्षिसूर्यौ च पूगः क्रमुकवृन्दयोः ॥ ३.३.३६६ ॥

  पशवोऽपि मृगा वेगः प्रवाहजवयोरपि ॥ ३.३.३६७ ॥

  परागः कौसुमे रेणौ स्नानीयादौ रजस्यपि ॥ ३.३.३६८ ॥

  गजेऽपि नागमातङ्गावपाङ्गस्तिलकेऽपि च ॥ ३.३.३६९ ॥

  सर्गः स्वभावनिर्मोक्षनिश्चयाध्यायसृष्टिषु ॥ ३.३.३७० ॥

  योगः संनहनोपायध्यानसंगतियुक्तिषु ॥ ३.३.३७१ ॥

  भोगः सुखे स्त्र्यादिभृतावहेश्च फणकाययोः ॥ ३.३.३७२ ॥

  चातके हरिणे पुंसि सारङ्गः शवले त्रिषु ॥ ३.३.३७३ ॥

  कपौ च प्लवगः शापे त्वभिषङ्गः पराभवे ॥ ३.३.३७४ ॥

  यानाद्यङ्गे युगः पुंसि युगं युग्मे कृतादिषु ॥ ३.३.३७५ ॥

  स्वर्गेषुपशुवाग्वज्र दिङ्नेत्रधृणिभूजले ॥ ३.३.३७६ ॥

  लक्ष्यदृष्ट्या स्त्रियां पुंसि गौर्लिङ्गं चिह्न शेफसोः ॥ ३.३.३७७ ॥

  शृङ्गं प्राधान्यसान्वोश्च वराङ्गं मूर्धगुह्ययोः ॥ ३.३.३७८ ॥

  भगं श्रीकाममाहात्म्यवीर्ययत्नार्ककीर्तिषु ॥ ३.३.३७९ ॥

            इति गान्ताः ॥ ३.३.३८० ॥

  परिघः परिघातेऽस्त्रेऽप्योघो वृन्देऽम्भसां रये ॥ ३.३.३८१ ॥

  मूल्ये पूजाविधावर्घोऽहोदुःखव्यसनेष्वघम् ॥ ३.३.३८२ ॥

  त्रिष्विष्टेऽल्पे लघुः काचाः शिक्यमृद्भेददृग्रुजः ॥ ३.३.३८३ ॥

            इति घान्ताः ॥ ३.३.३८४ ॥

  विपर्यासे विस्तरे च प्रपञ्चः पावके शुचिः ॥ ३.३.३८५ ॥

  मास्यमात्ये चाप्युपधे पुंसि मेध्ये सिते त्रिषु ॥ ३.३.३८६ ॥

  अभिष्वङ्गे स्पृहायां च गभस्तौ च रुचिः स्त्रियाम् ॥ ३.३.३८७ ॥

            इति चान्ताः ॥ ३.३.३८८ ॥

  प्रसन्ने भल्लुकेऽप्यच्छो गुच्छः स्तबक हारयोः ॥ ३.३.३८९ ॥

  परिधानाञ्चले कच्छो जलप्रान्ते त्रि लिङ्गकः ॥ ३.३.३९० ॥

             इति क्षेपकच्छान्ताः ॥ ३.३.३९१ ॥

  केकि तार्क्ष्यावहिभुजौ दन्तविप्राण्डजा द्विजाः ॥ ३.३.३९२ ॥

  अजा विष्णुहरच्छागा गोष्ठाध्वनिवहा व्रजाः ॥ ३.३.३९३ ॥

  धर्मराजौ जिनयमौ कुञ्जो दन्तेऽपि न स्त्रियाम् ॥ ३.३.३९४ ॥

  वलजे क्षेत्रपूर्द्वारे वलजा वल्गुदर्शना ॥ ३.३.३९५ ॥

  समे क्ष्मांशे रणेऽप्याजिः प्रजा स्यात्संततौ जने ॥ ३.३.३९६ ॥

  अब्जौ शङ्खशशाङ्कौ च स्वके नित्ये निजं त्रिषु ॥ ३.३.३९७ ॥

             इति जान्ताः ॥ ३.३.३९८ ॥

  पुंस्यात्मनि प्रवीणेच क्षेत्रज्ञो वाच्यलिङ्गकः ॥ ३.३.३९९ ॥

  संज्ञा स्याच्चेतना नाम हस्ताद्यैश्चार्थसूचना ॥ ३.३.४०० ॥

  दोषज्ञौ वैद्यविद्वांसौ ज्ञो विद्वान्सोमजोऽपि च ॥ ३.३.४०१ ॥

             इति ञान्ताः ॥ ३.३.४०२ ॥

  काकेभगण्डौ करटौ गजगण्डकटी कटौ ॥ ३.३.४०३ ॥

  शिपिविष्टस्तु खलतौ दुश्चर्मणि महेश्वरे ॥ ३.३.४०४ ॥

  देवशिल्पिन्यपि त्वष्टा दिष्टं दैवेऽपि न द्वयोः ॥ ३.३.४०५ ॥

  रसे कटुः कट्वकार्ये त्रिषु मत्सरतीक्ष्णयोः ॥ ३.३.४०६ ॥

  रिष्टं क्षेमाशुभाभावेष्वरिष्टे तु शुभाशुभे ॥ ३.३.४०७ ॥

  मायानिश्चलयन्त्रेषु कैतवानृतराशिषु ॥ ३.३.४०८ ॥

  अयोघने शैलशृङ्गे सीराङ्गे कूटमस्त्रियाम् ॥ ३.३.४०९ ॥

  सूक्ष्मैलायां त्रुटिः स्त्री स्यात्कालेऽल्पे संशयेऽपि सा ॥ ३.३.४१० ॥

  अत्युत्कर्षाश्रयः कोट्यो मूले लग्नकचे जटा ॥ ३.३.४११ ॥

  व्युष्टिः फले समृद्धौ च दृष्टिर्ज्ञानेऽक्ष्णि दर्शने ॥ ३.३.४१२ ॥

  इष्टिर्योगेच्छयोः सृष्टं निश्चिते बहुनि त्रिषु (ऽबहूनिऽ? ॥ ३.३.४१३ ॥

  कष्टे तु कृच्छ्रगहने दक्षामन्दागदेषु तु ॥ ३.३.४१४ ॥

  पटुर्द्वौ वाच्यलिङ्गौ च नीलकण्ठः शिवेऽपि च ॥ ३.३.४१५ ॥

  पोटा दासी द्विलिंगा च घृष्टी घर्षणसूकरौ ॥ ३.३.४१६ ॥

  घटा घोष्ठ्यां हस्तिपङ्क्तौ कृपीटमुदरे जले ॥ ३.३.४१७ ॥

                  इति टान्ताः ॥ ३.३.४१८ ॥

  पुंसि कोष्ठोऽन्तर्जठरं कुसूलोऽन्तर्गृहं तथा ॥ ३.३.४१९ ॥

  निष्ठा निष्पत्तिनाशान्ताः काष्ठोत्कर्षे स्थितौ दिशि ॥ ३.३.४२० ॥

  त्रिषु ज्येष्ठोऽतिशस्तेऽपि कनिष्ठोऽतियुवाल्पयोः ॥ ३.३.४२१ ॥

                    इति ठान्ताः ॥ ३.३.४२२ ॥

  दण्डोऽस्त्री लगुडेऽपि स्याद्गुडो गोलेक्षुपाकयोः ॥ ३.३.४२३ ॥

  सर्प मांसात्पशू व्याडौ गोभूवाचस्त्विडा इलाः ॥ ३.३.४२४ ॥

  क्ष्वेडवंशशलाकापि नाडी कालेऽपि षट्क्षणे ॥ ३.३.४२५ ॥

  काण्डोऽस्त्री दण्डबाणार्ववर्गावसरवारिषु ॥ ३.३.४२६ ॥

  स्याद्भाण्डमश्वाभरणेऽमत्रे मूलवणिग्धने ॥ ३.३.४२७ ॥

              इति डान्ताः ॥ ३.३.४२८ ॥

  भृशप्रतिज्ञयोर्बाढं प्रगाढं भृशकृच्छ्रयोः ॥ ३.३.४२९ ॥

  संघातग्रासयोः पिण्डी द्वयोः पुंसि कलेवरे ॥ ३.३.४३० ॥

  गण्डौ कपोलविस्फोटौ मुण्डकस्त्रिषु मुण्डिते ॥ ३.३.४३१ ॥

  इक्षुभेदेऽपि खण्डोऽस्त्री शिखण्डो बर्हचूडयोः ॥ ३.३.४३२ ॥

  शक्तस्थूलौ त्रिषु दृढौ व्यूढौ विन्यस्तसंहतौ ॥ ३.३.४३३ ॥

               इति ढान्ताः ॥ ३.३.४३४ ॥

  भ्रूणोऽर्भके स्त्रैणगर्भे बाणो बलिसुते शरे ॥ ३.३.४३५ ॥

  कणोऽतिसूक्ष्मे धान्यांशे संघाते प्रमथे गणः ॥ ३.३.४३६ ॥

  पणो द्यूतादिषूत्सृष्टे भृतौ मूल्ये धनेऽपि च ॥ ३.३.४३७ ॥

  मौर्व्यां द्रव्याश्रिते सत्वशौर्यसन्ध्यादिके गुणः ॥ ३.३.४३८ ॥

  निर्व्यापारस्थितौ कालविशेषोत्सवयोः क्षणः ॥ ३.३.४३९ ॥

  वर्णो द्विजादौ शुक्लादौ स्तुतौ वर्णं तु वाक्षरे ॥ ३.३.४४० ॥

  अरुणो भास्करेऽपि स्याद्वर्णभेदेऽपि च त्रिषु ॥ ३.३.४४१ ॥

  स्थाणुः शर्वोऽप्यथ द्रोणः काकेऽप्याजौ रवे रणः ॥ ३.३.४४२ ॥

  ग्रामणीर्नापिते पुंसि श्रेष्ठे ग्रामाधिपे त्रिषु ॥ ३.३.४४३ ॥

  ऊर्णा मेषादिलोम्नि स्यादावर्ते चान्तरा भ्रुवोः ॥ ३.३.४४४ ॥

  हरिणी स्यान्मृगी हेमप्रतिमा हरिता च या ॥ ३.३.४४५ ॥

  त्रिषु पाण्डौ च हरिणः स्थूणा स्तम्भेऽपि वेश्मनः ॥ ३.३.४४६ ॥

  त्रिष्णे स्पृहापिपासे द्वे जुगुप्साकरुणे घृणे ॥ ३.३.४४७ ॥

  वणिक्पथे च विपणिः सुरा प्रत्यक्च वारुणी ॥ ३.३.४४८ ॥

  करेणुरिभ्यां स्त्री नेभे द्रविणं तु बलं धनम् ॥ ३.३.४४९ ॥

  शरणं गृहरक्षित्रोः श्रीपर्णं कमलेऽपि च ॥ ३.३.४५० ॥

  विषाभिमरलोहेषु तीक्ष्णं क्लीबे खरे त्रिषु ॥ ३.३.४५१ ॥

  प्रमाणं हेतुमर्यादाशास्त्रेयत्ताप्रमातृषु ॥ ३.३.४५२ ॥

  करणं साधकतमं क्षेत्रगात्रेन्द्रियेष्वपि �� ३.३.४५३ ॥

  प्राण्युत्पादे संसरणमसंबाधचमूगतौ ॥ ३.३.४५४ ॥

  घण्टापथेऽथ वान्तान्ने समुद्गिरणमुन्नये ॥ ३.३.४५५ ॥

  अतस्त्रिषु विषाणं स्यात्पशुशृङ्गेभदन्तयोः ॥ ३.३.४५६ ॥

  प्रवणे क्रमनिम्नोर्व्यां प्रह्वे ना तु चतुष्पथे ॥ ३.३.४५७ ॥

  संकीर्णौ निचिताशुद्धा विरिणं शून्यमूषरम् ॥ ३.३.४५८ ॥

  सेतौ च चरणो वेणी नदीभेदे कचोच्चये ॥ ३.३.४५९ ॥

          इति णान्ताः ॥ ३.३.४६० ॥

  देवसूर्यौ विवस्वन्तौ सरस्वन्तौनदार्णवौ ॥ ३.३.४६१ ॥

  पक्षितार्क्ष्यौ गरुत्मन्तौ शकुन्तौ भासपक्षिणौ ॥ ३.३.४६२ ॥

  अग्न्युत्पातौ धूमकेतू जीमूतौ मेघपर्वतौ ॥ ३.३.४६३ ॥

  हस्तौ तु पाणिनक्षत्रे मरुतौ पवनामरौ ॥ ३.३.४६४ ॥

  यन्ता हस्तिपके सूते भर्ता धातरि पोष्टरि ॥ ३.३.४६५ ॥

  यानपात्रे शिशौ पोतः प्रेतः प्राण्यन्तरे मृते ॥ ३.३.४६६ ॥

  ग्रहभेदे ध्वजे केतुः पार्थिवे तनये सुतः ॥ ३.३.४६७ ॥

  स्थपतिः कारुभेदेऽपि भूभृद्भूमिधरे नृपे ॥ ३.३.४६८ ॥

  मूर्धाभिषिक्तो भूपेऽपि ऋतुः स्त्री कुसुमेऽपि च ॥ ३.३.४६९ ॥

  विष्णावप्यजिताव्यक्तौ सूतस्त्वष्टरि सारथौ ॥ ३.३.४७० ॥

  व्यक्तः प्राज्ञेऽपि दृष्टान्तावुभौ शास्त्रनिदर्शने ॥ ३.३.४७१ ॥

  क्षत्ता स्यात्सारथौ द्वाःस्थे क्षत्रियायां च शूद्रजे ॥ ३.३.४७२ ॥

  वृत्तान्तः स्यात्प्रकरणे प्रकारे कार्त्स्न्यवार्तयोः ॥ ३.३.४७३ ॥

  आनर्तः समरे नृत्यस्थान नीवृद्विशेषयोः ॥ ३.३.४७४ ॥

  कृतान्तो यम सिद्धान्त दैवाकुशलकर्मसु ॥ ३.३.४७५ ॥

  श्लेष्मादि रस रक्तादि महा भूतानि तद्गुणाः ॥ ३.३.४७६ ॥

  इन्द्रियाण्यश्म विकृतिः शब्दयोनिश्च धातवः ॥ ३.३.४७७ ॥

  कक्षान्तरेऽपि शुद्धान्तो भूपस्यासर्व गोचरे ॥ ३.३.४७८ ॥

  कासू सामर्थ्ययोः शक्तिर्मूर्तिः काठिन्यकाययोः । । ॥ ३.३.४७९ ॥

  विस्तार वल्लयोर्व्रततिर्वसती रात्रिवेश्मनोः ॥ ३.३.४८० ॥

  क्षयार्चयोरपचितिः सातिर्दानावसानयोः । । ॥ ३.३.४८१ ॥

  आर्तिः पीडा धनुष्कोट्योर्जातिः सामान्यजन्मनोः ॥ ३.३.४८२ ॥

  प्रचार स्यन्दयो रीतिरीतिर्डिम्ब प्रवासयोः ॥ ३.३.४८३ ॥

  उदयेऽधिगमे प्राप्तिस्त्रेता त्वग्नित्रये युगे ॥ ३.३.४८४ ॥

  वीणाभेदेऽपि महती भूतिर्भस्मनि सम्पदि ॥ ३.३.४८५ ॥

  नदी नगर्योर्नागानां भोगवत्यथ संगरे ॥ ३.३.४८६ ॥

  संगे सभायां समितिः क्षयवासावपि क्षिती ॥ ३.३.४८७ ॥

  रवेरर्चिश्च शस्त्रं च वह्निज्वाला च हेतयः ॥ ३.३.४८८ ॥

  जगती जगति छन्दोविशेषोऽपि क्षितावपि ॥ ३.३.४८९ ॥

  पङ्क्तिश्छन्दोऽपि दशमं स्यात्प्रभावेऽपि चायतिः ॥ ३.३.४९० ॥

  पत्तिर्गतौ च मूले तु पक्षतिः पक्षभेदयोः ॥ ३.३.४९१ ॥

  प्रकृतिर्योनिलिङ्गे च कैशिक्याद्याश्च वृत्तयः ॥ ३.३.४९२ ॥

  सिकताः स्युर्वालुकापि वेदे श्रवसि च श्रुतिः ॥ ३.३.४९३ ॥

  वनिता जनितात्यर्थानुरागायां च योषिति ॥ ३.३.४९४ ॥

  गुप्तिः क्षितिव्युदासेऽपि धृतिर्धारणधैर्ययोः ॥ ३.३.४९५ ॥

  बृहती क्षुद्र वार्ताकी छन्दोभेदे महत्यपि ॥ ३.३.४९६ ॥

  वासिता स्त्री करिण्योश्च वार्ता वृत्तौ जनश्रुतौ ॥ ३.३.४९७ ॥

  वार्तं फल्गुन्यरोगे च त्रिष्वप्सु च घृतामृते ॥ ३.३.४९८ ॥

  कलधौतं रूप्यहेम्नोर्निमित्तं हेतुलक्ष्मणोः ॥ ३.३.४९९ ॥

  श्रुतं शास्त्रावधृतयोर्युगपर्याप्तयोः कृतम् ॥ ३.३.५०० ॥

  अत्याहितं महाभीतिः कर्म जीवानपेक्षि च ॥ ३.३.५०१ ॥

  युक्ते क्ष्मादावृते भूतं प्राण्यतीते समे त्रिषु ॥ ३.३.५०२ ॥

  वृत्तं पद्ये चरित्रे त्रिष्वतीते दृढनिस्तले ॥ ३.३.५०३ ॥

  महद्राज्यं चावगीतं जन्ये स्याद्गर्हिते त्रिषु ॥ ३.३.५०४ ॥

  श्वेतं रूप्येऽपि रजतं हेम्नि रूप्ये सिते त्रिषु ॥ ३.३.५०५ ॥

  त्रिष्वितो जगदिङ्गेऽपि रक्तं नील्यादि रागि च ॥ ३.३.५०६ ॥

  अवदातः सिते पीते शुद्धे बद्धार्जुनौ सितौ ॥ ३.३.५०७ ॥

  युक्तेऽति संस्कृतेऽमर्षिण्यभिनीतोऽथ संस्कृतम् ॥ ३.३.५०८ ॥

  कृत्रिमे लक्षणोपेतेऽप्यनन्तोऽनवधावपि ॥ ३.३.५०९ ॥

  ख्याते हृष्टे प्रतीतोऽभिजातस्तु कुलजे बुधे ॥ ३.३.५१० ॥

  विविक्तौ पूतविजनौ मूर्छितौ मूढसोच्छ्रयौ ॥ ३.३.५११ ॥

  द्वौ चाम्ल परुषौ शुक्तौ शिती धवलमेचकौ ॥ ३.३.५१२ ॥

  सत्ये साधौ विद्यमाने प्रशस्तेऽभ्यर्हिते च सत् ॥ ३.३.५१३ ॥

  पुरस्कृतः पूजितेऽरात्यभियुक्तेऽग्रतः कृते ॥ ३.३.५१४ ॥

  निवातावाश्रयावातौ शस्त्राभेद्यं च वर्म यत् ॥ ३.३.५१५ ॥

  जातोन्नद्धप्रवृद्धाः स्युरुच्छ्रिता उत्थितास्त्वमी ॥ ३.३.५१६ ॥

  वृद्धिमत्प्रोद्यतोत्पन्ना आदृतौ सादरार्चितौ ॥ ३.३.५१७ ॥

  समूहोत्पन्नयोर्जातमहिजिच्छ्रीपतीन्द्रयोः ॥ ३.३.५१८ ॥

  सौप्तिकेऽपि प्रपातोऽथावपातावतटावटौ ॥ ३.३.५१९ ॥

  समित्सङ्गे रणेऽपि स्त्री व्यवस्थायामपि स्थितिः ॥ ३.३.५२० ॥

  अर्थोऽभिधेय रै वस्तु प्रयोजन निवृत्तिषु ॥ ३.३.५२१ ॥

  निपानागमयोस्तीर्थमृषि जुष्टे जले गुरौ ॥ ३.३.५२२ ॥

  समर्थस्त्रिषु शक्तिस्थे संबद्धार्थे हितेऽपि च ॥ ३.३.५२३ ॥

  दशमीस्थौ क्षीणराग वृद्धौ वीथी पदव्यपि ॥ ३.३.५२४ ॥

  आस्थानी यत्नयोरास्था प्रस्थोऽस्त्री सानु मानयोः ॥ ३.३.५२५ ॥

  शास्त्र द्रविणयोर्ग्रन्थः संस्थाधारे स्थितौ मृतौ ॥ ३.३.५२६ ॥

                    इति थान्ताः ॥ ३.३.५२७ ॥

  अभिप्राय वशौ छन्दावब्दौ जीमूत वत्सरौ ॥ ३.३.५२८ ॥

  अपवादौ तु निन्दाज्ञे दायादौ सुत बान्धवौ ॥ ३.३.५२९ ॥

  पादा रश्म्यङ्घ्रि तुर्यांशाश्चन्द्राग्न्यर्कास्तमोनुदः ॥ ३.३.५३० ॥

  निर्वादो जनवादेऽपि शादो जम्बाल शष्पयोः ॥ ३.३.५३१ ॥

  आरावे रुदिते त्रातर्याक्रन्दो दारुणे रणे ॥ ३.३.५३२ ॥

  स्यात्प्रसादोऽनुरगेऽपि सूदः स्याद्व्यञ्जनेऽपि च ॥ ३.३.५३३ ॥

  गोष्ठाध्यक्षेऽपि गोविन्दो हर्षेऽप्यामोदवन्मदः ॥ ३.३.५३४ ॥

  प्राधान्ये राजलिङ्गे च वृषाङ्गे ककुदोऽस्त्रियाम् ॥ ३.३.५३५ ॥

  स्त्री संविज्ज्ञान संभाषा क्रियाकाराजि नामसु ॥ ३.३.५३६ ॥

  धर्मे रहस्युपनिषत्स्यादृतौ वत्सरे शरत् ॥ ३.३.५३७ ॥

  पदं व्यवसिति त्राण स्थान लक्ष्माङ्घ्रि वस्तुषु ॥ ३.३.५३८ ॥

  गोष्पदं सेविते माने प्रतिष्ठा कृत्यमास्पदम् ॥ ३.३.५३९ ॥

  त्रिष्विष्ट मधुरौ स्वादू मृदू चातीक्ष्ण कोमलौ ॥ ३.३.५४० ॥

  मूढाल्पापटु निर्भाग्या मन्दाः स्युर्द्वौ तु शारदौ ॥ ३.३.५४१ ॥

  प्रत्यग्राप्रतिभौ विद्वत्सुप्रगल्भौ विशारदौ ॥ ३.३.५४२ ॥

              इति दान्ताः ॥ ३.३.५४३ ॥

  व्यामो वटश्च न्यग्रोधावुत्सेधः काय उन्नतिः ॥ ३.३.५४४ ॥

  पर्याहारश्च मार्गश्,ह्च विवधौ वीवधौ च तौ ॥ ३.३.५४५ ॥

  परिधिर्यज्ञिय तरोः शाखायामुपसूर्यके ॥ ३.३.५४६ ॥

  बन्धकं व्यसनं चेतः पीडाधिष्ठानमाधयः ॥ ३.३.५४७ ॥

  स्युः समर्थन नीवाक नियमाश्च समाधयः ॥ ३.३.५४८ ॥

  दोषोत्पादेऽनुबन्धः स्यात्प्रकृतस्यादि विनश्वरे ॥ ३.३.५४९ ॥

  मुख्यानुयायिनि शिशौ प्रकृत्यानुवर्तने ॥ ३.३.५५० ॥

  विधुर्विष्णौ चन्द्रमसि परिच्छेदे बिलेऽवधिः ॥ ३.३.५५१ ॥

  विधिर्विधाने दैवेऽपि प्रणिधिः प्रार्थने चरे ॥ ३.३.५५२ ॥

  बुध वृद्धौ पण्डितेऽपि स्कन्धः समुदयेऽपि च ॥ ३.३.५५३ ॥

  देशे नद विशेषेऽब्धौ सिन्धुर्ना सरिति स्त्रियाम् ॥ ३.३.५५४ ॥

  विधा विधौ प्रकारे च साधू रम्येऽपि च त्रिषु ॥ ३.३.५५५ ॥

  वधूर्जाया स्नुषा स्त्री च सुधा लेपोऽमृतं स्नुही ॥ ३.३.५५६ ॥

  सन्धा प्रतिज्ञा मर्यादा श्रद्धा संप्रत्ययः स्पृहा ॥ ३.३.५५७ ॥

  मधु मद्ये पुष्परसे क्षौद्रेऽप्यन्धं तमस्यपि ॥ ३.३.५५८ ॥

  अतस्त्रिषु समुन्नद्धौ पण्डितंमन्य गर्वितौ ॥ ३.३.५५९ ॥

  ब्रह्मबन्धुरधिक्षेपे निर्देशेऽथावलम्बितः ॥ ३.३.५६० ॥

  अविदूरोऽप्यवष्टब्धः प्रसिद्धौ ख्यात भूषितौ ॥ ३.३.५६१ ॥

  लेशेऽपि गन्धः संबाधो गुह्यसंकुलयोरपि ॥ ३.३.५६२ ॥

  बाधा निषेधे दुःखे च ज्ञातृचान्द्रिसुरा बुधाः ॥ ३.३.५६३ ॥

 ॥ । इति धान्ताः ॥

  सूर्य वह्नी चित्रभानू भानू रश्मि दिवाकरौ ॥ ३.३.५६४ ॥

  भूतात्मानौ धातृ देहौ मूर्ख नीचौ पृथग्जनौ ॥ ३.३.५६५ ॥

  ग्रावाणौ शैलपाषाणौ पत्रिणौ शरपक्षिणौ ॥ ३.३.५६६ ॥

  तरुशैलौ शिखरिणौ शिखिनौ वह्नि बर्हिणौ ॥ ३.३.५६७ ॥

  प्रतियत्नावुभौ लिप्सोपग्रहावथ सादिनौ ॥ ३.३.५६८ ॥

  द्वौ सारथि हयारोहौ वाजिनोऽश्वेषु पक्षिणः ॥ ३.३.५६९ ॥

  कुलेऽप्यभिजनो जन्म भूम्यामप्यथ हायनाः ॥ ३.३.५७० ॥

  वर्षार्चिर्व्रीहिभेदाश्च चन्द्राग्न्यर्का विरोचनाः ॥ ३.३.५७१ ॥

  केशेऽपि वृजिनो विश्वकर्मार्क सुरशिल्पिनोः ॥ ३.३.५७२ ॥

  आत्मा यत्नो धृतिर्बुद्धिः स्वभावो ब्रह्म वर्ष्म च ॥ ३.३.५७३ ॥

  शक्रो घातुक मत्तेभो वर्षुकाब्दो घनाघनः ॥ ३.३.५७४ ॥

  अभिमानोऽर्थादि दर्पे ज्ञाने प्रणय हिंसयोः ॥ ३.३.५७५ ॥

  घनो मेघे मूर्तिगुणे त्रिषु मूर्ते निरन्तरे ॥ ३.३.५७६ ॥

  इनः सूर्ये प्रभौ राजा मृगाङ्के क्षत्रिये नृपे ॥ ३.३.५७७ ॥

  वाणिन्यौ नर्तकी दूत्यौ स्रवन्त्यामपि वाहिनी ॥ ३.३.५७८ ॥

  ह्लादिन्यौ वज्रतडितौ वन्दायामपि कामिनी ॥ ३.३.५७९ ॥

  त्वग्देहयोरपि तनुः सूनाधो जिह्विकापि च ॥ ३.३.५८० ॥

  क्रतु विस्तारयोरस्त्री वितानं त्रिषु तुच्छके ॥ ३.३.५८१ ॥

  मन्देऽथ केतनं कृत्ये केतावुपनिमन्त्रणे ॥ ३.३.५८२ ॥

  वेदस्तत्त्वं तपो ब्रह्म ब्रह्मा विप्रः प्रजापतिः ॥ ३.३.५८३ ॥

  उत्साहने च हिंसायां सूचने चापि गन्धनम् ॥ ३.३.५८४ ॥

  आतञ्चनं प्रतीवाप जवनाप्यायनार्थकम् ॥ ३.३.५८५ ॥

  व्यञ्जनं लाञ्छनं श्मश्रु निष्ठानावयवेष्वपि ॥ ३.३.५८६ ॥

  स्यात्कौलीनं लोकवादे युद्धे पश्वहि पक्षिणाम् ॥ ३.३.५८७ ॥

  स्यादुद्यानं निःसरणे वनभेदे प्रयोजने ॥ ३.३.५८८ ॥

  अवकाशे स्थितौ स्थानं क्रीडादावपि देवनम् ॥ ३.३.५८९ ॥

  व्युत्थानं प्रतिरोधे च विरोधाचरणेऽपि च ॥ ३.३.५९० ॥

  उत्थानं पौरुषे तन्त्रे संनिविष्टोद्गमेऽपि च ॥ ३.३.५९१ ॥

  मारणे मृतसंस्कारे गतौ द्रव्येऽर्थ दापने ॥ ३.३.५९२ ॥

  निर्वर्तनोपकरणानुव्रज्यासु च साधनम् ॥ ३.३.५९३ ॥

  निर्यातनं वैर शुद्धौ दाने न्यासार्पणेऽपि च ॥ ३.३.५९४ ॥

  व्यसनं विपदि भ्रंशे दोषे कामजकोपजे ॥ ३.३.५९५ ॥

  पक्ष्माक्षिलोम्नि किञ्जल्के तन्त्वाद्यम्शेऽप्यणीयसि ॥ ३.३.५९६ ॥

  तिथिभेदे क्षणे पर्व वर्त्म नेत्रच्छदेऽध्वनि ॥ ३.३.५९७ ॥

  अकार्यगुह्ये कौपीनं मैथुनं संगतौ रते ॥ ३.३.५९८ ॥

  प्रधानं परमात्मा धीः प्रज्ञानं बुद्धिचिह्नयोः ॥ ३.३.५९९ ॥

  प्रसूनं पुष्पफलयोर्निधनं कुलनाशयोः ॥ ३.३.६०० ॥

  क्रन्दने रोदनाह्वाने वर्ष्म देहप्रमाणयोः ॥ ३.३.६०१ ॥

  गृहदेहत्विट्प्रभावा धामान्यथ चतुष्पथे ॥ ३.३.६०२ ॥

  संनिवेशे च संस्थानं लक्ष्म चिह्नप्रधानयोः ॥ ३.३.६०३ ॥

  आच्छादने संविधानमपवारणमित्युभे ॥ ३.३.६०४ ॥

  आराधनं साधने स्यादवाप्तौ तोषणेऽपि च ॥ ३.३.६०५ ॥

  अधिष्ठानं चक्रपुरप्रभावाध्यासनेष्वपि ॥ ३.३.६०६ ॥

  रत्नं स्वजातिश्रेष्ठेऽपि वने सलिलकानने ॥ ३.३.६०७ ॥

  तलिनं विरले स्तोके वाच्यलिङ्गं तथोत्तरे ॥ ३.३.६०८ ॥

  समानाः सत्समैके स्युः पिशुनौ खलसूचकौ ॥ ३.३.६०९ ॥

  हीनन्यूनावूनगर्ह्यौ वेगिशूरौ तरस्विनौ ॥ ३.३.६१० ॥

  अभिपन्नोऽपराद्धोऽभिग्रस्तव्यापद्गतावपि ॥ ३.३.६११ ॥

 ॥ । इति नान्ताः ॥

  कलापो भूषणे बर्हे तूणीरे संहतावपि ॥ ३.३.६१२ ॥

  परिच्छदे परीवापः पर्युप्तौ सलिलस्थितौ ॥ ३.३.६१३ ॥

  गोधुग्गोष्ठपती गोपौ हरविष्णू वृषाकपी ॥ ३.३.६१४ ॥

  बाष्पमूष्माश्रु कशिपु त्वन्नमाच्छादनं द्वयम् ॥ ३.३.६१५ ॥

  तल्पं शय्याट्टदारेषु स्तम्बेऽपि विटपोऽस्त्रियाम् ॥ ३.३.६१६ ॥

  प्राप्तरूपस्वरूपाभिरूपा बुधमनोज्ञयोः ॥ ३.३.६१७ ॥

  भेद्यलिङ्गा अमी कूर्मी वीणाभेदश्च कच्छपी ॥ ३.३.६१८ ॥

  कुतपो मृगरोमोत्थपटे चाह्नो.ष्टमेंऽशके ॥ ३.३.६१९ ॥

 ॥ । इति पान्ताः ॥

  शिफा शिखायां सरिति मांसिकायां च मातरि ॥ ३.३.६२० ॥

  शफं मूले तरूणां स्याद्गवादीनां खुरेऽपि च ॥ ३.३.६२१ ॥

  गुल्फः स्याद्गुंफने बाहोरलंकारे च कीर्तितः ॥ ३.३.६२२ ॥

  रवर्णे पुंसि रेफः स्यात्कुत्सिते वाच्यलिङ्गकः ॥ ३.३.६२३ ॥

 ॥ । इति फान्ताः ॥

  अन्तराभवसत्वेऽश्वे गन्धर्वो दिव्यगायने ॥ ३.३.६२४ ॥

  कम्बुर्ना वलये शङ्खे द्विजिह्वौ सर्पसूचकौ ॥ ३.३.६२५ ॥

  पूर्वोऽन्यलिङ्गः प्रागाह पुमूबहुत्वेऽपि पूर्वजान् ॥ ३.३.६२६ ॥

  चित्रपुङ्खेऽपि कादम्बो नितम्बोऽद्रितटे कटौ ॥ ३.३.६२७ ॥

  दर्वी फणापि बिम्बोऽस्त्री मण्डलेऽपि च ॥ ३.३.६२८ ॥

 ॥ । इति बान्ताः ॥

  कुम्भौ घटेभमूर्धांशौ डिम्भौ तु शिशुबालिशौ ॥ ३.३.६२९ ॥

  स्तम्भौ स्थूणाजडीभावौ शम्भू ब्रह्मत्रिलोचनौ ॥ ३.३.६३० ॥

  कुक्षिभ्रूणार्भका गर्भा विस्रम्भः प्रणयेऽपि च ॥ ३.३.६३१ ॥

  स्याद्भेर्यां दुन्दुभिः पुंसि स्यादक्षे दुन्दुभिः स्त्रियाम् ॥ ३.३.६३२ ॥

  स्यान्महारजते क्लीबं कुसुम्भं करके पुमान् ॥ ३.३.६३३ ॥

  क्षत्रियेऽपि च नाभिर्ना सुरभिर्गवि च स्त्रियाम् ॥ ३.३.६३४ ॥

  सभा संसदि सभ्ये च त्रिष्वध्यक्षेऽपि वल्लभः ॥ ३.३.६३५ ॥

 ॥ । इति भान्ताः ॥

  किरण प्रग्रहौ रश्मी कपिभेकौ प्लवङ्गमौ ॥ ३.३.६३६ ॥

  इच्छामनोभवौ कामौ शक्त्युद्योगौ पराक्रमौ ॥ ३.३.६३७ ॥

  धर्माः पुण्ययमन्यायस्वभावाचारसोमपाः ॥ ३.३.६३८ ॥

  उपायपूर्व आरम्भ उपधा चाप्युपक्रमः ॥ ३.३.६३९ ॥

  वणिक्पथः पुरं वेदो निगमा नागरो वणिक् ॥ ३.३.६४० ॥

  नैगमौ द्वौ बले रामो नीलचारुसिते त्रिषु ॥ ३.३.६४१ ॥

  शब्दादिपूर्वो वृन्देऽपि ग्रामः क्रान्तौ च विक्रमः ॥ ३.३.६४२ ॥

  स्तोमः स्तोत्रेऽध्वरे वृन्दे जिह्वास्तु कुतिलेऽलसे ॥ ३.३.६४३ ॥

  उष्णेऽपि घर्मश्चेष्टालङ्कारे भ्रान्तौ च विभ्रमः ॥ ३.३.६४४ ॥

  गुल्मा रुक्स्तम्बसेनाश्च जामिः स्वसृकुलस्त्रियोः ॥ ३.३.६४५ ॥

  क्षितिक्षान्त्योः क्षमा युक्ते क्षमं शक्ते हिते त्रिषु ॥ ३.३.६४६ ॥

  त्रिषु श्यामौ हरित्कृष्णौ श्यामा स्याच्छारिवा निशा ॥ ३.३.६४७ ॥

  ललामं पुच्छपुण्ड्राश्वभूषाप्राधान्यकेतुषु ॥ ३.३.६४८ ॥

  सूक्ष्ममध्यात्ममप्याद्ये प्रधाने प्रथमस्त्रिषु ॥ ३.३.६४९ ॥

  वामौ वल्गुप्रतीपौ द्वावधमौ न्यूनकुत्सितौ ॥ ३.३.६५० ॥

  जीर्णं च परिभुक्तं च यातयाममिदं द्वयम् ॥ ३.३.६५१ ॥

 ॥ । इति गान्ताः ॥

  तुरङ्गगरुडौ तार्क्ष्यौ निलयापचयौ क्षयौ ॥ ३.३.६५२ ॥

  श्वशुर्यौ देवरश्यालौ भ्रातृव्यौ भ्रातृजद्विषौ ॥ ३.३.६५३ ॥

  पर्जन्यौ रसदब्देन्द्रौ स्यादर्यः स्वामिवैश्ययोः ॥ ३.३.६५४ ॥

  तिष्यः पुष्ये कलियुगे पर्यायोऽवसरे क्रमे ॥ ३.३.६५५ ॥

  प्रत्ययोऽधीन शपथज्ञानविश्वासहेतुषु ॥ ३.३.६५६ ॥

  रन्ध्रे शब्देऽथानुशयो दीर्घद्वेषानुतापयोः ॥ ३.३.६५७ ॥

  स्थूलोच्चयस्त्वसाकल्ये नागानां मध्यमे गते ॥ ३.३.६५८ ॥

  समयाः शपथाचारकालसिद्धान्तसंविदः ॥ ३.३.६५९ ॥

  व्यसनान्यशुभं दैवं विपदित्यनयास्त्रयः ॥ ३.३.६६० ॥

  अत्ययोऽतिक्रमे कृच्छ्रे दोषे दण्डेऽप्यथापदि ॥ ३.३.६६१ ॥

  युद्धायत्योः संपरायः पूज्यस्तु श्वशुरेऽपि च ॥ ३.३.६६२ ॥

  पस्चादवस्थायि बलं समवायश्च सन्नयौ ॥ ३.३.६६३ ॥

  संघाते संनिवेशे च संस्त्यायः प्रणयास्त्वमी ॥ ३.३.६६४ ॥

  विस्रम्भयाञ्चाप्रेमाणो विरोधेऽपि समुच्छ्रयः ॥ ३.३.६६५ ॥

  विषयो यस्य यो ज्ञातस्तत्र शब्दादिकेष्वपि ॥ ३.३.६६६ ॥

  निर्यासेऽपि कषायो स्त्री सभायां च प्रतिश्रयः ॥ ३.३.६६७ ॥

  प्रायो भूम्न्यन्तगमने मन्युर्दैन्ये क्रतौ क्रुधि ॥ ३.३.६६८ ॥

  रहस्योपस्थयोर्गुह्यं सत्यं शपथतथ्ययोः ॥ ३.३.६६९ ॥

  वीर्यं बले प्रभावे च द्रव्यं भव्ये गुणाश्रये ॥ ३.३.६७० ॥

  धिष्ण्यं स्थाने गृहे भेऽग्नौ भाग्यं कर्म शुभाशुभम् ॥ ३.३.६७१ ॥

  कशेरु हेम्नोर्गाङ्गेयं विशल्या दन्तिकापि च ॥ ३.३.६७२ ॥

  वृषाकपायी श्रीगौर्योरभिज्ञा नामशोभयोः ॥ ३.३.६७३ ॥

  आरम्भो निष्कृतिः शिक्षा पूजनं संप्रधारणम् ॥ ३.३.६७४ ॥

  उपायः कर्म चेष्टा च चिकित्सा च नव क्रियाः ॥ ३.३.६७५ ॥

  छाया सूर्यप्रिया कान्तिः प्रतिबिम्बमनातपः ॥ ३.३.६७६ ॥

  कक्ष्या प्रकोष्ठे हर्म्यादेः काञ्च्यां मध्येभबन्धने ॥ ३.३.६७७ ॥

  कृत्या क्रियादेवतयोस्त्रिषु भेद्ये धनादिभिः ॥ ३.३.६७८ ॥

  जन्यः स्याज्जनवादेऽपि जघन्योऽन्त्येऽधमेऽपि च ॥ ३.३.६७९ ॥

  गर्ह्याधीनौ च वक्तव्यौ कल्यौ सज्जनिरामयौ ॥ ३.३.६८० ॥

  आत्मवाननपेतोऽर्थादर्थ्यौ पुण्यं तु चार्वपि ॥ ३.३.६८१ ॥

  रूप्यं प्रशस्तरूपेऽपि वदान्यो वल्गुवागपि ॥ ३.३.६८२ ॥

  न्याय्येऽपि मध्यं सौम्यं तु सुन्दरे सोमदैवते ॥ ३.३.६८३ ॥

 ॥ । इति यान्ताः ॥

  निवहावसरौ वारौ संस्तरौ प्रस्तराध्वरौ ॥ ३.३.६८४ ॥

  गुरू गोष्पतिपित्राद्यौ द्वापरौ युगसंशयौ ॥ ३.३.६८५ ॥

  प्रकारौ भेदसादृश्ये आकाराविङ्गिताकृती ॥ ३.३.६८६ ॥

  किंशारू धान्यशूकेषु मरू धन्वधराधरौ ॥ ३.३.६८७ ॥

  अद्रयो द्रुमशैलार्काः स्त्रीस्तनाब्दौ पयोधरौ ॥ ३.३.६८८ ॥

  ध्वान्तारिदानवा वृत्रा बलिहस्तांशवः कराः ॥ ३.३.६८९ ॥

  प्रदरा भङ्गनारीरुक्बाणा अस्राः कचा अपि ॥ ३.३.६९० ॥

  अजातशृङ्गो गौः कालेऽप्यश्मश्रुर्ना च तूबरौ ॥ ३.३.६९१ ॥

  स्वर्णेऽपि राः परिकरः पर्यङ्कपरिवारयोः ॥ ३.३.६९२ ॥

  मुक्ताशुद्धौ च तारः स्याच्छारो वायौ स तु त्रिषु ॥ ३.३.६९३ ॥

  कर्बुरेऽथ प्रतिज्ञाजिसंविदापत्सु संगरः ॥ ३.३.६९४ ॥

  वेदभेदे गुप्तवादे मन्त्रो मित्रो रवावपि ॥ ३.३.६९५ ॥

  मखेषु यूपखण्डेऽपि स्वरुर्गुह्येऽप्यवस्करः ॥ ३.३.६९६ ॥

  आडम्बरस्तूर्यरवे गजेन्द्राणां च गर्जिते ॥ ३.३.६९७ ॥

  अभिहारोऽभियोगे च चौर्ये संनहनेऽपि च ॥ ३.३.६९८ ॥

  स्याज्जङ्गमे परीवारः खड्गकोशे परिच्छदे ॥ ३.३.६९९ ॥

  विष्टरो विटपी दर्भमुष्टिः पीठाद्यमासनम् ॥ ३.३.७०० ॥

  द्वारि द्वाः स्थे प्रतीहारः प्रतीहार्यप्यनन्तरे ॥ ३.३.७०१ ॥

  विपुले नकुले विष्णौ बभ्रुर्ना पिङ्गले त्रिषु ॥ ३.३.७०२ ॥

  सारो बले स्थिरांशे च न्याय्ये क्लीबं वरे त्रिषु ॥ ३.३.७०३ ॥

  दुरोदरो द्यूतकारे पणे द्यूते दुरोदरम् ॥ ३.३.७०४ ॥

  महारण्ये दुर्गपथे कान्तारं पुन्नपुंसकम् ॥ ३.३.७०५ ॥

  मत्सरोऽन्यशुभद्वेषे तद्वत्कृपणयोस्त्रिषु ॥ ३.३.७०६ ॥

  देवाद्वृते वरः श्रेष्ठे त्रिषु क्लीबं मनाक्प्रिये ॥ ३.३.७०७ ॥

  वंशाङ्कुरे करीरोऽस्त्री तरुभेदे घटे च ना ॥ ३.३.७०८ ॥

  ना चमूजघने हस्तसूत्रे प्रतिसरोऽस्त्रियाम् ॥ ३.३.७०९ ॥

  यमानिलेन्द्रचन्द्रार्कविष्णुसिंहांशुवाजिषु ॥ ३.३.७१० ॥

  शुकाहिकपिभेकेषु हरिर्ना कपिले त्रिषु ॥ ३.३.७११ ॥

  शर्करा कर्परांशेऽपि यात्रा स्याद्यापने गतौ ॥ ३.३.७१२ ॥

  इरा भूवाक्सुराप्सुस्यात्तन्द्री निद्राप्रमीलयोः ॥ ३.३.७१३ ॥

  धात्री स्यादुपमातापि क्षितिरप्यामलक्यपि ॥ ३.३.७१४ ॥

  क्षुद्रा व्यङ्गा नटी वेश्या सरघा कण्टकारिका ॥ ३.३.७१५ ॥

  त्रिषु क्रूरेऽधमेऽल्पेऽपि क्षुद्रं मात्रा परिच्छदे ॥ ३.३.७१६ ॥

  अल्पे च परिमाणे सा मात्रं कार्त्स्न्येऽवधारणे ॥ ३.३.७१७ ॥

  आलेख्याश्चर्ययोश्चित्रं कलत्रं श्रोणिभार्ययोः ॥ ३.३.७१८ ॥

  योग्यभाजनयोः पात्रं पत्रं वाहनपक्षयोः ॥ ३.३.७१९ ॥

  निदेशग्रन्थयोः शास्त्रं शस्त्रमायुधलोहयोः ॥ ३.३.७२० ॥

  स्याज्जटांशुकयोर्नेत्रं क्षेत्रं पत्नीशरीरयोः ॥ ३.३.७२१ ॥

  मुखाग्रे क्रोडहलयोः पोत्रं गोत्रं तु नाम्नि च ॥ ३.३.७२२ ॥

  सत्रमाच्छादने यज्ञे सदादाने वनेऽपि च ॥ ३.३.७२३ ॥

  अजिरं विषये कायेऽप्यंबरं व्योम्नि वाससि ॥ ३.३.७२४ ॥

  चक्रं राष्ट्रेऽप्यक्षरं तु मोक्षेऽपि क्षीरमप्सु च ॥ ३.३.७२५ ॥

  स्वर्णेऽपि भूरिचन्द्रौ द्वौ द्वारमात्रेऽपि गोपुरम् ॥ ३.३.७२६ ॥

  गुहादम्भौ गह्वरे द्वे रहोऽन्तिकमुपह्वरे ॥ ३.३.७२७ ॥

  पुरोऽधिकमुपर्यग्राण्यगारे नगरे पुरम् ॥ ३.३.७२८ ॥

  मन्दिरं चाथ राष्ट्रोऽस्त्री विषये स्यादुपद्रवे ॥ ३.३.७२९ ॥

  दरोऽस्त्रियां भये श्वभ्रे वज्रोऽस्त्री हीरके पवौ ॥ ३.३.७३० ॥

  तन्त्रं प्रधाने सिद्धान्ते सूत्रवाये परिच्छदे ॥ ३.३.७३१ ॥

  औशीरश्चामरे दण्डेऽप्यौशीरं शयनासने ॥ ३.३.७३२ ॥

  पुष्करं करिहस्ताग्रे वाद्यभाण्डमुखे जले ॥ ३.३.७३३ ॥

  व्योम्नि खड्गफले पद्मे तीर्थौषधिविशेषयोः ॥ ३.३.७३४ ॥

  अन्तरमवकाशावधिपरिधानान्तर्धिभेदतादर्थ्ये ॥ ३.३.७३५ ॥

  छिद्रात्मीयविनाबहिरवसरमध्येऽन्तरात्मनि च ॥ ३.३.७३६ ॥

  मुस्तेऽपि पिठरं राजकशेरुण्यपि नागरम् ॥ ३.३.७३७ ॥

  शार्वरं त्वन्धतमसे घातुके भेद्यलिङ्गकम् ॥ ३.३.७३८ ॥

  गौरोऽरुणे सिते पीते व्रणकार्यप्यरुष्करः ॥ ३.३.७३९ ॥

  जठरः कठिनेऽपि स्यादधस्तादपि चाधरः ॥ ३.३.७४० ॥

  अनाकुलेऽपि चैकाग्रो व्यग्रो व्यासक्त आकुले ॥ ३.३.७४१ ॥

  उपरुदीच्यश्रेष्ठेष्वप्युत्तरः स्यादनुत्तरः ॥ ३.३.७४२ ॥

  एषां विपर्यये श्रेष्ठे दूरानात्मोत्तमाः पराः ॥ ३.३.७४३ ॥

  स्वादुप्रियौ च मधुरौ क्रूरौ कठिननिर्दयौ ॥ ३.३.७४४ ॥

  उदारौ दातृमहतोरितरस्त्वन्यनीचयोः ॥ ३.३.७४५ ॥

  मन्दस्वच्छन्दयोः स्वैरः शुभ्रमुद्दीप्तशुक्लयोः ॥ ३.३.७४६ ॥

  आसारो वेगवद्वर्षे सैन्यप्रसरणं तथा ॥ ३.३.७४७ ॥

  धाराम्बुपाते चोत्कर्षेऽस्त्रौ कटाहे तु कर्परः ॥ ३.३.७४८ ॥

  बन्धुरं सुन्दरे नम्रे गिरिर्गेन्दुकशैलयोः ॥ ३.३.७४९ ॥

  चरुः स्थाल्यां हविः पक्तावधीरः कातरे चले ॥ ३.३.७५० ॥

 ॥ । इति रान्ताः ॥

  चूडा किरीटं केशाश्च संयता मौलयस्त्रयः ॥ ३.३.७५१ ॥

  द्रुमप्रभेदमातङ्गकाण्डपुष्पाणि पीलवः ॥ ३.३.७५२ ॥

  कृतान्तानेहसोः कालश्चतुर्थेऽपि युगे कलिः ॥ ३.३.७५३ ॥

  स्यात्कुरङ्गेऽपि कमलः प्रावारेऽपि च कम्बलः ॥ ३.३.७५४ ॥

  करोपहारयोः पुंसि बलिः प्राण्यङ्गजे स्त्रियाम् ॥ ३.३.७५५ ॥

  स्थौल्यसामर्थ्यसैन्येषु बलं ना काकसीरिणोः ॥ ३.३.७५६ ॥

  वातूलः पुंसि वात्यायामपि वातासहे त्रिषु ॥ ३.३.७५७ ॥

  भेद्यलिङ्गः शठे व्यालः पुंसि श्वापदसर्पयोः ॥ ३.३.७५८ ॥

  मलोऽस्त्री पापविट्किट्टान्यस्त्री शूलं रुगायुधम् ॥ ३.३.७५९ ॥

  शङ्कावपि द्वयोः कीलः पालिः स्त्र्यश्र्यङ्कपङ्क्तिषु ॥ ३.३.७६० ॥

  कला शिल्पे कालभेदे चाली सख्यावली अपि ॥ ३.३.७६१ ॥

  अब्ध्यम्बुविकृतौ वेला कालमर्यादयोरपि ॥ ३.३.७६२ ॥

  बहुलाः कृत्तिका गावो बहुलोऽग्नौ शितौ त्रिषु ॥ ३.३.७६३ ॥

  लीला विलासक्रिययोरुपला शर्करापि च ॥ ३.३.७६४ ॥

  शोणितेऽम्भसि कीलालं मूलमाद्ये शिफाभयोः ॥ ३.३.७६५ ॥

  जालं समूह आनायगवाक्षक्षारकेष्वपि ॥ ३.३.७६६ ॥

  शीलं स्वभावे सद्वृत्ते सस्ये हेतुकृते फलम् ॥ ३.३.७६७ ॥

  छदिर्नेत्ररुजोः क्लीबं समूहे पटलं न ना ॥ ३.३.७६८ ॥

  अधस्स्वरूपयोरस्त्री तलं स्याच्चामिषे पलम् ॥ ३.३.७६९ ॥

  और्वानलेऽपि पातालं चैलं वस्त्रेऽधमे त्रिषु ॥ ३.३.७७० ॥

  कुकूलम् शङ्कुभिः कीर्णे श्वभ्रे ना तु तुषानले ॥ ३.३.७७१ ॥

  निर्णीते केवलमिति त्रिलिङ्गं त्वेककृत्स्नयोः ॥ ३.३.७७२ ॥

  पर्याप्तिक्षेमपुण्येषु कुशलं शिक्षिते त्रिषु ॥ ३.३.७७३ ॥

  प्रवालमङ्कुरेऽप्यस्त्री त्रिषु स्थूलं जडेऽपि च ॥ ३.३.७७४ ॥

  करालो दन्तुरे तुङ्गे चारौ दक्षे च पेशलः ॥ ३.३.७७५ ॥

  मूर्खेऽर्भकेऽपि बालः स्याल्लोलश्चलसतृष्णयोः ॥ ३.३.७७६ ॥

  कुलं गृहेऽपि तालाङ्के कुबेरे चैककुण्डलः ॥ ३.३.७७७ ॥

  स्त्रीभावावज्ञयोर्हेला हेलिः सूर्ये रणे हिलिः ॥ ३.३.७७८ ॥

  हालः स्यान्नृपतौ मद्ये शकलच्छदयोर्दलम् ॥ ३.३.७७९ ॥

  तूलिश्चित्रोपकरणशलाकातूलशय्ययोः ॥ ३.३.७८० ॥

  तुमुलं व्याकुले शब्दे शष्कुली कर्णपाल्यपि ॥ ३.३.७८१ ॥

 ॥ । इति लान्ताः ॥

  दवदावौ वनारण्यवह्नी जन्महरौ भवौ ॥ ३.३.७८२ ॥

  मन्त्री सहायः सचिवौ पतिशाखिनरा धवाः ॥ ३.३.७८३ ॥

  अवयः शैलमेषार्का आज्ञाह्वानाध्वरा हवाः ॥ ३.३.७८४ ॥

  भावः सत्तास्वभावाभिप्रायचेष्टात्मजन्मसु ॥ ३.३.७८५ ॥

  स्यादुत्पादे फले पुष्पे प्रसवो गर्भमोचने ॥ ३.३.७८६ ॥

  अविश्वासेऽपह्नवेऽपि निकृतावपि निह्नवः ॥ ३.३.७८७ ॥

  उत्सेकामर्षयोरिच्छाप्रसरे मह उत्सवः ॥ ३.३.७८८ ॥

  अनुभावः प्रभावे च सतां च मतिनिश्चये ॥ ३.३.७८९ ॥

  स्याज्जन्महेतुः प्रभवः स्थानं चाद्योपलब्धये ॥ ३.३.७९० ॥

  शूद्रायां विप्रतनये शस्त्रे पारशवो मतः ॥ ३.३.७९१ ॥

  ध्रुवो भभेदे क्लीबे तु निश्चिते शाश्वते त्रिषु ॥ ३.३.७९२ ॥

  स्वो ज्ञातावात्मनि स्वं त्रिष्वात्मीये स्वोऽस्त्रियां धने ॥ ३.३.७९३ ॥

  स्त्रीकटीवस्त्रबन्धेऽपि नीवी परिपणेऽपि च ॥ ३.३.७९४ ॥

  शिवा गौरीफेरवयोर्द्वन्द्वं कलहयुग्मयोः ॥ ३.३.७९५ ॥

  द्रव्यासु व्यवसायेऽपि सत्त्वमस्त्री तु जन्तुषु ॥ ३.३.७९६ ॥

  क्लीबं नपुंसकं षण्डे वाच्यलिङ्गमविक्रमे ॥ ३.३.७९७ ॥

 ॥ । इति वान्ताः ॥

  द्वौ विशौ वैश्यमनुजौ द्वौ चाराभिमरौ स्पशौ ॥ ३.३.७९८ ॥

  द्वौ राशी पुञ्जमेषाद्यौ द्वौ वंशौ कुलमस्करौ ॥ ३.३.७९९ ॥

  रहः प्रकाशौ वीकाशौ निर्वेशो भृतिभोगयोः ॥ ३.३.८०० ॥

  कृतान्ते पुंसि कीनाशः क्षुद्रकर्षकयोस्त्रिषु ॥ ३.३.८०१ ॥

  पदे लक्ष्ये निमित्तेऽपदेशः स्यात्कुशमप्सु च ॥ ३.३.८०२ ॥

  दशावस्थानेकविधाप्याशा तृष्णापि चायता ॥ ३.३.८०३ ॥

  वशा स्त्री करिणी च स्यात्दृग्ज्ञाने ज्ञातरि त्रिषु ॥ ३.३.८०४ ॥

  स्यात्कर्कशः साहसिकः कठोरामसृणावपि ॥ ३.३.८०५ ॥

  प्रकाशोऽतिप्रसिद्धेऽपि शिशावज्ञे च बालिशः ॥ ३.३.८०६ ॥

  नाशः क्षये तिरोधाने जीवितेशः प्रिये यमे ॥ ३.३.८०७ ॥

  नृशंसखड्गौ निस्त्रिंशावंशुः सूर्येऽंशवः कराः ॥ ३.३.८०८ ॥

  आश्वाख्या शालिशीघ्रार्थे पाशो बन्धनशस्त्रयोः ॥ ३.३.८०९ ॥

 ॥ । इति शान्ताः ॥

  सुरमत्स्यावनिमिषौ पुरुषावात्ममानवौ ॥ ३.३.८१० ॥

  काकमत्स्यात्खगौ ध्वाङ्क्षौ कक्षौ च तृणवीरुधौ ॥ ३.३.८११ ॥

  अभीपुः प्रग्रहे रश्मौ प्रैषः प्रेषणमर्दने ॥ ३.३.८१२ ॥

  पक्षः सहायेऽप्युष्णीषः शिरोवेष्टकिरीटयोः ॥ ३.३.८१३ ॥

  शुक्रले मूषिके श्रेष्ठे सुकृते वृषभे वृषः ॥ ३.३.८१४ ॥

  कोषोऽस्त्री कुड्मले खड्गपिधानेऽर्थौघदिव्ययोः ॥ ३.३.८१५ ॥

  द्यूतेऽक्षे शारिफलकेऽप्याकर्षोऽथाक्षमिन्द्रिये ॥ ३.३.८१६ ॥

  ना द्यूताङ्गे कर्षचक्रे व्यवहारे कलिद्रुमे ॥ ३.३.८१७ ॥

  कर्षूर्वार्त्ता करीषाग्निः कर्षः कुल्याभिधायिनी ॥ ३.३.८१८ ॥

  पुम्भावे तत्क्रियायां च पौरुषं विषमप्सु च ॥ ३.३.८१९ ॥

  उपादानेऽप्यामिषं स्यादपराधेऽपि किल्बिषम् ॥ ३.३.८२० ॥

  स्याद्वृष्टौ लोकधात्वंशे वत्सरे वर्षमस्त्रियाम् ॥ ३.३.८२१ ॥

  प्रेक्षा नृत्तेक्षणं प्रज्ञा भिक्षा सेवार्थना भृतिः ॥ ३.३.८२२ ॥

  त्विट्शोभापि त्रिषु परे न्यक्षं कार्त्स्न्यनिकृष्टयोः ॥ ३.३.८२३ ॥

  प्रत्यक्षेऽधिकृतेऽध्यक्षो रूक्षस्त्वप्रेम्ण्यचिक्कणे ॥ ३.३.८२४ ॥

  व्याजसंख्याशरव्येषु लक्षं घोषौ रवव्रजौ ॥ ३.३.८२५ ॥

  कपिशीर्षं भित्तिशृङ्गेऽनुतर्षश्चषकः सुरा ॥ ३.३.८२६ ॥

  दोषो वातादिके दोषा रात्रौ दक्षोऽपि कुक्कुटे ॥ ३.३.८२७ ॥

  शुण्डाग्रभागे गण्डूषो द्वयोश्च मुखपूरणे ॥ ३.३.८२८ ॥

 ॥ । इति षान्ताः ॥

  रविश्वेतच्छदौ हंसौ सूर्यवह्नी विभावसू ॥ ३.३.८२९ ॥

  वत्सौ तर्णकवर्षौ द्वौ सारङ्गाश्च दिवौकसः ॥ ३.३.८३० ॥

  शृङ्गारादौ विषे वीर्ये गुणे रागे द्रवे रसः ॥ ३.३.८३१ ॥

  पुंस्युत्तंसावतंसौ द्वौ कर्णपूरेऽपि शेखरे ॥ ३.३.८३२ ॥

  देवभेदेऽनले रश्मौ वसू रत्ने धने वसु ॥ ३.३.८३३ ॥

  विष्णौ च वेधाः स्त्री त्वाशीर्हिताशंसाहिदंष्ट्रयोः ॥ ३.३.८३४ ॥

  लालसे प्रार्थनौत्सुक्ये हिंसा चौर्यादिकर्म च ॥ ३.३.८३५ ॥

  प्रसूरश्वापि भूद्यावौ रोदस्यौ रोदसी च ते ॥ ३.३.८३६ ॥

  ज्वालाभासौ न पुंस्यर्चिर्ज्योतिर्भद्योतदृष्टिषु ॥ ३.३.८३७ ॥

  पापापराधयोरागः खगबाल्यादिनोर्वयः ॥ ३.३.८३८ ॥

  तेजः पुरीषयोर्वर्चो महश्चोत्सवतेजसोः ॥ ३.३.८३९ ॥

  रजो गुणे च स्त्रीपुष्पे राहौ ध्वान्ते गुणे तमः ॥ ३.३.८४० ॥

  छन्दः पद्येऽभिलाषे च तपः कृच्छ्रादिकर्म च ॥ ३.३.८४१ ॥

  सहो बलं सहा मार्गो नभः खं श्रावणो नभाः ॥ ३.३.८४२ ॥

  ओकः सद्माश्रयश्चौकाः पयः क्षीरं पयोऽंबु च ॥ ३.३.८४३ ॥

  ओजो दीप्तौ बले स्रोत इन्द्रिये निम्नगारये ॥ ३.३.८४४ ॥

  तेजः प्रभावे दीप्तौ च बले शुक्रेऽप्यतस्त्रिषु ॥ ३.३.८४५ ॥

  विद्वान्विदंश्च बीभत्सो हिंस्रोऽप्यतिशयेत्वमी ॥ ३.३.८४६ ॥

  वृद्धप्रशंसयोर्ज्यायान्कनीयांस्तु युवाल्पयोः ॥ ३.३.८४७ ॥

  वरीयांस्तूरुवरयोः साधीयान्साधुबाढयोः ॥ ३.३.८४८ ॥

 ॥ । इति सान्ताः ॥

  दलेऽपि बर्हं निर्बन्धोपरागार्कादयो ग्रहाः ॥ ३.३.८४९ ॥

  द्वार्यापीडे क्वाथरसे निर्यूहो नागदन्तके ॥ ३.३.८५० ॥

  तुलासूत्रेऽश्वादिरश्मौ प्रग्राहः प्रग्रहोऽपि च ॥ ३.३.८५१ ॥

  पत्नीपरिजनादानमूलशापाः परिग्रहाः ॥ ३.३.८५२ ॥

  दारेषु च गृहाः श्रोण्यामप्यारोहो वरस्त्रियाः ॥ ३.३.८५३ ॥

  व्यूहो वृन्देऽप्यहिर्वृत्रेऽप्यग्नीन्द्वर्कास्तमोपहाः ॥ ३.३.८५४ ॥

  परिच्छदे नृपार्हेऽर्थे परिबर्होऽव्ययाः परे ॥ ३.३.८५५ ॥

 ॥ । इति हान्ताः ॥

 ॥ नानार्थाव्ययवर्गः ॥

  आङीषदर्थेऽभिव्याप्तौ सीमार्थे धातुयोगजे ॥ ३.४.८५६ ॥

  आप्रगृह्यस्स्मृतौ वाक्येऽप्यास्तु स्यात्कोपपीडयोः ॥ ३.४.८५७ ॥

  पापकुत्सेषदर्थे कु धिङ्निर्भर्त्सननिन्दयोः ॥ ३.४.८५८ ॥

  चान्वाचयसमाहारेतरेतरसमुच्चये ॥ ३.४.८५९ ॥

  स्वस्त्याशीः क्षेमपुण्यादौ प्रकर्षे लङ्घनेऽप्यति ॥ ३.४.८६० ॥

  स्वित्प्रश्ने च वितर्के च तु स्याद्भेदेऽवधारणे ॥ ३.४.८६१ ॥

  सकृत्सहैकवारे चाप्याराद्दूरसमीपयोः ॥ ३.४.८६२ ॥

  प्रतीच्यां चरमे पश्चादुताप्यर्थविकल्पयोः ॥ ३.४.८६३ ॥

  पुनस्सहार्थयोः शश्वत्साक्षात्प्रत्यक्षतुल्ययोः ॥ ३.४.८६४ ॥

  खेदानुकम्पासंतोषविस्मयामन्त्रणे बत ॥ ३.४.८६५ ॥

  हन्त हर्षेनुकम्पायां वाक्यारम्भविषादयोः ॥ ३.४.८६६ ॥

  प्रति प्रतिनिधौ वीप्सालक्षणादौ प्रयोगतः ॥ ३.४.८६७ ॥

  इति हेतुप्रकरणप्रकर्षादिसमाप्तिषु ॥ ३.४.८६८ ॥

  प्राच्यां पुरस्तात्प्रथमे पुरार्थेऽग्रत इत्यपि ॥ ३.४.८६९ ॥

  यावत्तावच्च साकल्येऽवधौ मानेऽवधारणे ॥ ३.४.८७० ॥

  मङ्गलानन्तरारम्भप्रश्नकार्त्स्न्येष्वथो अथ ॥ ३.४.८७१ ॥

  वृथा निरर्थकाविध्योर्नानानेकोभयार्थयोः ॥ ३.४.८७२ ॥

  नु पृच्छायां विकल्पे च पश्चात्सादृश्ययोरनु ॥ ३.४.८७३ ॥

  प्रश्नावधारणानुज्ञानुनयामन्त्रणे ननु ॥ ३.४.८७४ ॥

  गर्हासमुच्चयप्रश्नशङ्कासंभावनास्वपि ॥ ३.४.८७५ ॥

  उपमायां विकल्पे वा सामि त्वर्धे जुगुप्सिते ॥ ३.४.८७६ ॥

  अमा सह समीपे च कं वारिणि च मूर्धनि ॥ ३.४.८७७ ॥

  इवेत्थमर्थयोरेवं नूनं तर्केऽर्थनिश्चये ॥ ३.४.८७८ ॥

  तूष्णीमर्थे सुखे जोषं किं पृच्छायां जुगुप्सने ॥ ३.४.८७९ ॥

  नाम प्राकाश्यसंभाव्यक्रोधोपगमकुत्सने ॥ ३.४.८८० ॥

  अलं भूषणपर्याप्तिशक्तिवारणवाचकम् ॥ ३.४.८८१ ॥

  हुं वितर्के परिप्रश्ने समयान्तिकमध्ययोः ॥ ३.४.८८२ ॥

  पुनरप्रथमे भेदे निर्निश्चयनिषेधयोः ॥ ३.४.८८३ ॥

  स्यात्प्रबन्धे चिरातीते निकटागामिके पुरा ॥ ३.४.८८४ ॥

  ऊरर्यूरी चोररी च विस्तारेऽङ्गीकृतौ त्रयम् ॥ ३.४.८८५ ॥

  स्वर्गे परे च लोके स्वर्वार्तासंभाव्ययोः किल ॥ ३.४.८८६ ॥

  निषेधवाक्यालङ्कारजिज्ञासानुनये खलु ॥ ३.४.८८७ ॥

  समीपोभयतश्शीघ्रसाकल्याभिमुखेऽभितः ॥ ३.४.८८८ ॥

  नामप्राकाश्ययोः प्रदुर्मिथोऽन्योन्यं रहस्यपि ॥ ३.४.८८९ ॥

  तिरोऽन्तर्धौ तिर्यगर्थे हा विषादशुगर्तिषु ॥ ३.४.८९० ॥

  अहहेत्यद्भुते खेदे हि हेताववधारणे ॥ ३.४.८९१ ॥

 ॥ । इति नानार्थवर्गः ३, अत्र मूलश्लोकाः २५६ । । ॥

 ॥ क्षे.श्लो. २४ । । ॥

 ॥ अव्ययवर्गः । ॥

  चिराय चिररात्राय चिरस्याद्याश्चिरार्थकाः ॥ ३.५.८९२ ॥

  मुहुः पुनः पुनः शश्वदभीक्ष्णमसकृत्समाः ॥ ३.५.८९३ ॥

  स्राग्झटित्यञ्जसाह्नाय द्राङ्मङ्क्षु सपदि द्रुते ॥ ३.५.८९४ ॥

  बलवत्सुष्ठु किमुत स्वत्यतीव च निर्भरे ॥ ३.५.८९५ ॥

  पृथग्विनान्तरेणर्त�� हिरुङ्नाना च वर्जने ॥ ३.५.८९६ ॥

  यत्तद्यतस्ततो हेतावसाकल्ये तु चिच्चन ॥ ३.५.८९७ ॥

  कदाचिज्जातु सार्धं तु साकं सत्रा समं सह ॥ ३.५.८९८ ॥

  आनुकूल्यार्थकं प्राध्वं व्यर्थके तु वृथा मुधा ॥ ३.५.८९९ ॥

  आहो उताहो किमुत विकल्पे किं किमूत च ॥ ३.५.९०० ॥

  तु हि च स्म ह वै पादपूरणे पूजने स्वति ॥ ३.५.९०१ ॥

  दिवाह्नीत्यथ दोषा च नक्तं च रजनाविति ॥ ३.५.९०२ ॥

  तिर्यगर्थे साचि तिरोऽप्यथ संबोधनार्थकाः ॥ ३.५.९०३ ॥

  स्युः प्याट्पाडङ्ग हे है भोः समया निकषा हिरुक् ॥ ३.५.९०४ ॥

  अतर्किते तु सहसा स्यात्पुरः पुरतोऽग्रतः ॥ ३.५.९०५ ॥

  स्वाहा देवहविर्दाने श्रौषट्वौषट्वषट्स्वधा ॥ ३.५.९०६ ॥

  किञ्चिदीषन्मनागल्पे प्रेत्यामुत्र भवान्तरे ॥ ३.५.९०७ ॥

  व वा यथा तथेवैवं साम्येऽहो हीति विस्मये ॥ ३.५.९०८ ॥

  मौने तु तूष्णीं तूष्णीकां सद्यः सपदि तत्क्षणे ॥ ३.५.९०९ ॥

  दिष्ट्या समुपजोषं चेत्यानन्देऽथान्तरेऽन्तरा ॥ ३.५.९१० ॥

  अन्तरेण च मध्ये स्युः प्रसह्य तु हठार्थकम् ॥ ३.५.९११ ॥

  युक्ते द्वे सांप्रतं स्थानेऽभीक्ष्णं शश्वदनारते ॥ ३.५.९१२ ॥

  अभावे नह्य नो नापि मा स्म मालं च वारणे ॥ ३.५.९१३ ॥

  पक्षान्तरे चेद्यदि च तत्त्वे त्वद्धाञ्जसा द्वयम् ॥ ३.५.९१४ ॥

  प्राकाश्ये प्रादुराविः स्यादोमेवं परमं मते ॥ ३.५.९१५ ॥

  समन्ततस्तु परितः सर्वतो विष्वगित्यपि ॥ ३.५.९१६ ॥

  अकामानुमतौ काममसूयोपगमेस्तु च ॥ ३.५.९१७ ॥

  ननु च स्याद्विरोधोक्तौ कश्चित्कामप्रवेदने ॥ ३.५.९१८ ॥

  निष्षमं दुष्षमं गर्ह्ये यथास्वं तु यथायथम् ॥ ३.५.९१९ ॥

  मृषा मिथ्या च वितथे यथार्थं तु यथातथम् ॥ ३.५.९२० ॥

  स्युरेवं तु पुनर्वै वेत्यवधारणवाचकाः ॥ ३.५.९२१ ॥

  प्रागतीतार्थकं नूनमवश्यं निश्चये द्वयम् ॥ ३.५.९२२ ॥

  संवद्वर्षेऽवरे त्वर्वागामेवं स्वयमात्मना ॥ ३.५.९२३ ॥

  अल्पे नीचैर्महत्युच्चैः प्रायो भूम्न्यद्रुते शनैः ॥ ३.५.९२४ ॥

  सना नित्ये बहिर्बाह्ये स्मातीतेऽस्तमदर्शने ॥ ३.५.९२५ ॥

  अस्ति सत्वे रुषोक्तावु ऊं प्रश्नेऽनुनये त्वयि ॥ ३.५.९२६ ॥

  हुं तर्के स्यादुषा रात्रेरवसानेनमो नतौ ॥ ३.५.९२७ ॥

  पुनरर्थेऽङ्ग निन्दायां दुष्ठु सुष्ठु प्रशंसने ॥ ३.५.९२८ ॥

  सायं साये प्रगे प्रातः प्रभाते निकषान्तिके ॥ ३.५.९२९ ॥

  अमानुगुण्ये स्मरणे हुं फड्विघ्ननिराकृतौ ॥ ३.५.९३० ॥

  अङ्गीकृतौ स्यादर्थे हूं हीनसंबोधते त्वरे ॥ ३.५.९३१ ॥

  परुत्परार्थैषमोऽब्दे पूर्वे पूर्वतरे यति ॥ ३.५.९३२ ॥

  अद्यऽत्राह्न्यथ पूर्वेऽह्नीत्यादौ पूर्वोत्तरापरात् ॥ ३.५.९३३ ॥

  तथाधरान्यान्यतरेतरात्पूर्वेद्युरादयः ॥ ३.५.९३४ ॥

  उभयद्युश्चोभयेद्युः परेत्वह्नि परेद्यवि ॥ ३.५.९३५ ॥

  ह्यो गतेऽनागतेऽह्नि श्वः परश्वस्तु परेऽहनि ॥ ३.५.९३६ ॥

  तदा तदानीं युगपदेकदा सर्वदा सदा ॥ ३.५.९३७ ॥

  एतर्हि संप्रतीऽदानीमधुना साम्प्रतं तथा ॥ ३.५.९३८ ॥

  दिग्देशकाले पूर्वादौ प्रागुदक्प्रत्यगादयः ॥ ३.५.९३९ ॥

 ॥ % इत्यव्ययवर्गः ४, अत्र मूलश्लोकाः २३ ॥

 ॥ लिङ्गादिसंग्रहवर्गः । ॥

 ॥ । अथ लिङ्गादिसंग्रहवर्गः ५ ॥

  सलिङ्गशास्त्रैः सन्नादि कृत्तद्धित समासजैः ॥ ३.६.९४० ॥

  अनुक्तैः संग्रहे लिङ्गं संकीर्णवदिहोन्नयेत् ॥ ३.६.९४१ ॥

  लिङ्गशेषविधिर्व्यापी विशेषैर्यद्यबाधितः ॥ ३.६.९४२ ॥

  स्त्रियामीदूद्विरामैकाच्सयोनिप्राणिनाम च ॥ ३.६.९४३ ॥

  नाम विद्युन्निशावल्लीवीणादिग्भूनदीह्रियाम् ॥ ३.६.९४४ ॥

  अदन्तैर्द्विगुरेकार्थो न स पात्रयुगादिभिः ॥ ३.६.९४५ ॥

  तल्वृन्दे येनिकट्यत्रा वैरमैथुनिकादिवुन् ॥ ३.६.९४६ ॥

  स्त्रीभावादावनि क्तिण् ण्वुल्णच्ण्वुच्क्यब्युजिञ्ङ्नि शाः ॥ ३.६.९४७ ॥

  उणादिषु निरूरीश्च ङ्याषूडन्तं चलं स्थिरम् ॥ ३.६.९४८ ॥

  तत्क्रीडायां प्रहरणं चेन्मौष्टा पाल्लवा ण दिक् ॥ ३.६.९४९ ॥

  घञो ञः सा क्रियास्यां चेद्दाण्डपाता हि फाल्गुनी ॥ ३.६.९५० ॥

  श्यैनम्पाता च मृगया तैलम्पाता स्वधेति दिक् ॥ ३.६.९५१ ॥

  स्त्री स्यात्काचिन्मृणाल्यादिर्विवक्षापचये यदि ॥ ३.६.९५२ ॥

  लङ्का शेफालिका टीका धातकीपञ्चिकाढकी ॥ ३.६.९५३ ॥

  सिध्रका सारिका हिक्का प्राचिकोल्का पिपीलिका ॥ ३.६.९५४ ॥

  तिन्दुकी कणिका भङ्गिः सुरङ्गासूचिमाढयः ॥ ३.६.९५५ ॥

  पिच्छा वितण्डा काकिण्यश्चूर्णिः शाणी द्रुणी दरत् ॥ ३.६.९५६ ॥

  सातिः कन्था तथासन्दी नाभी राजसभापि च ॥ ३.६.९५७ ॥

  झल्लरी चर्चरी पारी होरा लट्वा च सिध्मला ॥ ३.६.९५८ ॥

  लाक्षा लिक्षा च गण्डूषा गृध्रसी चमसी मसी ॥ ३.६.९५९ ॥

 ॥ । इति स्त्रीलिङ्ग संग्रहः ॥

  पुंस्त्वे सभेदानुचराः सपर्यायाः सुरासुराः ॥ ३.६.९६० ॥

  स्वर्गयागाद्रिमेघाब्धि द्रु कालासिशरारयः ॥ ३.६.९६१ ॥

  करगण्डोष्ठदोर्दन्तकन्ठकेशनखस्तनाः ॥ ३.६.९६२ ॥

  अह्नाहान्ताः क्ष्वेडभेदा रात्रान्ताः प्रागसंख्यकाः ॥ ३.६.९६३ ॥

  श्रीवेष्टाद्याश्च निर्यासा असन्नन्ता अबाधिताः ॥ ३.६.९६४ ॥

  कशेरुजतुवस्तूनि हित्वा तुरुविरामकाः ॥ ३.६.९६५ ॥

  कषणभमरोपान्ता यद्यदन्ता अमी अथ ॥ ३.६.९६६ ॥

  पथनयसटोपान्ता गोत्राख्याश्चरणाह्वयाः ॥ ३.६.९६७ ॥

  नाम्न्यकर्तरि भावे च घञ् जब्नङ्ण घाथुचः ॥ ३.६.९६८ ॥

  ल्युः कर्तरीमनिच्भावे को घोः किः प्रादितोन्यतः ॥ ३.६.९६९ ॥

  द्वन्द्वेऽश्ववडवावश्ववडवा न समाहृते ॥ ३.६.९७० ॥

  कान्तः सूर्येन्दुपर्यायपूर्वोऽयः पूर्वको.पि च ॥ ३.६.९७१ ॥

  वटकश्चानुवाकश्च रल्लकश्च कुडङ्गकः ॥ ३.६.९७२ ॥

  पुङ्खो न्यूङ्खः समुद्रश्च विटपट्टधटाः खटाः ॥ ३.६.९७३ ॥

  कोट्टारघट्टहट्टाश्च पिण्डगोण्डपिचण्डवत् ॥ ३.६.९७४ ॥

  गडुः करण्डो लगुडो करण्डश्च किणो घुणः ॥ ३.६.९७५ ॥

  दृतिसीमन्तहरितो रोमन्थोद्गीथबुद्बुदाः ॥ ३.६.९७६ ॥

  कासमर्दोऽर्बुदः कुन्दः फेनस्तूपौ सयूपकौ ॥ ३.६.९७७ ॥

  आतपः क्षत्रिये नाभिः कुणपक्षुरकेदराः ॥ ३.६.९७८ ॥

  पूरक्षुरप्रचुक्राश्च गोलहिङ्गुलपुद्गलाः ॥ ३.६.९७९ ॥

  वेतालभल्लमल्लाश्च पुराडाशोऽपि पट्टिशः ॥ ३.६.९८० ॥

  कुल्माषो रभसश्चैव सकटाहः पतद्रहः ॥ ३.६.९८१ ॥

 ॥ । इति पुंलिङ्गशेषसंग्रहः ॥

  द्विहीनेऽन्यच्च खारण्यपर्णश्वभ्रहिमोदकम् ॥ ३.६.९८२ ॥

  शीतोष्णमांसरुधिरमुखाक्षिद्रविणं बलम् ॥ ३.६.९८३ ॥

  फलहेमशुल्बलोहसुखदुह्खशुभाशुभम् ॥ ३.६.९८४ ॥

  जलपुष्पाणि लवणं व्यञ्जनान्यनुलेपनम् ॥ ३.६.९८५ ॥

  कोट्याः शतादिसंख्यान्या वा लक्षा नियुतं च तत् ॥ ३.६.९८६ ॥

  द्वयष्कमसिसुसन्नन्तं यदनान्तमकर्तरि ॥ ३.६.९८७ ॥

  त्रान्तं सलोपधं शिष्टं रात्रं प्राक्संख्ययान्वितम् ॥ ३.६.९८८ ॥

  पात्राद्यदन्तैरेकार्थो द्विगुर्लक्ष्यानुसारतः ॥ ३.६.९८९ ॥

  द्वन्द्वैक्त्वाव्ययीभावौ पथः संख्याव्ययात्परः ॥ ३.६.९९० ॥

  शड्याश्छाया बहूनां चेद्विच्छायं संहतौ सभा ॥ ३.६.९९१ ॥

  शालार्थापि परा राजामनुष्यार्थादराजकात् ॥ ३.६.९९२ ॥

  दासीसभं नृपसभं रक्षस्सभमिमा दिशः ॥ ३.६.९९३ ॥

  उपज्ञोपक्रमान्तश्च तदादित्वप्रकाशने ॥ ३.६.९९४ ॥

  कोपज्ञकोपक्रमादि कन्थोशीनरनामसु ॥ ३.६.९९५ ॥

  भावे न णकचिद्भ्योऽन्ये समूहे भावकर्मणोः ॥ ३.६.९९६ ॥

  अदन्तप्रत्ययाः पुण्यसुदिनाभ्यां त्वहः परः ॥ ३.६.९९७ ॥

  क्रियाव्ययानां भेदकान्येकत्वेऽप्युक्थतोटके ॥ ३.६.९९८ ॥

  चोचं पिच्छं गृहस्थूणं तिरीटं मर्म योजनम् ॥ ३.६.९९९ ॥

  राजसूयं वाजपेयं गद्यपद्ये कृतौ कवेः ॥ ३.६.१००० ॥

  माणिक्यभाष्यसिन्दूरचीरचीवरपिञ्जरम् ॥ ३.६.१००१ ॥

  लोकायतं हरितालं विदलस्थालबाह्लिकम् ॥ ३.६.१००२ ॥

 ॥ । इति नपुंसकशेषसंग्रहः ॥

  पुन्नपुंसकयोः शेषोऽर्धर्चपिण्याककण्टकाः ॥ ३.६.१००३ ॥

  मोदकस्तण्डकष्टङ्कः शाटकः कर्पटोऽर्बुदः ॥ ३.६.१००४ ॥

  पातकोद्योगचरकतमालामलका नडः ॥ ३.६.१००५ ॥

  कुष्ठं मुण्डं शीधु बुस्तं क्ष्वेडितं क्षेमकुट्टिमम् ॥ ३.६.१००६ ॥

  संगमं शतमानार्मशम्बलाव्ययताण्डवम् ॥ ३.६.१००७ ॥

  कवियं कन्दकार्पासं पारावारं युगन्धरम् ॥ ३.६.१००८ ॥

  यूपं प्रग्रीवपात्रीवे यूषं चमसचिक्कसौ ॥ ३.६.१००९ ॥

  अर्धर्चादौ घृतादीनां पुंस्त्वाद्यं वैदिकं ध्रुवम् ॥ ३.६.१०१० ॥

  तन्नोक्तमिह लोकेऽपि तच्चेदस्त्यस्तु शेषवत् ॥ ३.६.१०११ ॥

 ॥ । इति पुन्नपुंसकशेषसंग्रहः ॥

  स्त्रीपुंसयोरपत्यान्ता द्विचतुष्षट्पदोरगाः ॥ ३.६.१०१२ ॥

  जातिभेदाः पुमाख्याश्च स्त्रीयोगैः सह मल्लकः ॥ ३.६.१०१३ ॥

  ऊर्मिर्वराटकः स्वातिर्वर्णको झाटलिर्मनुः ॥ ३.६.१०१४ ॥

  मूषा सृपाटी कर्कन्धूर्यष्टिः शाटी कटी कुटी ॥ ३.६.१०१५ ॥

 ॥ । इति स्त्रीपुंसशेषसंग्रहः ॥

  स्त्रीनपुंसकयोर्भावक्रिययोः व्यञ् क्वचिच्च वुञ् ॥ ३.६.१०१६ ॥

  औचित्यमौचिती मैत्री मैत्र्यं वुञ् प्रागुदाहृतः ॥ ३.६.१०१७ ॥

  षष्ठ्यन्तप्राक्पदाः सेनाछायाशालासुरानिशाः ॥ ३.६.१०१८ ॥

  स्याद्वा नृसेनं श्वनिशं गोशालमितरे च दिक् ॥ ३.६.१०१९ ॥

  आबन्नन्तोत्तरपदो द्विगुश्चापुंसि नश्च लुप् ॥ ३.६.१०२० ॥

  त्रिखट्वं च त्रिखट्वी च त्रितक्षं च त्रितक्ष्यपि ॥ ३.६.१०२१ ॥

 ॥ । इति स्त्रीनपुंसकशेषसंग्रहः ॥

  त्रिषु पात्री पुटी वाटी पेटी कुवलदाडिमौ ॥ ३.६.१०२२ ॥

 ॥ इति त्रिलिङ्गशेषसंग्रहः ॥

  परं लिङ्गं स्वप्रधाने द्वन्द्वे तत्पुरुषेऽपि तत् ॥ ३.६.१०२३ ॥

  अर्थान्ताः प्राद्यलम्प्राप्तापन्नपूर्वाः परोपगाः ॥ ३.६.१०२४ ॥

  तद्धितार्थो द्विगुः संख्यासर्वनामतदन्तकाः ॥ ३.६.१०२५ ॥

  बहुर्व्रीहिरदिङ्नाम्नामुन्नेयं तदुदाहृतम् ॥ ३.६.१०२६ ॥

  गुणद्रव्यक्रियायोगोपाधयः परगामिनः ॥ ३.६.१०२७ ॥

  कृतह्कर्तर्यसंज्ञायां कृत्याः कर्तरि कर्मणि ॥ ३.६.१०२८ ॥

  अणाद्यन्तास्तेन रक्ताद्यर्थे नानार्थभेदकाः ॥ ३.६.१०२९ ॥

  षट्संज्ञकास्त्रिषु समा युष्मदस्मत्तिङ्व्ययम् ॥ ३.६.१०३० ॥

  परं विरोधे शेषं तु ज्ञेयं शिष्टप्रयोगतः ॥ ३.६.१०३१ ॥

 ॥ इत्यमरसिंहकृतौ नामलिङ्गानुशासने ॥

 ॥ सामान्यकाण्डस्तृतीयः साङ्ग एव समर्थितः ॥