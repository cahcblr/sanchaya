मित्रलाभः
अथ प्रासादपृष्ठे सुखोपविष्टानां राजपुत्राणां पुरस्तात्प्रस्तावक्रमेण सः पण्डितोऽब्रवीत् -
काव्यशास्त्रविनोदेन कालो गच्छति धीमताम् ।
व्यसनेन च मूर्खाणां निद्रया कलहेन वा ॥ 1 ॥
तद्भवतां विनोदाय काककूर्मादीनां विचित्रां कथां कथयामि । राजपुत्रैरुक्तम् –’आर्य ! कथ्यताम्’ विष्णुशर्मोवाच – शृणुत | संप्रति मित्रलाभः प्रस्तूयते । यस्यायमाद्यः श्लोकः -
असाधना वित्तहीना बुद्धिमन्तः सुहृत्तमाः ।
साधयन्त्याशु कार्याणि काककूर्ममृगाखवः ॥ 2 ॥
राजपुत्रा ऊचुः - ’कथमेतत्’। विष्णुशर्मा कथयति -
कथा 1 
(काग, कछुआ, मृग और चूहेकी कहानी 1)
अस्ति गोदावरीतीरे विशालः शाल्मलीतरुः । तत्र नानादिग्देशादागत्य रात्रौ पक्षिणो निवसन्ति । 
अथ कदाचिदवसन्नायां रात्रावस्ताचलचूडावलम्बिनि भगवति कुमुदिनीनायके चन्द्रमसि लघुपतनकनामा वायसः प्रबुद्धः कृतान्तमिव द्बितीयमायान्तं व्याधमपश्यत् । तमवलोक्याचिन्तयत् - अद्य प्रातरेवानिष्टदर्शनं जातम्, न जाने किमनभिमतं दर्शयिष्यति । इत्युक्त्वा तदनुसरणक्रमेण व्याकुलश्चलितः ।
यतः -
शोकस्थानसहस्राणि भयस्थानशतानि च ।
दिवसे दिवसे मूढमाविशन्ति न पण्डितम् ॥ 3 ॥
अन्यच्च । विषयिणामिदमवश्यं कर्तव्यम् -
उत्थायोत्थाय बोद्धव्यं महद्भयमुपस्थितम् । 
मरणव्याधिशोकानां किमद्य निपतिष्यति ॥ 4 ॥
अथ तेन व्याधेन तण्डुलकणान्विकीर्य जालं विस्तीर्णम् । स च प्रच्छन्नो भूत्वा स्थितः । तस्मिन्नेव काले चित्रग्रीवनामा कपोतराजः सपरिवारो वियति विसर्पंस्तांस्तण्डुलकणानवलोकयामास। ततः कपोतराजस्तण्डुलकणलुब्धान् कपोतान्प्रत्याह - कुतोऽत्र निर्जने वने तण्डुलकणानां संभवः ? तन्निरूप्यतां तावत् । भद्रमिदं न पश्यामि । प्रायेणानेन तण्डुलकणलोभेनास्माभिरपि तथा भवितव्यम् -
कङ्कणस्य तु लोभेन मग्नः पङ्के सुदुस्तरे ।
वृद्धव्याघ्रेण संप्राप्तः पथिकः स मृतो यथा ॥ 5 ॥
कपोताः ऊचुः - “कथमेतत्” । सोऽब्रवीत् -
कथा 2
(सुवर्णकंकणधारी बूढा बाध और पथिक की कहानी )
अहमेकदा दक्षिणारण्ये चरन्नपश्यम् ।
एको वृद्धव्याघ्रः स्नातः कुशहस्तः सरस्तीरे ब्रूते - भो भोः पान्थाः! इदं सुवर्णकङ्कणं गृह्यताम् ।
ततो लोभाकृष्टेन केनचित्पान्थेनालोचितम्-भाग्येनैतत्संभवति ।
किंत्वस्मिन्नात्मसंदेहे प्रवृत्तिर्न विधेया ।
यतः - 
अनिष्टादिष्टलाभेऽपि न गतिर्जायते शुभा ।
यत्रास्ते विषसंसर्गोऽमृतं तदपि मृत्यवे ॥ 6 ॥
किंतु सर्वत्रार्थार्जने प्रवृत्तिः संदेह एव ।
तथा चोक्तम् -
न संशयमनारुह्य नरो भद्राणि पश्यति ।
संशयं पुनरारुह्य यदि जीवति पश्यति ॥ 7 ॥
तन्निरूपयामि तावत् । प्रकाशं ब्रूते -    ’कुत्र तव कङ्कणम्’ ।
व्याघ्रो हस्तं प्रसार्य दर्शयति ।
पान्थोऽवदत् - कथं मारात्मके त्वयि  विश्वासः?
व्याघ्र उवाच-शृणु रे पान्थ ! प्रागेव यौवनदशायामतिदुर्वृत्त आसम् ।
 अनेकगोमानुषाणां वधान्मे पुत्रा मृता दाराश्च । वंशहीनश्चाहम् ।
ततः केनचिद्धार्मिकेणाहमादिष्टः -
“दानधर्मादिकं चरतु भवान् ।
“ तदुपदेशादिदानीमहं स्नानशीलो दाता वृद्धो गलितनखदन्तो कथं न विश्वासभूमिः?
यतः - 
इज्याऽध्ययनदानानि तपः सत्यं धृतिः क्षमा ।
अलोभ इति मार्गोऽयं धर्मस्याष्टविधः स्मृतः ॥ 8 ॥ 
तत्र पूर्वश्चतुर्वर्गो दम्भार्थामपि सेव्यते ।
उत्तरस्तु चतुर्वर्गो महात्मन्येव तिष्ठति ॥ 9 ॥ 
मम चैतावाँल्लोभविरहो येन स्वहस्तस्थमपि सुवर्णकङ्कणं यस्मै कस्मैचिद्दातुमिच्छामि । तथापि ’व्याघ्रो मानुषं खादत’ इति लोकप्रवादो दुर्निवारः ।
यतः - 
गतानुगतिको लोकः कुट्टनीमुपदेशिनीम् ।
प्रमाणयति नो धर्मे यथा गोघ्नमपि द्बिजम् ॥ 10 ॥
मया च धर्मशास्त्राण्यधीतानि । शृणु -
मरुस्थल्यां यथा वृष्टिः क्षुधार्ते भोजनं तथा ।
दरिद्रो दीयते दानं सफलं  पाण्डुनन्दन ! ॥ 11 ॥
प्राणा यथात्मनोऽभीष्टा भूतानामपि ते तथा ।
आत्मौपम्येन भूतेषु दयां कुर्वन्ति साधवः ॥ 12 ॥ 
अपरं च -
प्रत्याख्याने च दाने च सुखदुःखे प्रियाप्रिये ।
आत्मौपम्येन पुरुषः प्रमाणमधिगच्छति ॥ 13 ॥ 
अन्यच्च -
मातुवत्परदारेषु परद्रव्येषु लोष्टवत् ।
आत्मवत्सर्वभूतेषु यः पश्यति स पण्डितः ॥ 14 ॥
त्वं चातीव दुर्गतस्तेन तत्तुभ्यं दातुं सयत्नोऽहम् । तथा चोक्तम् -
दरिद्रान्भर कौन्तेय!मा प्रयच्छेश्वरे धनम् ।
व्याधितस्यौषधं पथ्यं नीरुजस्य किमौषधैः? ॥ 15 ॥
अन्यच्च -
दातव्यमिति यद्दानं दीयतेऽनुपकारिणे ।
देशे काले च पात्रे च तद्दानं सात्त्विकं विदुः ॥ 16 ॥
तदत्र सरसि स्नात्वा सुवर्णकङ्कणां गृहाण ।
ततो यावदसौ तद्बचः प्रतीतो लोभात्सरः स्नातुं प्रविशति तावन्महापङ्के निमग्नः पलायितुमक्षमः।
पङ्के पतितं दृष्ट्वा व्याघ्रोऽवदत् – ’अहह, महापङ्के पतितोऽसि।
अतस्त्वामहमुत्थापयामि ।’ इत्युक्त्वा शनैः शनैरुपगम्य तेन व्याघ्रेण धृतः।
स पान्थोऽचिन्तयत् -
न धर्मशास्त्रं पठतीति कारणं 
न चापि वेदाध्ययनं दुरात्मनः ।
स्वभाव एवात्र तथातिरिच्यते 
यथा प्रकृत्या मधुरं गवां पयः ॥ 17 ॥
किंच -
अवशेन्द्रियचित्तानां हस्तिस्नानमिव क्रिया ।
दुर्भगाभरणप्रायो ज्ञानं भारः क्रियां विना ॥ 18 ॥
तन्मया भद्रं न कृतं यदत्र मारात्मके विश्वासः कृतः । तथा ह्युक्तम्-
नदीनां शस्त्रपाणीनां नखिनां शृङ्गिणां तथा ।
विश्वासो नैव कर्तव्यः स्त्रीषु राजकुलेषु च ॥ 19 ॥
अपरं च-
सर्वस्य हि परीक्ष्यन्ते स्वभावा नेतरे गुणाः । 
अतीत्य हि गुणान्सर्वान्स्वभावो मूर्ध्नि वर्तते ॥ 20 ॥
अन्यच्च -
स हि गगनविहारी कल्मषध्वंसकारी
दशशतकरधारी ज्योतिषां मध्यचारी।
विधुरपि विधियोगाद् ग्रस्यते राहुणासौ 
लिखितमपि ललाटे प्रोज्झितुं कः समर्थः? ॥ 21 ॥
इति चिन्तयन्नेवासौ व्याघ्रेण व्यापादितः खादितश्च ।
अतोऽहं ब्रवीमि –’कङ्कणस्य तु लोभने’ इत्यादि ।
अतः सर्वथाऽविचारितं कर्म न कर्तव्यम् ।
यतः- 
सुजीर्णमन्नं सुविचक्षणः सुतः
सुशासिता स्त्री नृपतिः सुसेवितः ।
सुचिन्त्य चोक्तं सुविचार्य यत्कृतं
सुदीर्घकालेऽपि न याति विक्रियाम् ॥ 22 ॥
तद्बचनं श्रुत्वा कश्चित्कपोतः सदर्पमाह- “आः किमेवमुच्यते?”
वृद्धानां वचनं ग्राह्यमापत्काले ह्युपस्थिते ।
सर्वत्रैवं विचारे तु भोजनेऽप्यप्रवर्तनम् ॥ 23 ॥
यतः -
शङ्काभिः सर्वमाक्रान्तमन्नं पानं च भूतले ।
प्रवृत्तिः कुत्र कर्तव्या जीवितव्यं कथं नु वा? ॥ 24 ॥
ईर्ष्यी घृणी त्वसंतुष्टः क्रोधनो नित्यशङ्कितः ।
परभाग्योपजीवी च षडेते दुःखभागिनः ॥ 25 ॥
एतच्छ्रुत्वा सर्वे कपोतास्तत्रोपविष्टाः।
यतः-  
सुमहान्त्यपि शास्त्राणि धारयन्तो बहुश्रुताः।
छेत्तारः संशयानां च क्लिश्यन्ते लोभमोहिताः॥ 26 ॥
अन्यच्च-
लोभात्क्रोधः प्रभवति लोभात्कामः प्रजायते ।
लोभान्मोहश्च नाशश्च लोभः पापस्य कारणम् ॥ 27 ॥
अन्यच्च-
असंभवं हेममृगस्य जन्म
तथापि रामो लुलुभे मृगाय ।
प्रायः समापन्न विपत्तिकाले
धियोऽपि पुंसां मलिना भवन्ति ॥ 28 ॥
अनन्तरं सर्वे जालेन बद्धा बभूवुः । ततो यस्य वचनात्तत्रावलम्बितास्तं सर्वे तिरस्कुर्वन्ति ।
यतः-
न गणस्याग्रतो गच्छेत्सिद्धे कार्ये समं फलम् ।
यदि कार्यविपत्तिः स्यान्मुखरस्तत्र हन्यते ॥ 29 ॥
तस्य तिरस्कारं श्रुत्वा चित्रग्रीव उवाच - नायमस्य दोषः ।
यतः-
आपदामापतन्तीनां हितोऽप्यायाति हेतुताम् ।
मातृजंघा हि वत्सस्य स्तम्भीवति बन्धने ॥ 30 ॥
अन्यच्च-
स बन्धुर्यो विपन्नानामापदुद्धरणक्षमः ।
न तु दुर्विहितातीतवस्तूपालम्भपण्डितः ॥ 31 ॥
विपत्काले विस्मय एव कापुरुषलक्षणम् । तदत्र धैर्यमवलम्बय प्रतीकारश्चिन्त्यताम् ।
यतः-
विपदि धैर्यमथाभ्युदये क्षमा 
सदसि वाक्पटुता युधि विक्रमः।
यशसि चाभिरुचिर्व्यसनं श्रुतौ 
प्रकृतिसिद्धमिदं हि महात्मनाम् ॥ 32 ॥
संपदि यस्य न हर्षो विपदि विषादो रणे च धीरत्वम् ।
तं भुवनत्रयतिलकं जनयति जननी सुतं विरलम् ॥ 33 ॥
अन्यच्च -
षड् दोषाः पुरुषेणेह हातव्या भूतिमिच्छता ।
निद्रा तन्द्रा भयं क्रोध आलस्यं दीर्घसूत्रता ॥ 34 ॥
इदानीमप्येवं क्रियताम् । सर्वैरेकचित्तीभूय जालमादायोड्डीयताम् ।
यतः-
अल्पानामपि वस्तूनां संहतिः कार्यसाधिका ।
तृणैर्गुणत्वमापन्नैर्बध्यन्ते मत्तदन्तिनः ॥ 35 ॥
संहतिः श्रेयसी पुंसां स्वकुलैरल्पकैरपि ।
तुषेणापि परित्यक्ता न प्ररोहन्ति तण्डुलाः ॥36 ॥
 इति विचिन्त्य पक्षिणः सर्वे जालमादायोत्पतिताः । अनन्तरं स व्याधः सुदूराज्जालापहारकांस्तानवलोक्य पश्चाद्धावन्नचिन्तयत्- 
संहतास्तु हरन्त्येते मम जालं विहंगमाः ।
यदा तु विवदिष्यन्ते वशमेष्यन्ति मे तदा ॥ 37 ॥
ततस्तेषु चक्षुर्विषयातिक्रान्तेषु पक्षिषु स व्याधो निवृत्तः।
अथ लुब्धकं निवृत्तं दृष्ट्वा कपोता ऊचुः - ’किमिदानीं कर्तुमुचितम्?’ चित्रग्रीव उवाच -
माता मित्रं पिता चेति स्वभावात्त्रितयं हितम् ।
कार्यकारणतश्चान्ये भवन्ति हितबुद्धयः ॥ 38 ॥
तदस्माकं मित्रं हिरण्यको नाम मूषकराजो गण्डकीतीरे चित्रवने निवसति।
सोऽस्माकं पाशांश्छेत्स्यति । इत्यालोच्य सर्वे हिरण्यकविवरसमीपं गताः ।
हिरण्यकश्च सर्वदापायशङ्कया शतद्वारं  विवरं कृत्वा निवसति ।
ततो हिरण्यकः कपोतावपातभयाच्चकितस्तूष्णीं स्थितः।
चित्रग्रीव उवाच - ’सखे हिरण्यक ! किमस्मान्न संभाषसे ?’
ततो हिरण्यकस्तद्बचनं प्रत्यभिज्ञाय ससंभ्रमं बहिर्निःसृत्याब्रवीत् - ’आः, पुण्यवानस्मि । प्रियसुहृन्मे चित्रग्रीवः समायातः।
यस्य मित्रेण संभाषो यस्य मित्रेण संस्थितिः ।
यस्य मित्रेण संलापस्ततो नास्तीह पुण्यवान् ॥ 39 ॥
पाशबद्धांश्चैतान्दृष्ट्वा सविस्मयः क्षणं स्थित्वोवाच- ’सखे! किमेतत्?  चित्रग्रीवोऽवदत् सखे ! अस्माकं प्राक्तनजन्मकर्मणः फलमेतत् ।
यस्माच्च येन च यथा च यदा च यच्च 
यावच्च यत्र त शुभाशुभमात्मकर्म ।
तस्माच्च तेन च तथा च तदा च तच्च
तावच्च तत्र च विधातृवशादुपैति ॥ 40 ॥
रोगशोकपरीतापबन्धनव्यसनानि च ।
आत्मापराधवृक्षाणां फलान्येतानि देहिनाम् ॥ 41 ॥ 
एतच्छ्रुत्वा हिरण्यकश्चित्रग्रीवस्य बन्धनंं छेत्तुं सत्वरमुपसर्पति । 
चित्रग्रीव उवाच- ’मित्र मा मैवम् । अस्मदाश्रितानामेषां तावत्पाशांश्छिन्धि, तदा मम पाशं पश्चाच्छेत्स्यसि । 
हिरण्यकोऽप्याह - ’अहमल्पशक्तिः । दन्ताश्च मे कोमलाः । तदेतेषां पाशांश्छेत्तुं कथं समर्थः? तद्यावन्मे दन्ता न त्रुट्यन्ति तावत्तव पाशं छिनद्मि । 
तदनन्तरमेषामपि बन्धनं यावच्छक्यं छेत्स्यामि।’ चित्रग्रीव उवाच -’अस्त्वेवम् । तथापि यथाशक्त्येतेषां बन्धनं खण्डय । 
हिरण्यकेनोक्तम् - ’आत्मपरित्यागेन यदाश्रितानां परिरक्षणं तन्न नीतिविदां सम्मतम् ।
यतः -
आपदर्थे धनं रक्षेद्दारान्रक्षेद्धनैरपि ।
आत्मानं सततं रक्षेद्वारैरपि धनैरपि ॥ 42 ॥
अन्यच्च -
धर्मार्थकाममोक्षाणां प्राणाः संस्थितिहेतवः ।
तान्निघ्नता किं न हतं, रक्षता किं न रक्षितम्? ॥ 43 ॥
चित्रग्रीव उवाच - सखे नीतिस्तावदीदृश्येव । किंत्वहमस्मदाश्रितानां दुःखं सोढुं सर्वथाऽसमर्थः । तेनेदं ब्रवीमि ।
यतः -
धनानि जीवितं चैव परार्थे प्राज्ञ उत्सृजेत् ।
सन्निमित्ते वरं त्यागो विनाशे नियते सति ॥ 44 ॥
अयमपरश्चासाधारणो हेतुः - 
जातिद्रव्यगुणानां च साम्यमेषां मया सह ।
मत्प्रभुत्वफलं ब्रूहि कदा किं तद्भविष्यति ॥ 45 ॥
अन्यच्च -
विना वर्तनमेवैते न त्यजन्ति ममान्तिकम् ।
तन्मे प्राणव्ययेनापि जीवयैतान्ममाश्रितान् ॥ 46 ॥
किं च- 
मांसमूत्रपुरीषास्थिनिर्मितेऽस्मिन्कलेवरे ।
विनश्वरे विहायास्थां यशः पालय मित्र मे ॥ 47 ॥
अपरं च पश्य -
यदि नित्यमनित्येन निर्मलं मलवाहिना ।
यशः कायेन लभ्येत तन्न लब्धं भवेन्नु किम्? ॥ 48 ॥
यतः- 
शरीरस्य गुणानां च दूरमत्यन्तमन्तरम् ।
शरीरं क्षणविध्वंसि कल्पान्तस्थायिनो गुणाः ॥ 49 ॥
इत्याकर्ण्य हिरण्यकः प्रहृष्टमनाः पुलकितः सन्नब्रवीत् –’साधु मित्र ! साधु । अनेनाश्रितवात्सल्येन त्रैलोक्यस्यापि प्रभ्रुत्वं त्वयि युज्यते ।’ एवमुक्त्वा तेन सर्वेषां बन्धनानि छिन्नानि । ततो हिरण्यकः सर्वान्सादरं संपूज्याह - सखे चित्रग्रीव ! सर्वथात्र जालबन्धनविधौ दोषमाशङ्क्यात्मन्यवज्ञा न कर्तव्या ।
यतः -
योऽधिकाद्योजनशतात्पश्यतीहामिषं खगः ।
स एव प्राप्तकालस्तु पाशबन्धं न पश्यति ॥ 50 ॥
अपरं च -
शशिदिवाकरयोर्ग्रहपीडनं
गजभुजंगमयोरपि बन्धनम् । 
मतिमतां च विलोक्य दरिद्रतां 
विधिरहो बलवानिति मे मतिः ॥ 51 ॥
अन्यच्च -
व्योमैकान्तविहारीणोऽपि विहगाः संप्राप्नुवन्त्यापदं 
बध्यन्ते निपुणैरगाधसलिलान्मत्स्याः समुद्रादपि।
दुर्नीतं किमिहास्ति, किं सुचरितं, कः स्थानलाभे गुणः?
कालो हि व्यसनप्रसारितकरो गृह्णाति दूरादपि ॥ 52 ॥
इति प्रबोध्यातिथ्यं कृत्वालिङ्ग्य च चित्रग्रीवस्तेन संप्रेषितो यथेष्टदेशान्सपरिवारो ययौ । हिरण्यकोऽपि स्वविवरं प्रविष्टः ।
यानि कानि च मित्राणि कर्तव्यानि शतानि च ।
पश्य मूषकमित्रेण कपोताः मुक्तबन्धनाः ॥ 56 ॥
अथ लघुपतनकनामा काकः सर्ववृत्तान्तदर्शी साश्चर्यमिदमाह-’अहो हिरण्यक ! श्लाघ्योऽसि।
अतोऽहमपि त्वया सह मैत्रीमिच्छामि, अतो मां मैत्र्येणानुग्रहीतुमर्हसि ।’
एतच्छ्रुत्वा हिरण्यकोऽपि विवराभ्यन्तरादाह-
’कस्त्वम् ?’स ब्रूते- ’लघुपतनकनामा वायसोऽहम् ।’
हिरण्यको विहस्याह-’का त्वया सह मैत्री ?
यतः-
यद्येन युज्यते लोके बुधस्तत्तेन योजयेत् ।
अहमन्नं भवान् भोक्ता कथं प्रीतिर्भविष्यति ॥ 54 ॥
अपरं च -
भक्ष्य-भक्षकयोः प्रीतिर्विपत्तेरेव कारणम् ।
शृगालात्पाशबद्धोऽसौ मृगः काकेन रक्षितः ॥ 55 ॥
वायसोऽब्रवीत् - कथमेतत् । हिरण्यकः कथयति -
कथा 3
(मृग, काग और धूर्त गीदड़की कहानी 2 )
अस्ति मगधदेशे चम्पकवती नामारण्यानी । 
तस्यां चिरान्महतां स्नेहेन मृगकाकौ निवसतः ।
 स च मृगः स्वेच्छया भ्राम्यन्हृष्टपुष्टाङ्गः केनचिच्छृगालेनावलोकितः ।
 तं दृष्ट्वा शृगालोऽचिन्तयत्- ’आः,कथमेतन्मांसं सुललितं भक्षयामि ? भवतु, विश्वासं तावदुत्पादयामि ।’
 इत्यालोच्योपसृत्याब्रवीत् -
 ’मित्र ! कुशलं ते ?’  मृगेणोक्तम्-’कस्त्वम् ?’
स ब्रूते - ’क्षुद्रबुद्धिनामा जम्बुकोऽहम् । 
अत्रारण्ये बन्धुहीनो मृतवन्निवसामि ।
इदानीं त्वां मित्रमासाद्य पुनः सबन्धुर्जीवलोकं प्रविष्टोऽस्मि ।
अधुना तवानुचरेण मया सर्वथा भवितव्यम् ।
मृगेणोक्तम् - ’एवमस्तु ।’ ततः पश्चादस्तंगते सवितरि भगवति
मरीचिमालिनि तौ मृगस्य वासभूमिं गतौ। तत्र चम्पकवृक्षशाखायां सुबुद्धिनामा काको मृगस्य चिरमित्रं निवसति । तौ दृष्ट्वा काकोऽवदत्-सखे चित्राङ्ग ! कोऽयं द्बितीयः ? मृगो ब्रूते –’जम्बूकोऽयम् । अस्मत्सख्यमिच्छन्नागतः। काको ब्रूते-’मित्र ! अकस्मादागन्तुना सह मैत्री न युक्ता ।
तथा चोक्तम् -
अज्ञातकुलशीलस्य वासो देयो न कस्यचित् ।
मार्जारस्य हि दोषेण हतो गृध्रोजरद्नवः ॥ 56 ॥
तावाहतुः- ’कथमेतत् ?’ काकः कथयति-
कथा 3 
(अंधा गिद्ध, बिलाव और चिडियोंकी कहानी 3)
अस्ति भागीरथीतीरे गृध्रकूटनाम्नि पर्वते महान्पर्कटीवृक्षः ।
तस्य कोटरे दैवदुर्वीपाकाद्नलितनखनयनो जरद्नवनामा गृध्रः प्रतिवसति । अथ कृपया तज्जीवनाय 
तद्बृक्षवासिनः पक्षिणः स्वाहारात्किंचित्किंचिदुद्धृत्य ददति । तेनासौ जीवति । अथ कदाचिद्दीर्घकर्णनामा मार्जारः पक्षिशावकान्भक्षितुं तत्रागतः । ततस्तमायान्तं दृष्ट्वा पक्षिशावकैर्भयार्तैः कोलाहलः कृतः । तच्छ्रुत्वा जरद्नवेनोक्तम्-’कोऽयमायाति ?’ दीर्घकर्णो गृध्रमवलोक्य सभयमाह-’हा, हतोऽस्मि ।
यतः- 
तावद्भयस्य भेतव्यं यावद्भयमनागतम् । 
अगतं तु भयं वीक्ष्य नरः कुर्याद्यथोचितम् ॥ 57 ॥
अधुनास्य संनिधाने पलायितुमक्षमः । तद्यथा भवितव्यं तद्भवतु । तावद्बिश्वासमुत्पाद्यास्य समीपं गच्छामि ।
इत्यालोच्योपसृत्याब्रवीत्-’आर्य ! त्वामभिवन्दे ।’ गृध्रोऽवदत् -’कस्त्वम् ?’ सोऽवदत्- ’मार्जारोऽहम् ।’
गृध्रो ब्रूते-’दूरमपसर। नो चेद् हन्तव्योऽसि मया !’ मार्जारोऽवदत्- ’श्रूयतां तावदस्मद्बचनम् । ततो यद्यहं वध्यस्तदा हन्तव्यः।
यतः-
जातिमात्रेण किं कश्चिद्धन्यते पूज्यते क्कचित् ?
व्यवहारं परिज्ञाय वध्यः पूज्योऽथवा भवेत् ॥ 58 ॥
गृध्रो ब्रूते-’ब्रूहि, किमर्थमागतोऽसि । सोऽवदत् -’अहमत्र गङ्गातीरे नित्यस्नायी निरामिषाशी ब्रह्मचारी चान्द्रायणव्रतमाचरंस्तिष्ठामि । ’यूयं धर्मज्ञानरता विश्वासभूमयः’,इति पक्षिणः सर्वे सर्वदा ममाग्रे प्रस्तुवन्ति । अतो भवद्भयो विद्यावयोवृद्धेभ्यो धर्मं श्रोतुमिहागतः । भवन्तश्चैतादृशा धर्मज्ञा यन्मामतिथिं हन्तुमुद्यताः।
गृहस्थधर्मश्चैषः-
अरावप्युचितं कार्यमातिथ्यं गृहमागते ।
छेत्तुः पार्श्वगतां छायां नोपसंहरते द्रुमः ॥ 59 ॥
यदि वा धनं नास्ति तदा प्रीतिवचसाप्यतिथिः पूज्य एव ।
यतः-
तृणानि भूमिरुदकं वाक् चतुर्थी च सूनृता ।
एतान्यपि सतां गेहे नोच्छिद्यन्ते कदाचन ॥ 60 ॥
अपरं च-
निर्गुणेष्वपि सत्त्वेषु दयां कुर्वन्ति साधवः।
न हि संहरते ज्योत्स्नां चन्द्रश्चाण्डालवेश्मनः ॥ 61 ॥
गुरुरग्निर्द्विजातीनां वर्णानां ब्राह्मणो गुरुः ।
पतिरेको गुरुः स्त्रीणां सर्वात्राभ्यागतो गुरुः ॥ 62 ॥
अन्यच्च -
अतिथिर्यस्य भग्नाशो गृहात्प्रतिनिवर्तते ।
स तस्मै दुष्कृतं दत्त्वा पुण्यमादाय गच्छति ॥ 63 ॥
अन्यच्च-
उत्तमस्यापि वर्णस्य नीचोऽपि गृहमागतः ।
पूजनीयो यथायोग्यं सर्वदेवमयोऽतिथिः ॥ 64 ॥
गृध्रोऽवदत्-मार्जारो हि मांसरुचिः । पक्षिशावकाश्चात्र निवसन्ति । तेनाहमेवं ब्रवीमि । तच्छ्रुत्वा मार्जारो भूमिं स्पृष्ट्वा कर्णौ स्पृशति । ब्रूते च-’मया धर्मशास्त्रं श्रुत्वा वीतरागेणेदं दुष्करं व्रतं चान्द्रायणमध्यवसितम् । परस्परं विवदमानानामपि धर्मशास्त्राणाम् ’अहिंसा परमो धर्मः’ इत्यत्रैकमत्यम् ।
यतः-
सर्वहिंसानिवृत्ता ये नराः सर्वंसहाश्च ये । 
सर्वस्याश्रयभूताश्च ते नराः स्वर्गगामिनः ॥ 65 ॥
एक एव सुहृद्धर्मो निधनेऽप्यनुयाति यः ।
शरीरेण समं नाशं सर्वमन्यत्तु गच्छति ॥ 66 ॥ 
योऽत्ति यस्य यदा मांसमुभयोः पश्यतान्तरम् । 
एकस्य क्षणिका प्रीतिरन्यः प्राणैर्विमुच्यते ॥ 67 ॥ 
मर्तव्यमिति यद्दुःखं पुरुषस्योपजायते ।
शक्यते नानुमानेन परेण परिवर्णितुम् ॥ 68 ॥
शृणु पुनः -
स्वच्छन्दवनजातेन शाकेनापि प्रपूर्यते ।
अस्य दग्धोदरस्यार्थे कः कुर्यात्पातकं महत् ?॥ 69 ॥
एवं विश्वास्य स मार्जारस्तरुकोटरे स्थितः।
ततो दिनेषु गच्छत्सु पक्षिशावकानाक्रम्य कोटरमानीय प्रत्यहं खादति । येषामपत्यानि खादितानि तैः शोकार्तैर्विलपद्भिरितस्ततो जिज्ञासा समारब्धा ।
 तत्परिज्ञाय मार्जारः कोटरोन्निःसृत्य बहिः पलायितः। पश्चात्पक्षिभिरितस्ततो निरूपयद्भिस्तत्र तरुकोटरे शावाकास्थीनि प्राप्तानि । अनन्तरं ते ऊचुः- ’अनेनैव जरद्नवेनास्माकं शावकाः खादिताः’ इति सर्वैः पक्षिभिर्निश्चित्य गृध्रो व्यापादितः।
अतोऽहं ब्रवीमि-’अज्ञातकुलशीलस्य-इत्यादि ।’ इत्याकर्ण्य स जम्बुकः सकोपमाह –’मृगस्य प्रथमदर्शनदिने भवानप्यज्ञातकुलशील एव तत्कथं भवता सहैतस्य स्नेहानुवृत्तिरुत्तरोत्तरं वर्धते ?
यत्र विद्बज्जनो नास्ति श्लाघ्यस्तत्राल्पधीरपि ।
निरस्तपादपे देशे एरण्डोऽपि द्रुमायते ॥ 70 ॥
अन्यच्च -
अयं निजः परो वेति गणना लघुचेतसाम् ।
उदारचरितानां तु वसुधैव कुटुम्बकम् ॥ 71 ॥
यथायं मृगो ममबन्धुस्तथा भवानपि। म़ृगोऽब्रवीत् -’किमनेनोत्तरेण ? सर्वैरेकत्र विश्रम्भालापैः सुखिभिः स्थीयताम् ।
यतः -
न कश्चित्कस्यचिन्मित्रं न कश्चित्कस्यचिद्निपुः।
व्यवहारेण मित्राणि जायन्ते रिपवस्तथा ॥ 72 ॥
काकेनोक्तम्-’एवमस्तु ।’ अथ प्रातः सर्वे यथाभिमतदेशं गताः ।
एकदा निभृतं शृगालो ब्रूते-’सखे अस्मिन्वनैकदेशे सस्यपूर्णक्षेत्रमस्ति। तदहं त्वां नीत्वा दर्शयामि ।’तथा कृते सति मृगः प्रत्यहं तत्र गत्वा सस्यं खादति । अथ क्षेत्रपतिना तद्दृष्ट्वा पाशो नियोजितः। अनन्तरं पुनरागतो मृगः पाशैर्बद्धोऽचिन्तयत्-’को मामितः कालपाशादिव व्याधपाशात्त्रातुं मित्रादन्यः समर्थः? अत्रान्तरे जम्बुकस्तत्रागत्योपस्थितोऽचिन्तयत्-’फलिता तावदस्माकं कपटप्रबन्धेन मनोरथसिद्धिः। एतस्योत्कृत्त्यमानस्य मांसासृग्लिप्तान्यस्थीनि मयावश्यं प्राप्तव्यानि । तानि बाहुल्येन भोजनानि भविष्यन्ति ।’ मृगस्तं दृष्ट्वोल्लासितो ब्रूते-’सखे छिन्धि तावन्मम,बन्धनम् । सत्वरं त्रायस्व माम् ।
यतः- 
आपत्सु मित्रं जानीयाद्युद्धे शूरमृणे शुचिम् ।
भार्यो क्षीणेषु वित्तेषु व्यसनेषु च बान्धवान् ॥ 73 ॥
अपरं च - 
उत्सवे व्यसने चैव दुर्भिक्षे राष्ट्रविप्लवे ।
राजद्बारे श्मशाने च यस्तिष्ठति स बान्धवः ॥ 74 ॥
जम्बुको मुहुर्मुहुः पाशं विलोक्याचिन्तयत्-‘दृढस्तावदयं बन्धः।‘ ब्रूते च-‘सखे ! स्नायुनिर्मिता एते  पाशाः । तदद्य भट्टारकवारे कथमेतान्दन्तैः स्पृशामि ? मित्र ! यदि चित्ते नान्यथा मन्यसे तदा प्रभाते यत्त्वया वक्तव्यं तत्कर्तव्यम् ।‘ इत्युक्त्वा तत्समीप आत्मानमाच्छाद्य स्थितः सः । अनन्तरं स काकः प्रदोषकाले मृगमनागतमवलोक्येतस्ततोऽन्विष्य तथाविधं दृष्ट्वोवाच-सखे ! किमेतत् ?’। मृगेणोक्तम्-’अवधीरितसुहद्बाक्यस्य फलमेतत् । 
तथा चोक्तम् -
सुहृदां हितकामानां यः शृणोति न भाषितम् । 
विपत्सन्निहिता तस्य स नरः शत्रुनन्दनः ॥ 75 ॥
काको ब्रूते-’स वञ्चकः क्वास्ते । मृगेणोक्तम्-’मन्मांसार्थी तिष्ठत्यत्रैव ।’ काको ब्रूते-’उक्तमेव मया पूर्वम् -
अपराधो न मेऽस्तीति नैतद्बिश्वासकारणम् । 
विद्यते हि नृशंसेभ्यो भयं गुणवतामपि ॥ 76 ॥
दीपनिर्वाणगन्धं च सुहद्बाक्यमरुन्धतीम् । 
न जिघ्रन्ति न शृण्वन्ति न पश्यन्ति गतायुषः ॥ 77 ॥
परोक्षे कार्थहन्तारं प्रत्यक्षे प्रियवादिनम् ।
वर्जयेत्तादृशं मित्रं विषकुम्भं पयोमुखम् ॥ 78 ॥
ततः काको दीर्घं निःश्वस्य, ’अरे वञ्चक ! किं त्वया पापकर्मणा कृतम् ?
यतः- 
संलापितानां मधुरैर्वचोभि
र्मिथ्योपचारैश्च वशीकृतानाम् । 
आशावतां श्रद्दधतां च लोके
किमर्थिनां वञ्चयितव्यमस्ति ॥ 79 ॥
उपकारिणि विश्रब्धे शुद्धमतौ यः समाचरति पापम् ।
तं जनमसत्यसंधं भगवति वसुधे ! कथं वहसि ? ॥ 80 ॥
दुर्जनेन समं सख्यं प्रीतिं चापि न कारयेत् ।
उष्णो दहति चाङ्गारः शीतः कृष्णायते करम् ॥ 81 ॥ 
अथवा स्थितिरियं दुर्जनानाम् -
प्राक् पादयोः पतति खादति पृष्ठमांसं
कर्णे कलं किमपि रौति शनैर्विचित्रम् ।
छिद्नं निरूप्य सहसा प्रविशत्यशङ्कः
सर्वं खलस्य चरितं मशकः करोति ॥ 82 ॥
दुर्जनः प्रियवादी य नैतद्बिश्वासकारणम् । 
मधु तिष्ठति जिह्वाग्रे हृदि हालाहलं विषम् ॥ 83 ॥
अथ प्रभाते क्षेत्रपतिर्लगुडहस्तस्तं प्रदेशमागच्छन् काकेनावलोकितः । तमालोक्य काकोनोक्तम्-’सखे मृग ! त्वमात्मानं मृतवत्संदर्श्य वातेनोदरं पूरयित्वा पादान्स्तब्धीकृत्य तिष्ठ । यदहं शब्दं करोमि तदा त्वमुत्थाय सत्वरं पलायिष्यसि ।’ मृगस्तथैव काकवचनेन स्थितः । ततः क्षेत्रपतिना हर्षोत्फुल्ललोचनेन तथाविधो मृगः आलोकितः । ’आः, स्वयं मृतोऽसि’ इत्युक्त्वा मृगं बन्धनान्मोचयित्वा पाशान्ग्रहीतुं सयत्नो बभूव । ततः काकशब्दं श्रुत्वा मृगः सत्वरमुत्थाय पलायितः । तमुद्दिश्य तेन क्षेत्रपतिना क्षिप्तेन लगुडेन शृगालो हतः ।
तथा चोक्तम् -
त्रिभिर्वर्षैस्त्रिभिर्मासैस्त्रिभिः पक्षैस्त्रिभिर्दिनैः ।
अत्युत्कटैः पापपुण्यैरिहैव फलमश्नुते ॥ 84 ॥
अतोऽहं ब्रवीमि-“भक्ष्यभक्षकयोः प्रीति” इत्यादि ॥
काकः पुनराह-
भक्षितेनापि भवता नाहारो मम पुष्कलः ।
त्वयि जीवति जीवामि चित्रग्रीव इवानघ ! ॥ 85 ॥
अन्यच्च -
तिरश्चामपि विश्वासो दृष्टः पुण्यैककर्मणाम् ।
सतां हि साधुशीलत्वात्स्वभावो न निवर्तते ॥ 86 ॥
किंच -
साधोः प्रकोपितस्यापि मनो नायाति विक्रियाम् ।
न हि तापयितुं शक्यं सागराम्भस्तृणोल्कया ॥ 87 ॥
हिरण्यको ब्रूते-’चपलस्त्वम् ।’ चपलेन सह स्नेहः सर्वथा न कर्तव्यः ।
तथा चोक्तम् -
मार्जारो महिषो मेषः काकः कापुरुषस्तथा ।
विश्वासात्प्रभवन्त्येते विश्वासस्तत्र नोचितः ॥ 88 ॥
किं चान्यत् शत्रुपक्षो भवानस्माकम् ।
उक्तं चैतत् -
शत्रुणा न हि संदध्यात् सुश्लिष्टेनापि संधिना ।
सुतप्तमपि पानीयं शमयत्येव पावकम् ॥ 89 ॥
दुर्जनः परिहर्तव्यो विद्ययालंकृतोऽपि सन् ।
मणिना भूषितः सर्पः किमसौ न भयंकरः ॥ 90 ॥
यदशक्यं न तच्छक्यं यच्छक्यं शक्यमेव तत् ।
नोदके शकटं याति न च नौर्गच्छति स्थले ॥ 91 ॥ 
अपरं च -
महताप्यर्थसारेण यो विश्वसिति शत्रुषु ।
भार्यासु च विरक्तासु तदन्तं तस्य जीवनम् ॥ 92 ॥
लघुपतनको ब्रूते-श्रुतं मया सर्वम् । तथापि मम चैतावान्संकल्पः- ’त्वया सह सौहृद्यमवश्यं करणीयम्’ इति । नो चेदनाहारेणात्मानं व्यापादयिष्यामि ।
तथाहि -
मृद्धटवत् सुखभेद्यो दुःसंधानश्च दुर्जनो भवति । 
सुजनस्तु कनकघटवद्दुर्भेद्यश्चाशु संधेयः ॥ 93 ॥
किंच -
द्नवत्वात्सर्वलोहानां निमित्तान्मृगपक्षिणाम् ।
भयाल्लोभाच्च मूर्खाणां संगतं दर्शनात्सताम् ॥ 94 ॥
किंच -
नारिकेलसमाकारा दृश्यन्ते हि सुहृज्जनाः ।
अन्ये बदरिकाकारा बहिरेव मनोहराः ॥ 95 ॥
स्नेहच्छेदेऽपि साधूनां गुणा नायान्ति विक्रियाम् ।
भङ्गेऽपि हि मृणालानामनुबध्नन्ति तन्तवः ॥ 96 ॥
अन्यच्च -
शुचित्वं त्यागिता शौर्यं सामान्यं सुखदुःखयोः।
दाक्षिण्यं चानुरक्तिश्च सत्यता च सुहद्गुणाः॥ 97 ॥
’एतैर्गुणैरुपेतो भवदन्यो मया कः सुहृत्प्राप्तव्यः?’ इत्यादि तद्बचनमाकर्ण्य हिरण्यको बहिर्निःसृत्याह-’आप्यायितोऽहं भवतामनेन वचनामृतेन ।
तथा चोक्तम् -
घर्मार्तं न तथा सुशीतलजलैः स्नानं न मुक्तावली 
न श्रीखण्डविलेपनं सुखति प्रत्यङ्गमप्यर्पितम् ।
प्रीत्या सज्जनभाषितं प्रभवति प्रायो यथा चेतसः
सद्युक्त्या च पुरस्कृतं सुकृतिनामाकृष्टिमन्त्रोपमम् ॥ 98 ॥
अन्यच्च -
रहस्यभेदो याच़्ञा च नैष्ठुर्यं चलचित्तता ।
क्रोधो निःसत्यता द्यूतमेतन्मित्रस्य दूषणम् ॥ 99 ॥
अनेनवचनक्रमेण तदेकमपि दूषणमपि त्वयि न लक्ष्यते ।
यतः-
पटुत्वं सत्यवादित्वं कथायोगेन बुध्यते । 
अस्तब्धत्वमचापल्यं प्रत्यक्षेणावगम्यते ॥ 100 ॥
अपरं च -
अन्यथैव हि सौहार्दं भवेत्स्वच्छान्तरात्मनः।
प्रवर्ततेऽन्यथा वाणी शाठ्योपहतचेतसः ॥ 101 ॥
मनस्यन्यद्बचस्यन्यत् कार्यमन्यद्दुरात्मनाम् ।
मनस्येकं वचस्येकं कर्मण्येकं महात्मनाम् ॥ 102 ॥
’तद्भवतु भवतोऽभिमतमेव।’ इत्युक्त्वा हिरण्यको मैत्र्यं विधाय भोजनविशेषैर्वायसं संतोष्य विवरं प्रविष्टः। वायसोऽपि स्वस्थानं गतः । ततः प्रभृति तयोरन्याहारप्रदानेन कुशलप्रश्नैर्विश्रम्भालापैश्च कालोऽतिवर्तते ।
एकदा लघुपतनको हिरण्यकमाह-’सखे ! कष्टतरलभ्याहारमिदं स्थानं परित्यज्य स्थानान्तरं गन्तुमिच्छामि ।’ हिरण्यको ब्रूते-’मित्र ! क्व गन्तव्यम् ? 
तथा चोक्तम् -
चलत्येकेन पादेन तिष्ठत्येकेन बुद्धिमान् ।
नासमीक्ष्य परं स्थानं पूर्वमायतनं त्यजेत् ॥ 103 ॥
वायसो ब्रूते-’अस्ति सुनिरूपितस्थानम् ।’ हिरण्यकोऽवदत्-’किं तत् ?’ वायसो ब्रूते-’अस्ति दण्डकारण्ये कर्पूरगौराभिधानं सरः । तत्र चिरकालोपार्जितः प्रियसुहृन्मे मन्थराभिधानः कच्छपो धार्मिकः प्रतिवसति ।
यतः-
परोपदेशे पाण्डित्यं सर्वेषां सुकरं नृणाम् ।
धर्मे स्वीयमनुष्ठानं कस्यचित्तु महात्मनः ॥ 104 ॥
स च भोजनविशेषैर्मां संवर्धयिष्यति । हिरण्यकोऽप्याह-’तत्किमत्रावस्थाय मया कर्तव्यम् ?
यतः-
यस्मिन्देशे न संमानो न वृत्तिर्न च बान्धवः ।
न च विद्यागमः कश्चित्तं देशं परिवर्जयेत् ॥ 105 ॥
अपरं च -
लोकयात्राऽभयं लज्जा दाक्षिण्यं त्यागशीलता।
प़ञ्च यत्र न विद्यन्ते न कुर्यात्तत्र संस्थितिम् ॥ 106 ॥
तत्र मित्र ! न वस्तव्यं यत्र नास्ति चतुष्टयम् ।
ऋणदाता च वैद्यश्च श्रोत्रियः सजला नदी ॥ 107 ॥
’ततो मामपि तत्र नय ।’ अथ वायसस्तत्र तेन मित्रेण सह विचित्रालापैः सुखेन तस्य सरसः समीपं ययौ । ततो मन्थरो दूरादवलोक्य लघुपतनकस्य यथोचितमातिथ्यं विधाय मूषकस्यातिथिसत्कारं चकार। 
यतः-
बालो वा यदि वा वृद्धो युवा वा गृहमागतः।
तस्य पूजा विधातव्या सर्वस्याभ्यागतो गुरुः ॥ 108 ॥
वायसोऽवदत्-’सखे मन्थर ! सविशेषपूजामस्मै विधेहि । यतोऽयं पुण्यकर्मणां धुरीणः कारुण्यरत्नाकरो हिरण्यकनामा मूषिकराजः। एतस्य गुणस्तुतिं जिह्वासहस्रद्बयेनापि सर्पराजो न कदाचित्कथयितुं समर्थः स्यात् ।’ इत्युक्त्वा चित्रग्रीवोपाख्यानं वर्णितवान् । मन्थरः सादरं हिरण्यकं संपूज्याह-’भद्न ! आत्मनो निर्जनवनागमनकारणमाख्यतुमर्हसि । हिरण्यकोऽवदत्- ’कथयामि । श्रूयताम् -
कथा 4
(संन्यासी और धनिक चूहेकी कहानी 4)
अस्ति चम्पकाभिधानायां नगर्यां परिव्राजकावसथः। तत्र चूडाकर्णो नाम परिव्राट् प्रतिवसति । स च भोजनावशिष्टभिक्षान्नसहितं भिक्षापात्रं नागदन्तकेऽवस्थाप्य स्वपिति । अहं च तदन्नमुत्प्लुत्य प्रत्यहं भक्षयामि । अनन्तरं तस्य प्रिय सुहृद्बीणाकर्णो नाम परिव्राजकः समायातः। तेन सह कथाप्रसङ्गावस्थितो मम त्रासार्थं जर्जरवंशखण्डेन चूडाकर्णो भूमिमताडयत् । वीणाकर्णो उवाच-
’सखे ! किमिति मम कथाविरक्तोऽन्यासक्तो भवान् | चूडाकर्णोनोक्तम्- मित्र ! नाहं विरक्तः । किंतु पश्यायं मूषिको ममापकारी सदा पात्रस्थं भिक्षान्नमुत्प्लुत्य भक्षयति । वीणाकर्णो नागदन्तकं विलोक्याह- कथं मूषिकः स्वल्पबलोऽप्येतावद्दूरमुत्पतति । तदत्र केनापि कारणेन भवितव्यम् ।’ 
तथा चोक्तम् –
अकस्माद्युवती वृद्धं केशेष्वाकृष्य चुम्बति ।
पतिं निर्दयमालिङ्ग्य हेतुरत्र भविष्यति ॥ 109॥

 
कथा 5 
(बूढा बनिया और उसकी व्यभिचारिणी स्त्री की कहानी 5)
अस्ति गौडविषये कौशाम्बी नाम नगरी। तस्यां चन्दनदासनामा वणिग्महाधनो निवसति। तेन पश्चिमे वयसि वर्तमानेन कामाधिष्ठितचेतसा धनदर्पाल्लीलावती नाम वणिक्पुत्री परिणीता। सा च मकरकेतोर्विजयवैजयन्तीव यौवनवती बभूव। स च वृद्धपतिस्तस्याः संतोषाय नाभवत्। 
यतः-
शशिनीव हिमार्तानां घर्मार्तानां रवाविव।
मनो न रमते स्त्रीणां जराजीर्णेन्द्रिये पतौ॥ 110 ॥ 
अन्यच्च -
पतितेष्वपि दृष्टेषु पुंसः का नाम कामिता।
भैषज्यमिव मन्यन्ते यदन्यमनसः स्त्रियः॥ 111 ॥
स च वृद्धपतिस्तस्यामतीवानुरागवान्।
यतः -
धनाशा जीविताशा च गुर्वी प्राणभृतां सदा।
वृद्धस्य तरुणी भार्या प्राणेभ्योऽपि गरीयसी॥ 112 ॥
नोपभोक्तुं न च त्यक्तुं शक्नोति विषयाञ्जरी।
अस्थि निर्दशनः श्वेव जिह्वया लेढि केवलम् ॥ 113 ॥
अथ सा लीलावती यौवनदर्पादतिक्रान्तकुलमर्यादा केनापि वणिक्पुत्रेण सहानुरागवती बभूव ।
यतः- 
स्वातन्त्र्यं पितृमन्दिरे निवसतिर्यात्रोत्सवे संगति-
र्गोष्ठी पूरुषसंनिधावनियमो वासो विदेशे तथा । 
संसर्गः सह पुंश्चलीभिरसकृद्बृत्तेर्निजायाः क्षतिः
पत्युर्वार्धकमीर्षितं प्रवसनं नाशस्य हेतुः स्त्रियाः ॥ 114 ॥
अपरं च -
पानं दुर्जनसंसर्गः पत्या च विरहोऽटनम् ।
स्वप्नश्चान्यगृहे वासो नारीणां दूषणानि षट् ॥ 115 ॥
स्थानं नास्ति क्षणं नास्ति नास्ति प्रार्थयिता नरः।
सुरूपं पुरुषं दृष्ट्वा भ्रातरं यदि वा सुतम्।
--------------------------------------------॥116॥
स्थानं नास्ति क्षणं नास्ति नास्ति प्रार्थयिता नरः।
तेन नारद नारीणां सतीत्वमुपजायते ॥ 117 ॥
स्त्रियो हि चपला नित्यं देवानामपि विश्रुतम् ।
ताश्वापि रक्षिता येषां ते नराः सुखभागिनः ॥118|| 
न स्त्रीणामप्रियः कश्चित्प्रियो वापि न विद्यते ।
गावस्तृणमिवारण्ये प्रार्थयन्ति नवं नवम् ॥ 119 ॥
अपरं च -
घृतकुम्भसमा नारी तप्ताङ्गारसमः पुमान् ।
तस्माद् घृतं च वह्निं च नैकत्र स्थापयेद्बुधः ॥ 120 ॥
न लज्जा न विनीतत्वं न दाक्षिण्यं न भीरुता ।
प्रार्थनाभाव एवैकः सतीत्वे कारणं स्त्रियाः ॥ 121 ॥
पिता रक्षति कौमारे भर्ता रक्षति यौवने ।
पुत्रश्च स्थाविरे भावे न स्त्री स्वातन्त्र्यमर्हति ॥ 122 ॥
एकदा सा लीलावती रत्नावलीकिरणकर्बुरे पर्यङ्के तेन वणिक्पुत्रेण सह विश्रम्भालापैः सुखासीना तमलक्षितोपस्थितं पतिमवलोक्य सहसोत्थाय केशेष्वाकृष्य गाढमालिङ्ग्य चुम्बितवती । तेनावसरेण जारश्व पलायितः ।
उक्तं च -
उशना वेद यच्छास्त्रं यच्च वेद ब़ृहस्पतिः।
स्वभावेनैव तच्छास्त्रं स्त्रीबुद्धौ सुप्रतिष्ठितम् ॥ 123 ॥
तदालिङ्गनमवलोक्य समीपवर्तिनी कुट्टन्यचिन्तयत्-अकस्मादियमेनमुपगूढवती इति । ततस्तया कुटन्या तत्कारणं परिज्ञाय सा लीलावती गुप्तेन दण्डिता अतोऽहं ब्रवीमि-अकस्माद्युवती वृद्धम् इत्यादि । मूषिकबलोपस्तम्भेन केनापि कारणेनात्र भवितव्यम् ।
क्षणं विचिन्त्य परिव्राजकेनोक्तम्-कारणं चात्र धनबाहुल्यमेव भविष्यति । 
यतः-
धनावान् बलवाँल्लोके सर्वः सर्वत्र सर्वदा ।
प्रभुत्वं धनमूलं हि राज्ञामप्युपजायते ॥ 124 ॥
ततः खनित्रमादाय तेन विवरं खनित्वा चिरसंचितं मम धनं गृहीतम् । ततः प्रभृति निजशक्तिहीनः
सत्वोत्साहरहितः स्वाहारमप्युत्पादयितुमक्षमः सत्रासं मन्दं मन्दमुपसर्पंश्चूडाकर्णेनाहमवलोकितः ।
ततस्तेनोक्तम्-
धनेन बलवाँल्लोके धनाद्भवति पण्डितः।
पश्यैनं मूषिकं पापं स्वजातिसमतां गतम् ॥ 125 ॥
किं च -
अर्थेन तु विहीनस्य पुरुषस्याल्पमेधसः।
क्रियाः सर्वा विनश्यन्ति ग्रीष्मे कुसरितो यथा ॥ 126 ॥
अपरं च -
यस्यार्थास्तस्य मित्राणि यस्यार्थास्तस्य बान्धवाः ।
यस्यार्थः स पुमाँल्लोके यस्यार्थाः स हि पण़्डितः ॥ 127 ॥
अन्यच्च -
अपुत्रस्य गृहं शून्यं सन्मित्ररहितस्य च ।
मूर्खस्य च दिशः शून्याः सर्वशून्या दरिद्नता ॥128॥
अपरं च -
तानीन्द्नियाण्यविकलानि तदेव नाम 
सा बुद्धिरप्रतिहता वचनं तदेव ।
अर्थोष्मणा विरहितः पुरुषः स एव 
अन्यः क्षणेन भवतीति विचित्रमेतत् ॥ 129 ॥
एतत्सर्वमाकर्ण्य मयालोचितम्-ममात्रावस्थानमयुक्तमिदानीम् । यच्चान्यस्मा एतद्बृत्तान्तकथनं तदप्यनुचितम् ।
यतः -
अर्थनाशं मनस्तापं गृहे दुश्चरितानि च ।
वञ्चनं चापमानं च मतिमान्न प्रकाशयेत् ॥ 130 ॥
अपि च -
आयुर्वित्तं गृहच्छिद्नं मन्त्रमैथुनभेषजम् ।
तपो दानापमानं च नव गोप्यानि यत्नतः ॥ 131 ॥
तथा चोक्तम् -
अत्यन्तविमुखे दैवे व्यर्थे यत्ने च पौरुषे ।
मनस्विनो दरिद्नस्य वनादन्यत्कुतः सुखम् ॥ 132 ॥
अन्यच्च -
मनस्वी म्रियते कामं कार्पण्यं न तु गच्छति ।
अपि निर्वाणमायाति नानलो याति शीतताम् ॥ 133 ॥
किं च -
कुसुमस्तबकस्येव द्बे वृत्ती तु मनस्विनः ।
सर्वेषां मूर्ध्नि वा तिष्ठेद्बिशीर्येत वनेऽथवा ॥ 134 ॥
यच्चात्रैव याच्ञया जीवनं तदतीव गर्हितम् ।
यतः -
वरं विभवहीनेन प्राणैः संतर्पितोऽनलः ।
नोपचारपरिभ्रष्टः कृपणः प्रार्थितो जनः ॥ 135 ॥
दारिद्र्याद्ध्रियमेति ह्रीपरिगतः सत्त्वात्परिभ्रश्यते 
निःसत्त्वः परिभूयते परिभवान्निर्वेदमापद्यते ।
निर्विण्णः शुचमेति शोकनिहतो बुद्ध्या परित्यज्यते 
निर्बुद्धिः क्षयमेत्यहो निधनता सर्वापदामास्पदम् ॥ 136 ॥
किं च -
वरं मौनं कार्यं न च वचनमुक्तं यदनृतं 
वरं क्लैब्यं पुंसां न च परकलत्राभिगमनम् ।
वरं प्राणत्यागो न च पिशुनवाक्येष्वभिरुचि
र्वरं भिक्षाशित्वं न च परधनास्वादनसुखम् ॥ 137 ॥
वरं शून्या शाला न च खलु वरो दुष्टवृषभो
वरं वेश्या पत्नी न पुनरविनीता कुलवधूः ।
वरं वासोऽरण्ये न पुनरविवेकाधिपपुरे
वरं प्राणत्यगो न पुनरधस्मानामुपगमः ॥ 138 ॥
अपि च -
सेवेव मानमखिलं ज्योत्स्नेव तमो जरेव लावण्यम् ।
हरिहरकथेव दुरितं गुणशतमप्यर्थिता हरति ॥ 139 ॥
इति विमृश्य तत्किमहं परपिण्डेनात्मानं पोषयामि । कष्टं भोः । तदपि द्बितीयं मृत्युद्बारम् ।
यतः-
पल्लवग्राहि पाण्डित्यं क्रयक्रीतं च मैथुनम् ।
भोजनं च पराधीनं तिस्र पुंसां विडम्बनाः ॥ 140 ॥
रोगी चिरप्रवासी परान्नभोजी परावसथशायी ।
यज्जीवति तन्मरणं यन्मरणं सोऽस्य विश्रामः ॥ 141 ॥
इत्यालोच्यापि लोभात्पुनरप्यर्थं ग्रहीतुं ग्रहमकरवम् ।
यथा चोक्तम् -
लोभेन बुद्धिश्चलति लोभो जनयते तृषाम् ।
तृषार्तो दुःखमाप्नोति परत्रेह च मानवः ॥ 142 ॥
ततोऽहं मन्दं मन्दमुपसर्पंस्तेन वीणाकर्णेन जर्जरवंशखण्डेन ताडितोऽचिन्तयम्-
लुब्धो ह्यसंतुष्टो नियतात्मद्रोही भवति । तथा च ।
तथा च-
सर्वाः संपत्तयस्तस्य संतुष्टं यस्य मानसम् ।
उपानद्गूढपादस्य ननु चर्मावृतेव भूः ॥ 143 ॥
अपरं च -
संतोषामृततृप्तानां यत्सुखं शान्तचेतसाम् ।
कुतस्तद्धनलुब्धानामितश्वेतश्च धावताम् ॥ 144 ॥
किंच -
तेनाधीतं श्रुतं तेन तेन सर्वमनुष्ठितम् ।
येनाशाः पृष्ठतः कृत्वा नैराश्यमवलम्बितम् ॥ 145 ॥
अपि च -
असेवितेश्वरद्बारमदृष्टविरहव्यथाम् ।
अनुक्तक्लीबवचनं धन्यं कस्यापि जीवनम् ॥ 146 ॥
यतः -
न योजनशतं दूरं बाध्यमानस्य तृष्णया। 
संतुष्टस्य करप्राप्तेऽप्यर्थे भवति नादरः ॥ 147 ॥
तदत्रावस्थोचितकार्यपरिच्छेदः श्रेयान् ।
को धर्मो भूतदया किं सौख्यमरोगिता जगति जन्तोः ।
कः स्नेहः सद्भावः किं पाण्डित्यं परिच्छेदः ॥ 148 ॥
तथा च -
परिच्छेदो हि पाण्डित्यं यदापन्ना विपत्तयः ।
अपरिच्छेदकर्तृणां विपदः स्युः पदे पदे ॥ 149 ॥
तथाहि -
त्यजेदेकं कुलस्यार्थे ग्रामस्यार्थे कुलं त्यजेत् ।
ग्रामं जनपदस्यार्थे स्वात्मार्थे पृथिवीं त्यजेत् ॥ 150 ॥
अपरं च -
पानीयं वा निरायासं स्वाद्बन्नं वा भयोत्तरम् ।
विचार्य खलु पश्यामि तत्सुखं यत्र निर्वृतिः ॥ 151 ॥
इत्यालोच्याहं निर्जनवनमागतः ।
यतः -
वरं वनं व्याघ्रगजेन्द्रसेवितं 
द्रुमालयं पक्वफलाम्बुभोजनम् ।
तृणानि शय्या परिधानवल्कलं 
न बन्धुमध्ये धनहीनजीवनम् ॥ 152 ॥
योऽस्मत्पुण्योदयादनेन मित्रेणाहं स्नेहानुवृत्त्यानुगृहीतः । अधुना च पुण्यपरम्परया भवदाश्रयः स्वर्ग एव मया प्राप्तः ।
यतः -
संसारविषवृक्षस्य द्बे एव रसवत्फले ।
काव्यामृतरसास्वादः संगमः सुजनैः सह ॥ 153 ॥
मन्थर उवाच-
अर्थाः पादरजोपमा गिरिनदीवेगोपमं यौवन-
मायुष्यं जललोलबिन्दुचपलं फेनोपमं जीवितम् ।
धर्मं यो न करोति निन्दितमतिः स्वर्गार्गलोद्धाटनं 
पश्चात्तापयुतो जरापरिगतः शोकाग्निना दह्यते ॥ 154 ॥
युष्माभिरतिसंचयः कृतः। तस्यायं दोषः । शृणु ।
उपार्जितानां वित्तानां त्याग एव हि रक्षणम् ।
तडागोदरसंस्थानां परिवाह इवाम्भासाम् ॥ 155 ॥
अन्यच्च -
यदधोऽधः क्षितौ वित्तं निचखान मितंपचः ।
तदधोनिलयं गन्तुं चक्रे पन्थानमग्रतः ॥ 156 ॥
अन्यच्च -
निजसौख्यं निरुन्धानो यो धनार्जनमिच्छति ।
पदार्थभारवाहीव क्लेशस्यैव हि भाजनम् ॥ 157 ॥
अपरं च -
दानोपभोगहीनेन धनेन धनिनो यदि ।
भवामः किं न तेनैव धनेन धनिनो वयम् ॥ 158 ॥
अन्यच्च -
असंभोगेन सामान्यं कृपणस्य धनं परैः ।
अस्येदमिति संबन्धो हानौ दुःखेन गम्यते ॥ 159॥
दानं प्रियवाक्सहितं ज्ञानमगर्वं क्षमान्वितं शौर्यम् ।
वित्तं त्यागनियुक्तं दुर्लभमेतच्चतुष्टयं लोके ॥ 160 ॥
उक्तं च -
कर्तव्यः संचयो नित्यं कर्तव्यो नातिसंचयः ।
पश्य संचयशीलोऽसौ धनुषा जम्बुको हतः ॥ 161 ॥
तावाहतुः- कथमेतत् । मन्थरः कथयति-
कथा 6
(शिकारी, मृग, शूकर और गीदडकी कहानी 6)
अस्ति कल्याणकटकवास्तव्यो भैरवो नाम व्याधः। स चैकदा मृगमन्विष्यन्विन्ध्याटवीं गतः। तेन तत्र व्यापादितं मृगमादाय गच्छता घोराकृतिः शूकरो दृष्टः । ततस्तेन व्याधेन मृगं भूमौ निधाय शूकरः शरेणाहतः । शूकरेणापि घनघोरगर्जनं कृत्वा स व्याधो मुष्कदेशे हतः संश्छिन्नद्रुम इव भूमौ निपपात।
यतः -
जलमग्निर्विषं शस्त्रं क्षुद्व्याधिः पतनं गिरेः ।
निमित्तं किंचिदासाद्य देही प्राणैर्विमुच्यते ॥ 162 ॥
अथ तयोः पादास्फालनेन सर्पोऽपि मृतः । अथानन्तरं दीर्घरावो नाम जम्बुकः परिभ्रमन्नाहारार्थी तान्मृतान्मृगव्याधसर्पशूकरानपश्यत् । अचिन्तयच्च - अहो अद्य महद्भोज्यं मे समुपस्थितम् ।
अथवा -
अचिन्तितानि दुःखानि यथैवायान्ति देहिनाम् ।
सुखान्यपि तथा मन्ये दैवमत्रातिरिच्यते ॥ 163 ॥
तद्भवतु । एषां मांसैर्मासत्रयं मे सुखेन गमिष्यति ।
मासमेकं नरो याति द्बौ मासौ मृगशूकरौ ।
अहिरेकं दिनं याति अद्य भक्ष्यो धनुर्गुणः ॥ 164 ॥
ततः प्रथमबुभुक्षायामिदं निःस्वादु कोदण्डलग्नं स्नायुबन्धनं खादामि ।
इत्युक्त्त्वा तथा कृते सति छिन्ने स्नायुबन्धनं उत्पतितेन धनुषा हृदि निर्भिन्नः स दीर्घरावः पञ्चत्वं गतः ।
अतोऽहं ब्रवीमि-कर्तव्यः संचयो नित्यम् इत्यादि ।
तथा च -
यद्ददाति यदश्नाति तदेव धनिनो धनम् ।
अन्ये मृतस्य क्रीडन्ति दारैरपि धनैरपि ॥ 165 ॥
किं च -
यद्ददासि विशिष्टेभ्यो यच्चाश्नासि दिने दिने ।
तत्ते वित्तमहं मन्ये शेषं कस्यापि रक्षसि ॥ 166 ॥
यातु । किमिदानीमतिक्रान्तोपवर्णनेन ।
यतः -
नाप्राप्यमभिवाञ्छन्ति नष्टं नेच्छन्ति शोचितुम् ।
आपत्स्वपि न मुह्यन्ति नराः पण्डितबुद्धयः ॥ 167 ॥
तत्सखे सर्वदा त्वया सोत्साहेन भवितव्यम् ।
यतः -
शास्त्राण्यधीत्यापि भवन्ति मूर्खा यस्तु क्रियावान् पुरुषः स विद्बान् ।
सुचिन्तितं चौषधमातुराणां न नाममात्रेण करोत्यरोगम् ॥ 168 ॥
अन्यच्च -
न स्वल्पमप्यध्यवसायभीरोः करोति विज्ञानविधिर्गुणं हि ।
अन्धस्य किं हस्ततलस्थितोऽपि प्रकाशयत्यर्थमिह प्रदीपः ॥ 169 ॥
तदत्र सखे दशाविशेषे शान्तिः करणीया । एतदप्यतिकष्टं त्वया न मन्तव्यम् ।
यतः -
राजा कुलवधूर्विप्रा मन्त्रिणश्च पयोधराः ।
स्थानभ्रष्टा न शोभन्ते दन्ताः केशा नखा नराः ॥ 170 ॥
इति विज्ञाय मतिमान्स्वस्थानं न परित्यजेत् । कापुरुषवचनमेतत् ।
यतः -
स्थानमुत्सृज्य गच्छन्ति सिंहाः सत्पुरुषा गजाः ।
तत्रैव निधनं यान्ति काकाः कापुरुषा मृगाः ॥ 171 ॥
को वीरस्य मनस्विनः स्वविषयः को वा विदेशस्तथा
यं देशं श्रयते तमेव कुरुते बाहुप्रतापार्जितम् ।
यद्दंष्ट्रानखलाङ्गुलप्रहरणः र्सिहो वनं गाहते 
तस्मिन्नेव हतद्बिपेन्द्ररुधिरैस्तृष्णां छिनत्यात्मनः ॥ 172 ॥
अपरं च -
निपानमिव मण्डूकाः सरः पूर्णमिवाण्डजाः । 
सोद्योगं नरमायान्ति विवशाः सर्वसंपदः ॥ 173 ॥
अन्यच्च -
सुखमापतितं सेव्यं दुःखमापतितं तथा ।
चक्रवत् परिवर्तन्ते दुःखानि च सुखानि च ॥ 174 ॥
अन्यच्च -
उत्साहसंपन्नमदीर्घसूत्रं क्रियाविधिज्ञं व्यसनेष्वसक्तम् ।
शूरं कृतज्ञं दृढसौहृदं च लक्ष्मीः स्वयं याति निवासहेतोः ॥ 175 ॥
विशेषतश्च -
विनाप्यर्थैर्वीरः स्पृशति बहुमानोन्नतिपदं 
समायुक्तोऽप्यर्थैः परिभवपदं याति कृपणः ।
स्वभावादुद्भूतां गुणसमुदयावाप्तिविषयां
द्युतिं सैहीं किं श्वा धृतकनकमालोऽपि लभेते ॥ 176 ॥
धनवानिति हि मदस्ते किं गतविभवो विषयादिमुपयासि
करनिहतकन्दुकसमाः पातोत्पाता मनुष्याणाम् ॥ 177 ॥
अपरं च -
अभ्रच्छाया खलप्रीतिर्नवसस्यानि योषितः।
किंचित्कालोपभोग्यानि यौवनानि धनानि च ॥ 178 ॥
अपि च सखे -
येन शुक्लीकृता हंसाः शुकाश्च हरितीकृताः ।
मयूराश्चित्रिता येन स ते वृत्तिं विधास्यति ॥ 180 ॥
अपरं च - सतां रहस्यं शृणुः मित्र।
जनयन्त्यर्जने दुःखं तापयन्ति विपत्तिषु ।
मोहयन्ति च संपत्तौ कथमर्थाः सुखावहाः ॥ 181 ॥
अपरं च -
धर्मार्थं यस्य वित्तेहा वरं तस्य निरीहता ।
प्रक्षालनाद्धि पङ्कस्य दूरादस्पर्शनं वरम् ॥ 182 ॥
यतः -
यथा ह्यामिषमाकाशे पक्षिभिः श्वापदैर्भुवि ।
भक्ष्यते सलिले नक्रैस्तथा सर्वत्र वित्तवान् ॥ 183 ॥
राजतः सलिलादग्नेश्चोरतः स्वजनादपि ।
भयमर्थवतां नित्यं मृत्योः प्राणभृतामिव ॥ 184 ॥
तथा हि -
जन्मनि क्लेशबहुले किं नु दुःखमतः परम्
इच्छासंपद्यतो नास्ति यच्चेच्छा न निवर्तते ॥ 185 ॥
अन्यच्च भ्रातः शृणु -
धनं तावदसुलभं लब्धं कृच्छ्रेण रक्ष्यते ।
लब्धनाशो यथा मृत्युस्तस्मादेतन्न चिन्तयेत् ॥ 186 ॥
तृष्णां चेह परित्यज्य को दरिद्नः क ईश्वरः ।
तस्याश्चेत्प्रसरो दत्तो दास्यं च शिरसि स्थितम् ॥ 187 ॥
अपरं च -
यद्यदेव हि वाञ्छेत ततो वाञ्छानुवर्तते ।
प्राप्तः एवार्थतः सोऽर्थो यतो वाञ्छा निवर्तते ॥ 188 ॥
किं बहुना । मम पक्षपातेन मयैव सहात्र कालो नीयताम् ।
यतः -
आमरणान्ताः प्रणयाः कोपास्तत्क्षणभङ्गुराः।
परित्यागाश्च निःसङ्गा भवन्ति हि महात्मनाम् ॥ 189 ॥
इति श्रुत्वा लघुपतनको ब्रूते-धन्योऽसि मन्थर सर्वदा श्लाघ्यगुणोऽसि।
यतः -
सन्त एव सतां नित्यमापदुद्धरणक्षमाः ।
गजानां पङ्कमग्नानां गजा एव धुरंधराः ॥ 190 ॥
श्लाघ्यः स एको भुवि मानवानां स उत्तमः सत्पुरुषः स धन्यः ।
यस्यार्थिनो वा शरणगता वा नाशाभिभङ्गाद्बिमुखाः प्रयान्ति ॥ 191 ॥
तदेवं ते स्वेच्छाहारविहारं कुर्वाणाः संतुष्टाः सुखं निवसन्ति ।
अथ कदाचिच्चित्राङ्गनामा मृगः केनापि त्रासितस्तत्रागत्य मिलितः । ततः तत्पश्चादायान्तं भयहेतुमालोक्य मन्थरो जलं प्रविष्टः । मूषिकश्च विवरं गतः। काकोऽप्युड्डीय वृक्षाग्रमारूढः ।
ततो लघुपतनकेन सुदूरं निरूप्य भयहेतुर्न कोऽप्यायातीत्यालोचितम्। पश्चात्तद्बचनादागत्य पुनः सर्वे मिलित्वा तत्रैवोपविष्टाः। मन्थरेणोक्तम्-भद्रम् ! मृग स्वागतम्।
स्वेच्छयोदकाद्याहारोऽनुभूयताम् । अत्रावस्थानेन वनमिदं सनाथीक्रियताम् । चित्राङ्गो ब्रूते- लुब्धकत्रासितोऽहं भवतां शरणमागतः । भवद्भिः सह सख्यमिच्छामि । हिरण्यकोऽवदत्- मित्र तत्तावदस्माभिः सहायत्नेन निष्पन्नमेव भवतः । 
यतः-
औरसं कृतसंबन्धं तथा वंशक्रमागतम् ।
रक्षितं व्यसनेभ्यश्च मित्रं ज्ञेयं चतुर्विधम् ॥ 192 ॥
तदत्र भवता स्वगृहनिर्विशेषं स्थीयताम् । तच्छ्रुत्वा मृगः सानन्दो भूत्वा स्वेच्छाहारं कृत्वा पानीयं पीत्वा जलासन्नतरुच्छायायामुपविष्टः।
अथ मन्थरेणोक्तम्-सखे मृग एतस्मिन्निर्जने वने केन त्रासितोऽसि । कदाचित्किं व्याधाः संचरन्ति। मृगेणोक्तम्-
अस्ति कलिङ्गविषये रुक्माङ्गदो नाम नरापतिः । स च दिग्विजयव्यापारक्रमेणागत्य चन्द्रभागानदीतीरे समावासितकटको वर्तते । प्रातश्च तेनात्रागत्य कर्पूरसरः समीपे भवितव्यमिति व्याधानां मुखात्किंवदन्ती श्रूयते । तदत्रापि प्रातरवस्थानं भयहेतुकमित्यालोच्य यथावसरकार्यमारभ्यताम् । तच्छ्रुत्वा कूर्मः सभयमाह – ’जलाशयान्तरं गच्छामि।’ काकमृगावप्युक्तवन्तौ – एवमस्तु । ततो हिरण्यको विहस्याह- जलाशयान्तरे प्राप्ते मन्थरस्य कुशलम् । स्थले गच्छतः कः प्रतीकारः ।
यतः-
अम्भांसि जलजन्तूनां दुर्गं दुर्गनिवसिनाम् ।
स्वभूमिः श्वापदादीनां राज्ञां मन्त्री परं बलम् ॥ 193 ॥
सखे लघुपतनक अनेनोपदेशेन तथा भवितव्यम् ।
स्वयं वीक्ष्य यथा वध्वाः पीडितं कुचकुड्मलम् ।
वणिक्पुत्रोऽभवदुःखी त्वं तथैव भविष्यसि ॥ 194 ॥
ते ऊचुः - कथमेतत् । हिरण्यकः कथयति-
कथा - 7
(राजकुमार, एक सुंदर युवति और उसके पतिकी कहानी 7)
अस्ति कान्यकुब्जविषये वीरसेनो नाम राजा । तेन वीरपुरनाम्नि नगरे तुङ्गबलो नाम राजपुत्रो भोगपतिः कृतः । स च महाधनस्तरुण एकदा स्वनगरे भ्राम्यन्नतिप्रौढयौवनां लावण्यवतीं नाम वणिक्पुत्रवधूमालोकयामास । ततः स्वहर्म्यं गत्वा स्मराकुलमतिस्तस्याः कृते दूतीं प्रेषितवान् ।
यतः-
सन्मार्गे तावदास्ते प्रभवति पुरुषस्तावदेवेन्द्रियाणां
लज्जां तावद्बिधत्ते, विनयमपि समालम्बते तावदेव ।
भ्रूचापाकृष्टमुक्ताः श्रवणपथगता नीलपक्ष्माण एते 
यावल्लीलावतीनां न हृदि धृतिमुषो दृष्टिबाणाः पतन्ति ॥ 195 ॥
सापि लावण्यवती तदवलोकनक्षणात्प्रभृति स्मरशरप्रहारजर्जरितहृदया तदेकचित्ताभवत् ।
तथा ह्युक्तम् -
असत्यं साहसं माया मात्सर्यं चातिलुब्धता ।
निर्गुणत्वमशौचत्वं स्त्रीणां दोषाः स्वभावजाः ॥ 196 ॥
अथ दूतीवचनं श्रुत्वा लावण्यवत्युवाच-अहं पतिव्रता कथमेतस्मिन्नधर्मे पतिलङ्घने प्रवर्ते ।
यतः-
सा भार्या या गृहे दक्षा सा भार्या या प्रजावती ।
सा भार्या या पतिप्राणा सा भार्या या पतिव्रता ॥ 197 ॥
न सा भार्येति वक्तव्या यस्या भर्ता न तुष्यति ।
तुष्टे भर्तरि नारीणां संतुष्टाः सर्वदेवताः ॥ 198 ॥
ततो यद्यदादिशति मे प्राणेश्वरस्तदेवाहमविचारितं करोमि । दूत्योक्तम्-सत्यतममेतत् । लावण्यवत्युवाच-ध्रुवं सत्यमेतत् ॥ ततो दूतिकया गत्वा तत्तत्सर्वं तुङ्गबलस्याग्रे निवेदितम् ।
तच्छ्रुत्वा तुङ्गबलोऽब्रवीत्- स्वामिनानीय समर्पयितव्या इति, कथमेतच्छक्यम् । कुट्टन्याह-उपायः क्रियताम् ।
तथा चोक्तम् -
उपायेन हि यच्छक्यं न तच्छक्यं पराक्रमैः।
शृगालेन हतो हस्ती गच्छता पङ्कवर्त्मना ॥ 199 ॥
राजपुत्रः पृच्छत-कथमेतत् । सा कथयति -
कथा 8
(धूर्त गीदड और कर्पूरतिलक हाथीकी कहानी - 8)
अस्ति ब्रह्मारण्ये कर्पूरतिलको नाम हस्ती । तमवलोक्य सर्वे शृगालाश्चिन्तयन्ति स्म-यद्ययं केनाप्युपायेन म्रियते तदाऽस्माकमेतद्देहेन मासचतुष्टयस्य भोजनं भविष्यति।
तत्रैकेन वृद्धशृगालेन प्रतिज्ञातम्-मया वुद्धिप्रभावादस्य मरणं साधयितव्यम् । अनन्तरं स वञ्चकः कर्पूरतिलकसमीपं गत्वा साष्टाङ्गपातं प्रणम्योवाच-देव दृष्टिप्रसादं कुरु । हस्ती ब्रूते-कस्त्वम् । कुतः समायातः। सोऽवदत्-जम्बुकोऽहम् । सर्वैर्वनवासिभिः पशुभिर्मिलित्वा भवत्सकाशं प्रस्थापितः । यद्बिना राज्ञाऽवस्थातुं न युक्तं तदत्राटवीराज्येऽभिषेक्तुं भवान् सर्वस्वामिगुणोपेतो निरूपितः ।
यतः-
यः कुलाभिजनाचारैरतिशुद्धः प्रतापवान् ।
धार्मिको नीतिकुशलः स स्वामी युज्यते भुवि ॥ 200 ॥
अपरं च -
राजानं प्रथमं विन्देत्ततो भार्यां ततो धनम् ।
राजन्यसति लोकेऽस्मिन्कुतो भार्या कुतो धनम् ॥ 201 ॥ 
अन्यच्च -
पर्जन्य इव भूतानामाधारः पृथिवीपतिः।
विकलेऽपि हि पर्जन्ये जीव्यते न तु भूपतौ ॥ 202 ॥ 
किं च -
नियतविषयवर्ती प्रायशो दण्डयोगा
ज्जगति परवशेऽस्मिन्दुर्लभः साधुवृत्तः।
कृशमपि विकलं वा व्याधितं वाऽधनं वा
पतिमपि कुलनारी दण्डभीत्याऽभ्युपैति ॥ 203 ॥
तद्यथा लग्नवेला न विचलति तथा कृत्वा सत्वरमागम्यतां देवेन ।
इत्युक्त्वोत्थाय चलितः। ततोऽसौ राज्यलोभाकृष्टः कर्पूरतिलकः शृगालवर्त्मना धावन्महापङ्के निमग्नः। ततस्तेन हस्तिनोक्तम्-सखे शृगाल किमधुना विधेयम् । पङ्के निपतितोऽहं म्रिये । परावृत्य पश्य । शृगालेन विहस्योक्तम्-देव मम पुच्छकावलम्बनं कृत्वोत्तिष्ठ । यन्मद्बिधस्य वचसि त्वया प्रत्ययः कृतस्तदनुभूयतामशरणं दुःखम् ।
तथा चोक्तम् -
यदि सत्सङ्गरहितो भविष्यसि भविष्यसि ।
तथाऽसज्जनगोष्ठीषु पतिष्यसि पतिष्यसि ॥ 204 ॥
ततो महापङ्के निमग्नो हस्ती शृगालैर्भक्षितः । अतोऽहं ब्रवीमि-उपायेन हि यच्छक्यम् इत्यादि ।
ततः कुट्टिन्युपदेशेन तं चारुदत्तनामानं वणिक्पुत्रं स राजपुत्रः सेवकं चकार। ततोऽसौ तेन सर्वविश्वासकार्येषु नियोजितः ।
एकदा तेन राजपुत्रेण स्नातानुलिप्तेन कनकरत्नालंकारधारिणा प्रोक्तम्- अद्यारभ्य मासमेकं गौरीव्रतं कर्तव्यम् ।
तदत्र प्रतिरात्रमेकां कुलीनां युवतीमानीय समर्पय। सा मया यथोचितेन विधिना पूजयितव्या । ततः स चारुदत्तस्तथाविधां नवयुवतीमानीय समर्पयति ।
पश्चात्प्रच्छन्नः सन्किमयं करोतीति निरूपयति । स च तुङ्गबलस्तां युवतीमस्पृशन्नेव दूराद्वस्त्रद्बालंकारगन्धचन्दनैः संपूज्य रक्षकं दत्त्वा प्रस्थापयति । अथ वणिक्पुत्रेण तद्दृष्ट्वोपजातविश्वासेन लोभाकृष्टमनसा स्ववधूर्लावण्यवतीं समानीय समर्पिता ।
स च तुङ्गबलस्तां हदयप्रियां लावण्यवतीं विज्ञाय ससंभ्रममुत्थाय निर्भरमालिङ्ग्य निमीलिताक्षः पर्यङ्के तया सह विललास। तदवलोक्य वणिक्पुत्रश्चित्रलिखित इवेतिकर्तव्यतामूढः परं विषादमुपगतः । अतोऽहं ब्रवीमि-स्वयं वीक्ष्य इत्यादि ।
तथा त्वयापि भवितव्यम् इति । तद्धितवचनमवधीर्य महता भयेन विमुग्ध इव तं जलाशयमुत्सृज्य मन्थरश्चलितः । तेऽपि हिरण्यकादयः स्नेहादनिष्टः शङ्कमाना मन्थरमनुगच्छन्ति । ततः स्थले गच्छन्केनापि  व्याधेन काननं पर्यटता मन्थरः प्राप्तः ।
प्राप्य च तं गृहीत्वोत्थाप्य धनुषि बद्ध्वा भ्रमन्क्लेशात्क्षुत्पिपासाकुलः स्वगृहाभिमुखः चलितः। अथ मृगवायसमूषिकाः परं विषादं गच्छन्तस्तमनुजग्मुः । 
ततो हिरण्यको विलपति-
एकस्य दुःखस्य न यावदन्तं
गच्छाम्यहं पारमिवर्णवस्य।
तावद्बितीयं समुपस्थितं मे 
छिद्रेष्वनर्था बहुलीभवन्ति ॥ 205 ॥
स्वाभाविकं तु यन्मित्रं भाग्येनैवाभिजायते ।
तदकृत्रिमसौहार्दमापत्स्वपि न मुञ्चति ॥ 206 ॥
न मातरि न दारेषु न सोदर्ये न चात्मजे ।
विश्वासस्तादृशः पुंसां यादृङ्मित्रे स्वभावजे ॥ 207 ॥
इति मुहुर्विचिन्त्य अहो दुर्दैवम् 
यतः-
स्वकर्मसंतानविचेष्टितानि
कालान्तरावर्तिशुभाशुभानि ।
इहैव दृष्टानि मयैव तानि 
जन्मन्तराणीव दशान्तराणि ॥ 208 ॥
अथवेत्थमेवैतत् -
कायः संनिहितापायः संपदः पदमापदाम् ।
समागमाः सापगमाः सर्वमुत्पादि भङ्गुरम् ॥ 209 ॥
पुनर्विमृश्याह-
शोकारातिभयत्राणं प्रीतिविश्रम्भभाजनम् ।
केन रत्नमिदं सृष्टं मित्रमित्यक्षरद्बयम् ॥ 210 ॥
किं च -
मित्रं प्रीतिरसायनं नयनयोरानन्दनं चेतसः
पात्रं यत्सुखदुःखयोः सह भवेन्मित्रेण तद्दुर्लभम् ।
ये चान्ये सुहृदः समृद्धिसमये द्रव्याभिलाषाकुला-
स्ते सर्वत्र मिलन्ति तत्त्वनिकषग्रावा तु तेषां विपत् ॥ 211 ॥
इति बहु विलप्य हिरण्यकश्चित्राङ्गलघुपतनकावाह-यावदयं व्याधो वनान्न निःसरति तावन्मन्थरं मोचयितुं यत्नः क्रियताम्। तावूचतुः-सत्वरं कार्यमुच्यताम् ।
हिरण्यको ब्रूते-चित्राङ्गो जलसमीपं गत्वा मृतमिवात्मानं दर्शयतु । काकश्च तस्योपरि स्थित्वा चञ्च्वा किमपि विलिखतु । नूनमनेन लुब्धकेन तत्र कच्छपं परित्यज्य मृगमांसार्थिना सत्वरं गन्तव्यम् । ततोऽहं  मन्थरस्य बन्धनं छेत्स्यामि । संनिहिते लुब्धके भवद्भ्यां पलायितव्यम् ।  चित्राङ्गलघुपतनकाभ्यां शीघ्रं गत्वा तथानुष्ठिते सति स व्याधः श्रान्तः पानीयं पीत्वा तरोधस्तादुपविष्टस्तथाविधं मृगमपश्यत् । 
ततः कर्तरिकामादाय प्रहृष्टमना मृगान्तिकं चलितः । तत्रान्तरे हिरण्यकेनागत्य मन्थरस्य बन्धनं छिन्नम्।
स कूर्मः सत्वरं जलाशयं प्रविवेश । स मृगः आसन्नं तं व्याधं विलोक्योत्थाय पलायितः । प्रत्यावृत्य लुब्धको यावत्तरुतलमायाति तावत्कूर्ममपश्यन्नचिन्तयत्- उचितमेवैतन्ममासमीक्ष्यकारिणः ।
यतः -
यो ध्रुवाणि परित्यज्य अध्रुवाणि निषेवते ।
ध्रुवाणि तस्य नश्यन्ति अध्रुवं नष्टमेव हि ॥ 212 ॥
ततोऽसौ स्वकर्मवशान्निराः कटकं प्रविष्टः । मन्थरादयः च सर्वै त्यक्तापदः स्वस्थानं गत्वा तथा सुखमास्थिताः ॥
अथ राजपुत्रैः सानन्दमुक्तम्-सर्वं श्रुतवन्तः सुखिनो वयम् । सिद्धं नः समीहितम्। विष्णुशर्मोवाच -
एतावता भवतामभिलषितं संपन्नम् ।
अपरमपीदमस्तु-
मित्रं प्राप्नुत सज्जना जनपदैर्लक्ष्मीःसमालम्ब्यतां 
भूपालाः परिपालयन्तु वसुधां शश्वत्स्वधर्मे स्थिताः ।
आस्तां मानसतुष्टये सुकृतिनां नीतिर्नवोढेव वः
कल्याणं कुरुतां जनस्य भगवांश्चन्द्रार्धचूडामणिः ॥ 213 ॥

इति हितोपदेशे मित्रलाभो नाम प्रथमः कथासंग्रहः समाप्तः ।















