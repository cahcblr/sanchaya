हितोपदेशः
संधिः - 4 
			॥ कथा – 1 ॥
पुनः कथारम्भकाले राजपुत्रैरुक्तम् - आर्य विग्रहः श्रुतोऽस्माभिः | संधिरधुनाभिधीयताम् ।
विष्णुशर्मणोक्तम् - श्रूयताम् । संधिमपि कथयामि यस्यायमाद्यः श्लोकः-
वृत्ते महति संग्रामे राज्ञोर्निहतसेनयोः।
स्थेयाभ्यां गृध्रचक्राभ्यां वाचा संधिः कृतः क्षणात् ॥ 1 ॥
राजपुत्रा ऊचुः - कथमेतत् । विष्णुशर्मा कथयति-
कथा 1
(हंस और मोर के मेल के लिए कहानी 1)
ततस्तेन राजहंसेनोक्तम् - केनास्मद्दुर्गे निक्षिप्तोऽग्निः | किं पारक्येण किंवास्मद्दुर्गवासिना केनापि विपक्षप्रयुक्तेन । चक्रो ब्रूते - देव ! भवतो निष्कारणबन्धुरसौ मेघवर्णः सपरिवारो न दृश्यते । तन्मन्ये तस्यैव विचेष्टितमिदम् । राजा क्षणं विचिन्त्याह - अस्ति तावदेव मम दुर्दैवमेतत् ।
तथा चोक्तम् -
अपराधः स दैवस्य न पुनर्मन्त्रिणामयम् ।
कार्यं सुघटितं क्वापि दैवयोगाद्बिनश्यति ॥ 2 ॥
मन्त्री ब्रूते – उक्तमेवैतत् -
विषमां हि दशां प्राप्य देवं गर्हयते नरः ।
आत्मनः कर्मदोषांश्च नैव जानात्यपण्डितः ॥ 3 ॥
अपरं च -
सुहृदां हितकामानां यो वाक्यं नाभिनन्दति ।
स कूर्म इव दुर्बुद्धिः काष्ठाद्भ्रष्टो विनश्यति ॥ 4 ॥
राजाह - कथमेतत् । मन्त्री कथयति -
॥ कथा - 2 ॥
(दो हंस और उनका स्नेही कछुए की कहानी - 2)
अस्ति मगधदेशे फुल्लोत्पलाभिधानं सरः । तत्र चिरं संकटविकटनामानौ हंसौ निवसतः । तयोर्मित्रं कम्बुग्रीवनामा कूर्मश्च प्रतिवसति ।
अथैकदा धीवरैरागत्य तत्रोक्तम् -यदत्रास्माभिरद्योषित्वा प्रातर्मत्स्यकूर्मादयो व्यापादयितव्याः । तदाकर्ण्य कूर्मो हंसावाहतुः - सुहृदौ श्रुतोऽयं धीवरालापः अधुना किं मया कर्तव्यम् । हंसावाहतुः – ज्ञायताम् पुनस्तावत्प्रातर्यदुचितं तत्कर्तव्यम् । कूर्मो ब्रूते - मैवम् । यतो दृष्टव्यतिकरोऽहमत्र ।
तथा चोक्तम् -
अनागतविधाता च प्रत्युत्पन्नमतिस्तथा । 
द्वावेतौ सुखमेधेते यद्भविष्यो विनश्यति ॥ 5 ॥
तावाहतुः – कथमेतत् । कूर्मः कथयति –
      ॥ कथा – 3 ॥
पुरास्मिन्नेव सरस्येवंविधिषु धीवरेषूपस्थितेषु मत्स्यत्रयेणालोचितम् । तत्रानागतविधाता नामैको मत्स्यः । तेनोक्तम् – अहं तावज्जलाशयान्तरं गच्छामि । इत्युक्त्वा हृदान्तरं गतः । अपरेण प्रत्युत्पन्नमतिनाम्ना मत्स्येनाभिहितम् – भविष्यदर्थे प्रमाणाभात्वात्कुत्र मया गन्तव्यम् । तदुत्पन्ने यथाकार्यमनुष्ठेयम् । तथा चोक्तम् – 
उत्पन्नामापदं यस्तु समाधत्ते स बुद्धिमान ।
वणिजो भार्यया जारः प्रत्यक्षे निह्नुतो यथा ॥ 6 ॥
यद्भविष्यः पृच्छति – कथमेतत् । प्रत्युत्पन्नमिति राह –
			॥ कथा – 4 ॥
अस्ति विक्रमपुरे समुद्रदत्तो नाम वणिक् । तस्य रत्नप्रभा नाम वधूः केनापि स्वसेवकेन सह सदा रमते । 
यतः –
न स्त्रीणामप्रियः कश्चित्प्रियो वापि न विद्यते । 
गावस्तृणमिवारण्ये प्रार्थयन्ति नवं नवम् ॥ 7 ॥
अथैकदा सा रत्नप्रभा तस्य सेवकस्य मुखे चुम्बनं ददती समुद्रदत्तेनावलोकिता । ततः सा बन्धकी सत्वरं भर्तुः समीपं गत्वाह – नाथ एतस्य सेवकस्य महती निर्वृत्तिः । यतोऽयं चौरिकां कृत्वा कर्पूरं खादतीति मयास्य मुखमाघ्राय ज्ञातम् । 
तथा चोक्तम् –
आहारो द्विगुणः स्त्रीणां बुद्धिस्तासां चतुर्गुणा ।
षड्गुणो व्यवसायश्च कामश्चाष्टगुणः स्मृतः ॥ 8 ॥
तच्छ्रुत्वा सेवकेन प्रकुप्योक्तम् – यस्य स्वामिनो गृह एतादृशी भार्या तत्र सेवकेन कथं स्थातव्यं यत्र प्रतिक्षणं गृहिणी सेवकस्य मुखं जिःघ्रति । ततोऽसावुत्थाय चलितः । साधुना यत्नात्प्रबोध्य धृतः । अतोऽहं ब्रवीमि – उत्पन्नामापदम् इत्यादि ।
ततो यद्भविष्येणोक्तम् – 
यदभावि न तद्भावि भावि चेन्न तदन्यथा ।
इति चिन्ताविषघ्नोऽयमगदः किं न पीयते ॥ 9 ॥
ततः प्रातर्जालेन बद्धः प्रत्युत्पन्नमतिर्मृतवदात्मानं संदर्श्य स्थितः । ततो जालादपसारितो यथाशक्त्युत्प्लुत्य गभीरं नीरं प्रविष्टः । यद्भविष्यश्च धीवरैः प्राप्तो व्यापादितः । अतोऽहं ब्रवीमि – अनागतविधाता इत्यादि ॥
तद्यथाहमन्यद्ह्रदमद्य प्राप्नोमि तथा क्रियताम् । हंसावाहतुः – जलाशयान्तरे प्राप्ते तव कुशलम् । स्थले गच्छतस्ते को विधिः । कूर्म आह – यथाहं भवद्भ्यां सहाकाशवर्त्मना यामि स उपायो विधीयताम् । हंसौ ब्रूतः – कथमुपायः संभवति । कच्छपो वदति – युवाभ्यां चञ्चुधृतं काष्ठखण्डमेकं मया मुखेनावलम्बितव्यम् । युवयोः पक्षबलेन मयापि सुखेन गन्तव्यम् । हंसौ ब्रूतः – संभवत्येष उपायः । 
किंतु –
उपायं चिन्तयन् प्राज्ञो ह्यपायमपि चिन्तयेत् ।
पश्यतो बकमूर्खस्य नकुलैर्भक्षिताः प्रजाः ॥ 10 ॥
कूर्मः पृच्छति – कथमेतत्। तौ कथयतः -
॥ कथा – 5 ॥
अस्त्युत्तरापथे गृध्रकूटो नाम पर्वतः । तत्रेरावतीतीरे न्यग्रोधपादपे बका निवसन्ति । तस्य वृक्षस्याधस्ताद्विवरे सर्पस्तिष्ठति । स च तेषां बालापत्यानि खादति । अथ शोकार्तानां बकानां विलापं श्रुत्वा केनचिद्बकेनाभिहितम् – एवं  कुरुत यूयं । मत्स्यानादाय नकुलविवरादारभ्य सर्पविवरं यावत्पङ्क्तिक्रमेणैकैकशो मत्स्यान् विकीर्य धत्त ।
ततस्तदाहारलुब्धैर्नकुलैरागत्य सर्पो द्रष्टव्यः स्वभावविद्वेषाद्व्यापादयितव्यश्च । तथानुष्ठिते तद्वृत्तम् । ततस्तत्र वृक्षे नकुलैर्बकशावकानां रावः श्रुतः । पश्चात्तैर्वृक्षमारुह्य बकशावकाः खादिताः । अत आवां ब्रूवः – उपायं चिन्तयन् इत्यादि ॥ 
आवाभ्यां नीयमानं त्वामवलोक्य लोकैः किंचिद्वक्तव्यमेव । तदाकर्ण्य यदि त्वमुत्तरं दास्यसि तदा त्वन्मरणम् । तत्सर्वथात्रैव स्थीयताम् । कूर्मो वदति – किमहमज्ञः । न किमपि मया वक्तव्यम् । ततस्तथानुष्ठिते तथाविधं कूर्ममालोक्य सर्वे गोरक्षकाः पश्चाद्धावन्ति वदन्ति च ।
तत्र कश्चिदाह – यद्ययं कूर्मः पतति तदात्रैव पक्त्वा खादितव्यः । कश्चिद्वदति अत्रैव दग्ध्वा खादितव्योऽयम् । 
कश्चिद्ब्रूते – गृहं नीत्वा भक्षणीयः इति । तत्परुषवचनं श्रुत्वा स कूर्मः कोपाविष्टो विस्मृतपूर्वसंस्कारः प्राह – युष्माभिर्भस्म भक्षितव्यम् ।
इति वदन्नेव पतितो गोरक्षकैर्व्यापादितश्च । अतोऽहं ब्रवीमि – सुहृदां हितकामानाम् इत्यादि ॥ 
अथ प्रणिधिर्बकस्तत्रागत्योवाच । देव प्रागेव मया निगदितं दुर्गशोधनं हि प्रतिक्षणं कर्तव्यमिति । तच्च युष्माभिर्न कृतम् । अतस्तदनवधानस्य फलमनुभूतं । दुर्गदाहश्चायं मेघवर्णनाम्ना वायसेन गृध्रप्रयुक्तेन कृतः ।
राजा निःश्वस्याह –
प्रणयादुपकाराद्वा यो विश्वसिति शत्रुषु ।
स सुप्त इव वृक्षाग्रात्पतितः प्रतिबुध्यते ॥ 11 ॥
प्रणिधिरुवाच – इतो दुर्गदाहं विधाय यदा गतो मेघवर्णस्तदा चित्रवर्णेन प्रसादितेनोक्तम् – अयं मेघवर्णोऽत्र कर्पूरद्वीपराज्येऽभिषिच्यताम् ।
तथा चोक्तम् –
कृतकृत्यस्य भृत्यस्य कृतं नैव प्रणाशयेत् ।
फलेन मनसा वाचा दृष्ट्या चैनं प्रहर्षयेत् ॥ 12 ॥
चक्रवाको ब्रूते – ततस्ततः । प्रणिधिरुवाच – ततः प्रधानमन्त्रिणा गृध्रेणाभिहितम् । देव नेदमुचितम् । प्रसादान्तरं किमपि क्रियताम् । 
यतः –
अविचारयतो युक्तिकथनं तुषकण्डनम् ।
नीचेषूपकृतं राजान्वालुकास्विव मूत्रितम् ॥ 13 ॥
अपरं च । महतामास्पदे नीचः कदापि न कर्तव्यः ।
तथा चोक्तम् –
नीचः श्लाघ्यपदं प्राप्य स्वामिनं हन्तुमिच्छति ।
मूषिको व्याघ्रतां प्राप्य मुनिं हन्तुं गतो यथा ॥ 14 ॥
चित्रवर्णः पृच्छति – कथमेतत् । मन्त्री कथयति -
	॥ कथा – 6 ॥
अस्ति गौतमस्य महर्षेस्तपोवने महातपा नाम मुनिः । तेनाश्रमसन्निधाने मूषिकशावकः काकामुखाद्भ्रष्टो दृष्टः । ततः स्वभयादयात्मना तेन मुनिना नीवारकणैः संवर्धितः । ततो बिडालस्तं मूषिकं खादितुमुपधावति । तमवलोक्य मूषिकस्तस्य मुनेः क्रोडे प्रविवेश । ततो मुनिनोक्तम् – मूषिक त्वं मार्जारो भव । ततः स बिडालः कुक्कुरं दृष्ट्वा पलायते । ततो मुनिनोक्तम् – कुक्कुराद्बिभेषि । त्वमेव कुक्कुरो भव । स कुक्कुरो व्याघ्राद्बिभेति । ततस्तेन मुनिना कुक्कुरो व्याघ्रः कृतः । अथ व्याघ्रमपि तं मूषिकनिर्विशेषं पश्यति स मुनिः । अथ ते मुनिं दृष्ट्वा व्याघ्रं च सर्वे वदन्ति – अनेन मुनिना मूषिको व्याघ्रतां नीतः । एतच्छ्रुत्वा स व्याघ्रः सव्यथोऽचिन्तयत् – यावदनेन मुनिना जीवितव्यं तावदिदं मे स्वरूपाख्यानमकीर्तिकरं न पलायिष्यते । इत्यालोच्य मुनिं हन्तुं गतः । ततो मुनिना तज्ज्ञात्वा “पुनर्मूषिको भव” इत्युक्त्वा मूषिक एव कृतः । अतोऽहं ब्रवीमि – नीचः श्लाघ्यपदम् इत्यादि ॥ अपरं च । सुकरमिदमिति न मन्तव्यम् ।
शृणु –
भक्षयित्वा बहून्मत्स्यानुत्तमाधममध्यमान् ।
अतिलोभाद्बकः पश्चान्मृतः कर्कटकग्रहात् ॥ 15 ॥
चित्रवर्णः पृच्छति – कथमेतत् । मन्त्री कथयति –
			॥ कथा – 7 ॥
अस्ति मालवविषये पद्मगर्भाभिधानं सरः । तर्त्रैको वृद्धो बकः सामर्थ्यहीन उद्विग्नमिवात्मानं दर्शयित्वा स्थितः । स च केनचित्कुलीरेण दृष्टः पृष्टश्च – किमिति भवानत्राहारत्यागेन तिष्ठति । बकेनोक्तम् । भद्र शृणु । मत्स्या मम जीवनहेतवः । ते चावश्यं कैवर्तैरागत्य व्यापादयितव्या इति वार्ता नगरोपान्ते मया श्रुता । अतो वर्तनाभावादेवास्मन्मरणमुपस्थितमिति ज्ञात्वाहारेऽप्यनादरः कृतः । ततः सर्वैर्मत्स्यैरालोचितम् – इह समये तावदुपकारकं एवायं लक्ष्यतेऽस्माकम् । तदयमेव यथाकर्तव्यं पृच्छ्यताम् । 
तथा चोक्तम् –
उपकर्त्रारिणा संधिर्न मित्रेणापकारिणा ।
उपकारापकारौ हि लक्ष्यं लक्षणमेतयोः ॥ 16 ॥   
मत्स्या ऊचुः – भो बक कोऽत्र रक्षणोपायः । बको ब्रूते – अस्ति रक्षणोपायो जलाशयान्तराश्रयणम् । तत्राहमेकैकशो युष्मान्नयामि । मत्स्या आहुः – एवमस्तु । ततो असौ बकस्तान्मत्स्यानेकैकशौ नीत्वा खादति । अनन्तरं कुलीरस्तमुवाच – भो बक मामपि तत्र नय । ततो बकोऽप्यपूर्वकुलीरमांसार्थी  सादरं ते नीत्वा स्थले धृतवान् । कुलीरोऽपि मत्स्यकण्टकाकीर्णं तत्स्थलमालोक्याचिन्तयत् । हा हतोस्मि । मन्दभाग्यः । भवतु । इदानीं समयोचितं व्यवहारामि ।
यतः –
तावद्भयात्तु भेतव्यं यावद्भयमनागतम् ।
आगतं तु भयं वीक्ष्य प्रहर्तव्यमभीतवत् ॥ 17 ॥
अपरं च –
अभियुक्तो यदा पश्येन्न किंचिद्धितमात्मनः ।
युद्ध्यमानस्तदा प्राज्ञो म्रियते रिपुणा सह ॥ 18 ॥
अन्यच्च –
यत्रायुद्धे ध्रुवो नाशो युद्धे जीवितसंशयः ।
तं कालमेकं युद्धस्य प्रवदन्ति मनीषिणः ॥ 19 ॥
इत्यालोच्य स कुलीरस्तस्य ग्रीवां विच्छेदं । स बकः पञ्चत्वं गतः । अतोऽहं ब्रवीमि भक्षयित्वा बहून्मत्स्यान् इत्यादि ॥ ततः पुनः स चित्रवर्णो राजाऽवदत् । शृणु तावन्मन्त्रिन् मयैतदालोचितमस्ति । यदत्रावस्थितेन मेघवर्णेन राज्ञा यावन्ति वस्तूनि कर्पूरद्वीपस्योत्तमानि तावन्त्यस्माकमुपनेतव्यानि । तेन महता विलासेनास्माभिर्विन्ध्याचले स्थातव्यम् । दूरदर्शी विहस्याह – देव 
अनागतवतीं चिन्तां कृत्वा यस्तु प्रहृष्यति ।
स तिरस्कारमाप्नोति भग्नभाण्डो द्विजो यथा ॥ 20 ॥
राजाह – कथमेतत् । मन्त्री कथयति –
	
			॥ कथा – 8 ॥
अस्ति देवीकोटनाम्नि नगरे देवशर्मा नाम ब्राह्मणः । तेन महाविषुवत्संक्रान्त्यां सक्तुपूर्णशराव एकः प्राप्तः ॥ ततस्तमादायासौ कुम्भकारस्य भाण्डपूर्णमण्डपिकैकदेशे रौद्रेणाकुलितः सुप्तः । ततः सक्तुरक्षार्थं हस्ते दण्डमेकमादायाचिन्तयत् – यद्यहं सक्तुशरावं विक्रीय दश कपर्दकान्प्राप्स्यामि तदात्रैव तैः कपर्दकैर्घटशरावादिकमुपक्रीय विक्रीयानेकधा वृद्धैस्तैर्धनैः पुनः पुनः पूगवस्त्रादिककमुपक्रीय विक्रीय लक्षसंख्यानि धनानि कृत्वा विवाहचतुष्टयं करिष्यामि । अनन्तरं तासु सपत्नीषु रूपयौवनवती या तस्यामधिकानुरागं करिष्यामि । अनंतरं संजातेर्ष्यास्तत्सपत्न्यो यदा द्वद्वं करिष्यन्ति तदा कोपाकुलोऽहं ता इत्थं लगुडेन ताडयिष्यामि । इत्यभिधाय लगुडः क्षिप्तः । तेन सक्तुशरावश्चूर्णितो भाण्डानि च बहूनि भग्नानि । ततस्तेन शब्देनागतेन कुम्भकारेण तथाविधानि भाण्डान्यवलोक्य ब्राह्मणस्तिरस्कृतो मण्डपिकागर्भाद्बहिष्कृतश्च । अतोऽहं ब्रवीमि – अनागतवतीं चिन्ताम् इत्यादि ॥ ततो राजा रहसि गृध्रमुवाच – तात यथाकर्तव्यं उपदिश । गृध्रो ब्रूते –
मदोद्धतस्य नृपतेः संकीर्णस्येव दन्तिनः ।
गच्छन्त्युन्मार्गयातस्य नेतारः खलु वाच्यताम् ॥ 21 ॥
शृणु देव किमस्माभिर्बलदर्पाद्दुर्गं भग्नं नो वा भवतः प्रतापाधिष्ठितेनोपायेन । राजाह – भवतामुपायेन । गृध्रो ब्रूते – यद्यस्मद्वचनं क्रियते तदा स्वदेशे गम्यताम् । अन्यथा वर्षाकाले प्राप्ते तुल्यबलेन सह पुनर्विग्रहे सत्यस्माकं परभूमिष्ठानां स्वदेशगमनमपि दुर्लभं भविष्यति । सुखशोभार्थं च संधाय गम्यताम् । दुर्गं भग्नं कीर्तिश्च लब्धैव । मम संमतं तावदेतत् ।
यतः –
यो हि धर्मं पुरस्कृत्य हित्वा भर्तुः प्रियाप्रिये ।
अप्रियाण्याह तथ्यानि तेन राजा सहायवान् ॥ 22 ॥
युद्धे विनाशो भवति कदाचिदुभयोरपि ।
न हि संशयितं कुर्यादित्युवाच बृहस्पतिः ॥ 23 ॥
अन्यच्च –
सुहृद्बलं तथा राज्यमात्मानं कीर्तिमेव च ।
युधि संदेहदोलास्थं को हि कुर्यादबालिशः ॥ 24 ॥
अपरं च –
 संधिमिच्छेत्समेनापि संदिग्धो विजयो युधि ।
सुन्दोपसुन्दावन्योन्यं नष्टौ तुल्यबलौ न किम् ॥ 25 ॥
राजोवाच – कथमेतत् । मन्त्री कथयति –
				॥ कथा – 9 ॥
पुरा दैत्यो सहोदरौ सुन्दोपसुन्दनामानौ महता कायक्लेशेन त्रैलोक्यराज्यकामनया चिराच्चन्द्रशेखरमाराधितवन्तौ । ततस्तयोर्भगवान्परितुष्टः वरं वरयतमित्युवाच । अनन्तरं तयोः समिधिष्ठितया सरस्वत्या तावन्यद्वक्तुकामावन्यदभिहितवन्तौ । यद्यावयोर्भगवान्परितुष्टस्तदा स्वप्रियां पार्वतीं परमेश्वरा ददातु  । अथ भगवता क्रुद्धेन वरदानस्यावश्यकतया विचारमूढयोः पार्वती प्रदत्ता । ततस्तस्या रूपलावण्यलुब्धानां जगद्धातिभ्यां मनसोत्सुकाभ्यां पापतिमिराभ्यां ममेत्यन्योन्यकलहाभ्यां प्रमाणपुरुषः कश्चित्पृच्छ्यतामिति मतौ कृताभ्यां स एव भट्टारको वृद्धद्विजरूपः समागत्य तत्रोपस्थितः । अनन्तरमावाभ्यामियं स्वबललब्ध्वा कस्येयमावयोर्भवति इति ब्राह्मणमपृच्छताम् ।
ब्राह्मणो ब्रूते –
ज्ञानश्रेष्ठो द्विजः पूज्यः क्षत्रियो बलवानपि ।
धनधान्याधिको वैश्यः शूद्रस्तु द्विजसेवया ॥ 26 ॥
तद्युवां क्षत्रधर्मानुगौ । युद्ध एव युवयोर्नियमः । इत्यभिहिते सति साधूक्तमनेन इति कृत्वान्योन्यतुल्यवीर्यौ समकालमन्योन्यघातेन विनाशमुपगतौ । अतोऽहं ब्रवीमि – संधिमिच्छेत्समेनापि इत्यादि । राजाह – प्रागेव किं नोक्तं भवद्भिः । मन्त्री ब्रूते – मद्वचनं किमवसानपर्यन्तं श्रुतं भवद्भिः । तदापि मम संमत्या नायं विग्रहारम्भः । सन्धेयगुणयुक्तोऽयं हिरण्यगर्भो न विग्राह्यः ।
तथा चोक्तम् –
सत्यार्यौ धार्मिकोऽनार्यो भ्रातृसंघातवान्बली ।
अनेकयुद्धविजयी संधेयाः सप्त कीर्तिताः ॥ 27 ॥
सत्योऽनुपायन्सत्यं सन्धितो नैति विक्रियाम् ।
प्राणबाधेऽपि सुव्यक्तमार्यो नायात्यनार्यताम् ॥ 28 ॥
धार्मिकस्याभियुक्तस्य सर्व एव हि युद्ध्येत ।
प्रजानुरागाद्धर्माच्च दु:खोच्छेद्यो हि धार्मिकः ॥ 29 ॥
संधिः कार्योऽप्यनार्येण विनाशे समुपस्थिते ।
विना तस्याश्रयेणार्यः कुर्यान्न कालयापनम् ॥ 30 ॥
संहतत्वाद्यथा वेणुर्निबिडैः कण्टकैर्वृत्तः ।
न शक्यते समुच्छेत्तुं भ्रातृसंघातवांस्तथा ॥ 31 ॥
बलिना सह योद्धव्यमिति नास्ति निदर्शनम् ।
प्रतिवातं न हि घनः कदाचिदुपसर्पति ॥ 32 ॥
जमदग्नेः सुतस्येव सर्वः सर्वत्र सर्वदा ।
अनेकयुद्धजयिनः प्रातापादेव भुज्यते ॥ 33 ॥
अनेकयुद्धविजयी संधानं यस्य गच्छति ।
तत्प्रतापेन तस्याशु वशमायान्ति शत्रवः ॥ 34 ॥
तत्र तावद्बहुभिर्गुणैरुपेतः संधेयोऽयं राजा । चक्रवाकोऽवदत् – प्रणिधे सर्वमवगतम् । व्रज पुनर्ज्ञात्वागमिष्यसि । राजा चक्रवाकं पृष्टवान् – मन्त्रिन् असंधेयाः कति । तानपि ज्ञातुमिच्छामि । मन्त्री ब्रूते – देव कथयामि ।
शृणु –
बालो वृद्धो दीर्घरोगी तथा ज्ञातिबहिष्कृतः ।
भीरुको भीरुकजनो लुब्धो लुब्धजनस्तथा ॥ 35 ॥
विरक्तप्रकृतिश्चैव विषयेष्वतिसक्तिमान् ।
अनेकचिन्तमन्त्रस्तु देवब्राह्मणनिन्दकः ॥ 36 ॥
दैवोपहतकश्चैव दैचिंतकं एव च ।
दुर्भिक्षव्यसनोपेतो बलव्यसनसंकुलः ॥ 37 ॥
अदेशस्थो बहुरिपुर्युक्तः कालेन यश्च न ।
सत्यधर्मव्यपेतश्च विंशतिः पुरुषा अमी ॥ 38 ॥
एतैः संधिः न कुर्वीत विगृह्णीयात्तु केवलम् ।
एते विगृह्यमाणा हि क्षिप्रं यान्ति रिपोर्वशम् ॥ 39 ॥
बालस्याल्पप्रभावत्वान्न लोको योद्धुमिच्छति ।
युद्धायुद्धफलं यस्माज्ञातुं शक्तो न बालिशः ॥ 40 ॥
उत्साहशक्तिहीनताद्वृद्धौ दीर्घामयस्तथा ।
स्वैरेव परिभूयेते द्वावप्येतावसंशयं  ॥ 41 ॥
सुखोच्छेद्यस्तु भवति सर्वज्ञातिबहिष्कृतः ।
त एवैनं विनिघ्नन्ति ज्ञातयस्त्वात्मसात्कृताः ॥ 42 ॥
भीरुर्युद्ध परित्यागात्स्वयमेव प्रणश्यति ।
तथैव भीरुपुरुषः संग्रामे तैर्विमुच्यते ॥ 43 ॥
लुब्धस्यासंविभागित्वान्न युध्यन्तेऽनुयायिनः ।
लुब्धानुजीविकैरेष दानभिन्नैर्निहन्यन्ते ॥ 44 ॥
संत्यज्यते प्रकृतिभिर्विरक्तप्रकृतिर्युधि ।
सुखाभियोज्ये भवति विषयेष्वतिशक्तिमान् ॥ 45 ॥
अनेकचित्तमन्त्रस्तु द्वेष्यो भवति मन्त्रिणाम् ।
अनवस्थितचित्वत्वात्कार्ये तैः स उपेक्ष्यते ॥ 46 ॥
सदा धर्मबलीयस्त्वाद्देवब्राह्मणनिन्दकः ।
विशीर्यते स्वयं ह्येष दैवोपहतकस्तथा ॥ 47 ॥
संपत्तेश्च विपत्तेश्च दैवमेव हि कारणम् ।
इति दैवपरो ध्यायन्नात्मनमपि चेष्टते ॥ 48 ॥
दुर्भिक्ष्यव्यसनी चैव स्वयमेवावसीदति ।
बलव्यसनयुक्तस्य योद्धुं शक्तिर्न जायते ॥ 49 ॥
अदेशस्थो हि रिपुणा स्वल्पकेनापि हन्यते ।
ग्राहोऽल्पीयानपि जले गजेन्द्रमपि कर्षति ॥ 50 ॥
बहुशत्रुस्तु संत्रस्तः श्येनमध्ये कपोतवत् ।
येनैव गच्छति पथा तेनैवाशु विपद्यते ॥ 51 ॥
अकालसैन्ययुक्तस्तु हन्यते कालयोधिना ।
कौशिकेन हतज्योतिर्निशीथ इव वायसः ॥ 52 ॥
सत्यधर्मव्यपेतेन न संदध्यात्कदाचन ।
स संधितोऽप्यसाधुत्वादचिराद्याति विक्रियाम् ॥ 53 ॥
अपरमपि कथयामि । सन्धिविग्रहयानासनसंश्रयद्वैधीभावाः षाड्गुण्यम् । कर्मणामारंभोपायः पुरुषद्रव्यसंपद्देशकालविभागो विनितपातप्रतीकारः कार्यसिद्धश्च पञ्चाङ्गो मन्त्रः । सामदानभेददण्डाश्चत्वारः उपायाः । उत्साहशक्तिर्मन्त्रशक्तिः प्रभुशक्तिश्चेति शक्तित्रयम् । एतत्सर्वमालोच्य नित्यं विजिगीषवो भवन्ति महान्तः ।
या हि प्राणपरित्यागमूल्येनापि न लभ्यते ।
सा श्रीर्नीतिविदां वेश्म चञ्चलापि प्रधावति ॥ 54 ॥
तथा चोक्तम् –
वित्तं यदा यस्य समं विभक्तं गूढश्च चारो निभृतश्च मन्त्रः ।
न  चाप्रियं प्राणिषु यो ब्रवीति स सागरान्तां पृथिवीं प्रशास्ति ॥ 55 ॥
  किंतु देव यद्यपि महामन्त्रिणा गृध्रेण संधानमुपन्यस्तं तथापि तेन राज्ञा संप्रति भूतजयदर्पान्न मन्तव्यम् । तदेवं क्रियताम् । सिंहलद्वीपस्य महाबलो नाम सारसो राजास्मन्मित्रं जम्बुद्वीपे कोपं जनयतु । यतः –
सुगुप्तिमाधाय सुसंहतेन बलेन वीरो विचरन्नरातिम् ।
संतापयेद्येन समं सुतप्तस्तप्तेन संधानमुपैति तप्तः ॥ 56 ॥
राज्ञा एवमस्तु इति निगद्य विचित्रनामा बकः सुगुप्तलेखं दत्वा सिंहलद्वीपं प्रस्थापितः । अथ प्रणिधिरागत्योवाच – देव यन्मेघवर्णस्तत्र चिरमुषितः स वेत्ति किं संधेयगुणयुक्तो हिरण्यगर्भो राजा न वा इति । ततोऽसौ मेघवर्णश्चित्रवर्णेन राज्ञा समाहूय पृष्टः – वायस कीदृशोऽसौ हिरण्यगर्भः । चक्रवाको मन्त्री वा कीदृशः । वायस उवाच – देव हिरण्यगर्भो राजा युधिष्ठिरसमो महाशयः । चक्रवाकसमो मन्त्री न क्वाप्यवलोक्यते । राजाह – यद्येवं तदा कथमसौ त्वया वञ्चितः । विहस्य मेघवर्णः प्राह – देव 
विश्वासप्रतिपन्नानां वञ्चने का विदग्धता ।
अङ्कमारुह्य सुप्तं हि हत्वा किं नाम पौरुषेयम् ॥ 57 ॥
शृणु देव तेन मन्त्रिणाहं प्रथमदर्शन एव ज्ञातः । किंतु महाशयोऽसौ राजा । तेन मया विप्रलब्धः । तथा चोक्तम् –
आत्मौपम्येन यो वेत्ति दुर्जनं सत्यवादिनं ।
स तथा वञ्चयते धूर्तैर्ब्राह्मणश्छागतो यथा ॥ 58 ॥
राजोवाच – कथमेतत् । मेघवर्णः कथयति –
				॥ कथा -10 ॥
अस्ति गौतमस्यारण्ये प्रस्तुतयज्ञः कश्चिद्ब्राह्मणः । स च यज्ञार्थं ग्रामान्तराच्छागमुपक्रीय स्कन्धे धृत्वा गच्छन्धूर्तत्रयेणावलोकितः । ततस्ते धूर्ता यद्येष छागः केनाप्युपायेन लभ्यते तदा मतिप्रकर्षो भवतीति समालोच्य वृक्षत्रयतले क्रोशान्तरेण तस्य ब्रह्मणस्यागमनं प्रतीक्ष्य पथि स्थिताः । तत्रैकेन धूर्तेन गच्छन्स ब्राह्मणोऽभिहितः – भो ब्राह्मण किमिति कुक्कुरः स्कन्धेनोह्यते । विप्रेणोक्तम् – नायं श्वा किंतु यज्ञच्छागः । अथानन्तरस्थेनान्येन धूर्तेन तथैवोक्तम् । तदाकर्ण्य ब्राह्मणश्छागं भूमौ निधाय मुहुर्निरीक्ष्य पुनः स्कन्धे कृत्वा दोलायमानमतिश्चलितः ।
यतः –
मतिर्दोलायते सत्यं सतामपि खलोक्तिभिः ।
ताभिर्विश्वासितश्चासौ म्रियते चित्रकर्णवत् ॥ 59 ॥
राजाह – कथमेतत् । स कथयति –
				॥ कथा – 11 ॥
अस्ति कस्मिंश्चिद्वनोद्देशे मदोत्कटो नाम सिंहः । तस्य सेवकास्त्रयः काको व्याघ्रो जम्बुकश्च । अथ तैर्भ्रमद्भिः सार्थाद्भ्रष्टः कञ्चिदुष्ट्रो दृष्टः पृष्टश्च – कुतो भवानागतः । स चात्मवृत्तान्तमकथयत् । ततस्तैर्नीत्वा सिंहोऽसौ समर्पितः । तेनाभयवाचं दत्वा चित्रकर्ण इति नाम कृत्वा स्थापितः । अथ कदाचित्सिंहस्य शरीरवैकल्याद्भूरिवृष्टिकारणाच्चाहारमलभमानास्ते व्यग्रा बभूवुः । ततस्तैरालोचितम् – चित्रकर्णमेव यथा स्वामी व्यापादयति तथानुष्ठीयताम् । किमनेन कण्टकभुजा । व्याघ्र उवाच स्वामिनाभयवाचं दत्वानुगृहीतस्तत्कथमेवं संभवति । काको ब्रूते – इह समये परिक्षीणः स्वामी पापमपि करिष्यति ।
यतः –
त्यजेत्क्षुधार्ता महिला स्वपुत्रं खादेत्क्षुधार्ता भुजगी स्वमण्डम् ।
बुभुक्षितः किं न करोति पापं क्षीणा नरा निष्करुणा भवन्ति ॥ 60 ॥
अन्यच्च –
मत्तः प्रमत्तश्चोन्मत्तः श्रान्तः क्रुद्धो बुभुक्षितः ।
लुब्धो भीरुस्त्वरायुक्तः कामुकश्च न धर्मवित् ॥ 61 ॥
इति संचिन्त्य सर्वे सिंहान्तिकं जग्मुः । सिंहेनोक्तम् – आहारार्थं किंचित्प्राप्तम् । तैरुक्तम् – यत्नादपि न प्राप्तं किंचित् । सिंहेनोक्तम् – कोऽधुना जीवनोपायः । काको वदति – देव स्वाधीनाहारपरित्यागात्सर्वनाशोऽयमुपस्थितः । सिंहेनोक्तम् – अत्राहारः कः स्वाधीनः । काकः कर्णे कथयति – चित्रकर्णः इति । सिंहो भूमिं स्पृष्ट्वा कर्णौ स्पृशति । अभयवाचं दत्वा धृतोऽयमस्माभिः । तत्कथमेवं संभवति । 
तथा च –
न भूप्रदानं न सुवर्णदानं न गोप्रदानं न तथान्नदानम् ।
यथा वदन्तीह महाप्रदानं सर्वेषु दानेष्वभयप्रदानम् ॥ 62 ॥
अन्यच्च –
सर्वकामसमृद्धस्य अश्वमेधस्य यत्फलम् ।
तत्फलं लभ्यते सम्यग्रक्षिते शरणागते ॥ 63 ॥
काको ब्रूते – नासौ स्वामिना व्यापादयितव्यः । किंत्वस्माभिरेव तथा कर्तव्यं यथासौ स्वदेहदानमङ्गीकरोति । सिंहस्तच्छ्रुत्वा तूष्णीं स्थितः । ततोऽसौ लब्धावकाशः कूटं कृत्वा सर्वानादाय सिंहान्तिकं गतः ॥ अथ काकेनोक्तम् – देव यत्नादप्याहारो न प्राप्तः । अनेकोपवासखिन्नः स्वामी । तदिदानीं मदीयमांसमुपभुज्यताम् ।
यतः –
स्वामिमूला भवन्त्येव सर्वाः प्रकृतयः खलु ।
समूलेषु हि वृक्षेषु प्रयत्नः सफलो नृणाम् ॥ 64 ॥
सिंहेनोक्तम् – भद्र वरं प्राणपरित्यागः न पुनरीदृशि कर्मणि प्रवृत्तिः । जम्बुकेनापि तथोक्तम् । ततः सिंहेनोक्तं – मैवम् । अथ व्याघ्रेणोक्तम् – मद्देहेन जीवतु स्वामी । सिंहेनोक्तम् – न कदाचिदेवमुचितम् । अथ चित्रकर्णोऽपि जातविश्वासस्तथैवात्मदानमाह । तद्वदन्नेवासौ व्याघ्रेण कुक्षिं विदार्य व्यापादितः सर्वैर्भक्षितश्च । अतोऽहं ब्रवीमि – मतिर्दोलायते सत्यम् इत्यादि ॥ ततस्तृतीयधूर्तवचनं श्रुत्वा स्वमतिभ्रमं निश्चित्य छागं त्यक्त्वा ब्राह्मणः स्नात्वा गृहं ययौ । स छागस्तैर्धूर्तैनीत्वा भक्षितः । अतोऽहं ब्रवीमि – आत्मौपम्येन यो वेत्ति इत्यादि ॥ राजाह – मेघवर्ण कथं शत्रुमध्ये त्वया चिरमुषितम् । कथं वा तेषामनुनयः कृतः । मेघवर्ण उवाच – देव स्वामिकार्यार्थिना स्वप्रयोजनवशाद्वा किं न क्रियते ।
पश्य –
लोको वहति किं राजन्न मूर्ध्ना दग्धुमिन्धनम् ।
क्षालयन्नपि वृक्षाङ्घ्रिं नदीवेला निकृतन्ति ॥ 65 ॥
तथा चोक्तम् –
स्कन्धेनापि वहेच्छत्रून्कार्यमासाद्य बुद्धिमान् ।
यथा वृद्धेन सर्पेण मण्डूका विनिपातिताः ॥ 66 ॥
राजाह – कथमेतत् । मेघवर्णः कथयति –

					॥ कथा - 12 ॥ 
अस्ति जीर्णोद्याने मन्दविषो नाम सर्पः । सो‍ऽतिजीर्णतयाहारमप्यन्वेष्टुमक्षमः सरस्तीरे पतित्वा स्थितः । ततो दूरादेव केनचिन्मण्डूकेन दृष्टः पृष्टश्च – किमिति त्वमाहारं नान्विष्यसि । सर्पोऽवदत् – गच्छ भद्र मम मन्दभाग्यस्य प्रश्नेन किम् । ततः संजातकौतुकः स च भेकः सर्वथा कथ्यताम् इत्याह । सर्पोऽप्याह – भद्र ब्रह्मपुरवासिनः श्रोत्रियस्य कौण्डिन्यस्य पुत्रो विंशतिवर्षदेशीयः सर्वगुणसंपन्नो दुर्दैवान्मया नृशंसेन दुष्टः । ततः सुशीलनामानं तं पुत्रं मृतमालोक्य मूर्छितः कौण्डिन्यः पृथिव्यां लुलोठ । अनन्तरं ब्रह्मपुरवासिनः सर्वे बान्धवास्तत्रागत्योपविष्टाः ।
तथा चोक्तम् –
आहवे व्यसने चैव दुर्भिक्षे राष्ट्रविप्लवे ।
राजद्वारे श्मशाने च यस्तिष्ठति स बान्धवः ॥ 67 ॥
तत्र कपिलो नाम स्नातकोऽवदत् – अरे कौण्डिन्य मूढोऽसि । तेनैवं विलपसि शृणु ।          
क्रोडी करोति प्रथमं यदा जातमनित्यता ।
धात्रीव जननी पश्चात्तदा शोकस्य कः क्रमः ॥ 68 ॥ 
क्व गताः पृथिवीपालाः ससैन्यबलवाहनाः ।
वियोगसाक्षिणी येषां भूमिरद्यापि तिष्ठति ॥ 69 ॥
अपरं च –
कायः संनिहितापायः संपदः पदमापदाम् ।
समागमाः सापगमाः सर्वमुत्पादि भङ्गुरम् ॥ 70 ॥
प्रतिक्षणमयं कायः क्षीयमाणो न लक्ष्यते ।
आमकुम्भ इवाम्भःस्थो विशीर्णः सन्विभाव्यते ॥ 71 ॥
आसन्नतरतामेति मृत्युर्जन्तोर्दिने दिने 
आघातं नीयमानस्य वध्यस्येव पदे पदे ॥ 72 ॥
अनित्यं यौवनं रूपं जीवितं द्रव्यसंचयः ।
ऐश्वर्यं प्रियसंवासो मुह्येत्तत्र न पण्डितः ॥ 73 ॥
यथा काष्ठं च काष्ठं च समेयातां महोदधौ ।
समेत्य च व्यपेयातां तद्वद् भूतसमागमः ॥ 74 ॥
यथा हि पथिकः कश्चिच्छायामाश्रित्य तिष्ठति ।
विश्रम्य च पुनर्गच्छेत्तद्वद् भूतसमागमः ॥ 75 ॥
अन्यच्च –
पञ्चभिर्निर्मिते देहे पञ्चत्वं च पुनर्गते ।
स्वां स्वां योनिमनुप्राप्ते तत्र का परिदेवना ॥ 76 ॥
यावतः कुरुते जन्तुः संबन्धान्मनसः प्रियान् ।
तावन्तोऽपि निखन्यन्ते हृदये शोकशङ्कवः ॥ 77 ॥
नायमत्यन्तसंवासो लभ्यते येन केनचित् ।
अपि स्वेन शरीरेण किमुतान्येन केनचित् ॥ 78 ॥
अपि च –
संयोगो हि वियोगस्य संसूचयति संभवम् ।
अनतिक्रमणीयस्य जन्म मृत्योरिवागमम् ॥ 79 ॥  
आपातरमणीयानां संयोगानां प्रियैः सह ।
अपथ्यानामिवान्नानां परिणामोऽतिदारुणः ॥ 80 ॥
अपरं च –
व्रजन्ति न निवर्तन्ते स्रोतांसि सरितां यथा ।
आयुरादाय मर्त्यानां तथा रात्र्यहनी सदा ॥ 81 ॥ 
सुखास्वादपरो यस्तु संसारे सत्समागमः ।
स वियोगावसानत्वाद्दुःखानां धुरि युज्यते ॥ 82 ॥
अतएव हि नेच्छन्ति साधवः सत्समागमम् ।
यद्बियोगासिलूनस्य मनसो नास्ति भेषजम् ॥ 83 ॥
सुकृतान्येव कर्माणि राजभिः सगरादिभिः।
अथ तान्येव कर्माणि ते चापि प्रलयं गताः ॥ 84 ॥
संचिन्त्य संचिन्त्य तमुग्रदण्डं
मृत्युं मनुष्यस्य विचक्षणस्य ।
वर्षाम्बुसिक्ता इव चर्मबन्धाः
सर्वे प्रयत्नाः शिथिलीभवन्ति ॥ 85 ॥
यामेव रात्रिं प्रथमामुपैति
गर्भे निवासं नरवीरलोकः।
ततः प्रभृत्यस्खलितप्रयाणः
स प्रत्यहं मृत्युसमीपमेति ॥ 86 ॥
अतः संसारं विचारयतां । शोकोऽयमज्ञानस्यैव प्रपञ्चः।
पश्य -
अज्ञानं कारणं न स्याद्बियोगो यदि कारणम्।
शोको दिनेषु गच्छत्सु वर्धतामपयाति किम् ॥ 87 ॥
तद्भद्रात्मानमनुसंधेहि । शोकचर्चां परिहर।
यतः -
अकाण्डपातजातानामार्द्राणां मर्मभेदिनाम् ।
गाढशोकप्रहाराणामचिन्तैव महौषधी ॥ 88 ॥
ततस्तद्बचनं निशम्य प्रबुद्ध इव कौण्डिन्य उत्थायाब्रवीत् - तदलमिदानीं गृहनरकवासेन । वनमेव गच्छामि ।
कपिलः पुनराह -
वनेऽपि दोषाः प्रभवन्ति रागिणां
गृहेऽपि पञ्चेन्द्रियनिग्रहस्तपः।
अकुत्सिते कर्मणि यः प्रवर्तते 
निवृत्तरागस्य गृहं तपोवनम् ॥ 89 ॥
यतः –
दुःखितोऽपि चरेद्धर्मं यत्र कुत्राश्रमे रतः ।
समः सर्वेषु भूतेषु न लिङ्गं धर्मकारणं ॥ 90 ॥
उक्तं च –
वृत्यर्थं भोजनं येषां संतानार्थं च मैथुनम् ।
वाक्सत्यवचनार्था च दुर्गाण्यपि तरन्ति ते ॥ 91 ॥
तथा हि –
आत्मा नदी संयमपुण्यतीर्था 
सत्योदका शीतलतटा दयोर्मिः ।
तत्राभिषेकं कुरु पाण्डुपत्रं 
न वारिणा शुध्यति चान्तरात्मा ॥ 92 ॥
विशेषतश्च –
जन्ममृत्युजराव्याधिवेदनाभिरुपद्रुतम् ।
संसारमिममत्यन्तमसारं त्यजतः सुखम् ॥ 93 ॥
यतः –
दुःखमेवास्ति न सुखं यस्मात्तदुपलक्ष्यते ।
दुःखार्तस्य प्रतीकारे सुखसंज्ञा विधीयते ॥ 94 ॥
कौण्डिन्यो ब्रूते – एवमेव । ततोऽहं तेन शोकाकुलेन ब्राह्मणेन शप्तः यदद्यारभ्य मण्डूकानां वाहनं भविष्यसि इति । कपिलो ब्रूते – संप्रत्युपदेशासहिष्णुर्भवान् । शोकाविष्टं ते हृदयं । तथापि कार्यं शृणु ।
सङ्गः सर्वात्मना त्याज्यः स चेत्युक्तं न शक्यते ।
स सद्भिः सः कर्तव्यः सतां सङ्गो हि भेषजम् ॥ 95 ॥
अन्यच्च –
कामः सर्वात्मना हेयः स चेद्धातुं न शक्यते ।
मुमुक्षां प्रति कर्तव्यः सैव तस्य हि भेषजम् ॥ 96 ॥
एतच्छ्रुत्वा स कौण्डिन्यः कपिलोपदेशामृतप्रशान्तशोकानलो यथाविधि दण्डग्रहणं कृतवान् । अतो ब्राह्मणशापान्मण्डूकान्वोढुमत्र तिष्ठामि । अनन्तरं तेन मण्डूकेन गत्वा मण्डूकनाथस्य जालपादनाम्नः अग्रे तत्कथितम् । ततोऽसावागत्य मण्डूकनाथस्य सर्पस्य पृष्टमारूढवान् । स च सर्पस्तं पृष्ठे कृत्वा चित्रपदक्रमं बभ्राम । परेद्युश्चलितुमसमर्थं तं मण्डूकनाथोऽवदत् – किमद्य भवान्मन्दगतिः । सर्पो ब्रूते – देव आहारविरहादसमर्थोस्मि । मण्डूकनाथोऽवदत् – अस्मदाज्ञया मण्डूकान्भक्षय । ततः गृहीतोऽयं महाप्रसादः इत्युक्त्वा क्रमशो मण्डूकान्खादितवान् । अथो निर्मण्डूकं सरो विलोक्य मण्डूकनाथोऽपि तेन खादितः । अतोऽहं ब्रवीमि – स्कन्धेनापि बहेच्छत्रून इत्यादि ॥ देव यात्विदानीं पुरावृत्ताख्यानकथनम् । सर्वथा संधेयोऽयं हिरण्यगर्भो राजा संधीयतामिति मे मतिः । राजोवाच - कोऽयं भवतो विचारः । यतो जितस्तावदयमस्माभिस्ततो यद्यस्मत्सेवया वसति तदास्ताम् नो चेद्बिगृह्यताम् ।
अत्रान्तरे जम्बूद्बीपादागत्य शुकेनोक्तम् - देव सिंहलद्बीपस्य सारसो राजा संप्रति जम्बूद्वीपमाक्रम्यावतिष्ठते ।    
राजा ससंभ्रमं ब्रूते - किं किम् । शुकः पूर्वोक्तं कथयति । गृध्रः स्वगतमुवाच - साधु रे चक्रवाक मन्त्रिन् सर्वज्ञ साधु साधु । राजा सकोपमाह - आस्तां तावदयम् । गत्वा तमेव समूलमुन्मूलयामि ।
दूरदर्शी विहस्याह -
न शरन्मेघवत्कार्यं वृथैव घनगर्जितम् ।
परस्यार्थमनर्थं वा प्रकाशयति नो महान् ॥ 97 ॥
अपरं च -
एकदा न विगृह्णीयाद्बहून् राजाभिघातिनः।
सदर्पोऽप्युरगः कीटैर्बहुभिर्नाश्यते ध्रुवम् ॥ 98 ॥
देव किमिति विना संधानं गमनमस्ति । यतस्तदास्मत्पश्चात्प्रकोपोऽनेन कर्तव्यः ।
अपरं च –
योऽर्थतत्वमविज्ञाय क्रोधस्यैव वशं गतः ।
स तथा तप्यते मूढो ब्राह्मणो नकुलाद्यथा ॥ 99 ॥
राजाह - कथमेतत् । दूरदर्शी कथयति -
कथा 13
(माधव ब्रह्मण, उसका बालक, नेवला और साँप की कहानी - 13)
अस्त्युज्जयिन्यां माधवो नाम विप्रः । तस्य ब्राह्मणी प्रसूता । सा बालापत्यस्य रक्षार्थं ब्राह्मणमवस्थाप्य स्नातुं गता । अथ ब्राह्मणाय राज्ञः पार्वणश्राद्धं दातुमाह्वानमागतम् । तच्छ्रुत्वा ब्राह्मणः सहजदारिद्र्यादचिन्तयत् - यदि सत्वरं न गच्छामि तदा तत्रान्यः कश्चिच्छ्राद्धं ग्रहीष्यति ।
यतः -
आदानस्य प्रदानस्य कर्तव्यस्य च कर्मणः।
क्षिप्रमक्रियमाणस्य कालः पिबति तद्रसम् ॥ 100 ॥
किंतु बालकस्यात्र रक्षको नास्ति | तत्किं करोमि । यातु । चिरकालपालितमिमं नकुलं पुत्रनिर्विशेषं बालकरक्षार्थं व्यवस्थाप्य गच्छामि । तथा कृत्वा गतः । ततस्तेन नकुलेन बालकसमीपमागच्छन्
कृष्णसर्पो दृष्ट्वा व्यापादितः खण्डितश्च । ततोऽसौ नकुलो ब्राह्मणमायान्तमवलोक्य रक्तविलिप्तमुखपादः सत्वरमुपागम्य तच्चरणयोर्लुलोठ । ततः स विप्रस्तथाविध तं दृष्ठ्वा बालकोऽनेन खादितः इत्यवधार्य नकुलं व्यापादितवान् । अनन्तरं यावदुपसृत्यापत्यं पश्यति ब्रह्मणस्तावद्बालकः सुस्थः सर्पश्च व्यापादितस्तिष्ठति । ततस्तमुपकारकं नकुलं निरीक्ष्य भावितचेताः स परं विषादमगमत् । अतोऽहं ब्रवीमि - योऽर्थतत्त्वमविज्ञाय इत्यादि ॥
अपरं च -
कामः क्रोधस्तथा मोहो लोभो मानो मदस्तथा ।
षड्वर्गमुत्सृजेदेनमस्मिंस्त्यक्ते सुखी नरः ॥ 101 ॥
राजाह- मन्त्रिन् एष ते निश्चयः । मन्त्री ब्रूते – एवमेव ।
यतः –
स्मृतिश्च परमार्थेषु वितर्को ज्ञाननिश्चयः ।
दृढता मन्त्रगुप्तिश्च मन्त्रिणः परमा गुणाः ॥ 102 ॥
तथा च –
सहसा विदधीत न क्रियामविवेकः परमापदां पदम् ।
वृणते हि विमृश्यकारिणं गुणलुब्धाः स्वयमेव संपदः ॥ 103 ॥
तद्देव यदीदानीमस्मद्वचनं क्रियते तदा संधाय गम्यताम् ।
यतः –
यद्यप्युपायाश्चत्वारो निर्दिष्टाः साध्यसाधने ।
संख्यामात्रं फलं तेषां सिद्धिः साम्नि व्यवस्थिता ॥ 104 ॥
राजाह – कथमेवं संभवति । मन्त्री ब्रूते – देव सत्वरं भविष्यति ।
यतः –
अज्ञः सुखमाराध्यः सुखतरमाराध्यते विशेषज्ञः ।
ज्ञानदुर्विदग्धं ब्रह्मापि नरं न रञ्जयति ॥ 105 ॥
विशेषतश्चायं धर्मज्ञो राजा सर्वज्ञो मन्त्री च । ज्ञातमेतन्मया पूर्वं मेघवर्णवचनात्तत्कृतकार्यसंदर्शनाच्च ।
यतः –
कर्मानुमेयाः सर्वत्र परोक्षगुणवृत्तयः ।
तस्मात्परोक्षवृत्तीनां फलैः कर्मानुभाव्यते ॥ 106 ॥
राजाह – अलमुत्तरोत्तरेण । यथाभिप्रेतमनुष्ठीयताम् । एतन्मन्त्रयित्वा गृध्रो महामन्त्री तत्र यथार्हं कर्तव्यम् इत्युक्त्वा दुर्गाभ्यन्तरं चलितः । ततः प्रणिधिबकेनागत्य राज्ञो हिरण्यगर्भस्य निवेदितम् – देव संधि कर्तुं महामन्त्री गृध्रोऽस्मत्समीपमागच्छति । राजहंसो ब्रूते – मन्त्रिन् पुनः संबन्धिना केनचिदत्रागन्तव्यम् । सर्वज्ञो विहस्याह – देव न शङ्कास्पदमेतत् । यतोऽसौ महाशयौ दूरदर्शी । अथवा स्थितिरियं मन्दमतीनाम् । कदाचिच्छङ्कैव न क्रियते । कदाचित्सर्वत्र शंका । 
तथा हि -  
सरसि बहुशस्ताराच्छाये क्षणात्परिवञ्चितः
कुसुमविटपान्वेषी हंसो निशास्वविचक्षणः ।
न दशति पुनस्ताराशङ्की दिवापि सितोत्पलं 
कुहकचकितो लोकः सत्येऽप्यपायमपेक्षते ॥ 107 ॥
दुर्जनदूषितमनसः सुजनेष्वपि नास्ति विश्वासः।
बालः पायसदग्धो दध्यपि फूत्कृत्य भक्षयति ॥ 108 ॥
तद्देव यथाशक्ति तत्पूजार्थं रत्नोपहारादिसामग्री सुसज्जीक्रियताम्। तथानुष्ठिते सति स गृध्रो मन्त्री दुर्गद्बाराच्चक्रवाकेणोपगम्य सत्कृत्यानीय राजदर्शनं कारितो दत्तासने उपविष्टः।
चक्रवाक उवाच - युष्मदायत्तं सर्वम् । स्वेच्छयोपभुज्यतामिदं राज्यम् । राजहंसो ब्रूते - एवमेव । दूरदर्शी कथयति -एवमेवैतत् । किंत्विदानीं बहुप्रपञ्चवचनं निष्प्रयोजनम् ।
यतः -
लुब्धमर्थेन गृह्णीयात् स्तब्धमञ्जलिकर्मणा ।
मूर्खं छन्दानुरोधेन याथातथ्येन पण्डितम् ॥ 109 ॥
अन्यच्च -
सद्भावेन हरेन्मित्रं संभ्रमेण तु बान्धवान् ।
स्त्री-भृत्यौ दानमानाभ्यां दाक्षिण्येनेतराञ्जनान् ॥ 110 ॥
तदिदानीं संधाय प्रस्थाप्यतामयं महाप्रतापश्चित्रवर्णो राजा । चक्रवाको ब्रूते - यथा संधानं कार्यं तदप्युच्यताम् । राजहंसो ब्रूते - कति प्रकाराः संधीनां संभवन्ति । गृध्रो ब्रूते कथयामि । 
श्रूयताम् -
बलीयसाऽभियुक्तस्तु नृपो नान्यप्रतिक्रियः।
आपन्नः संधिमन्विच्छेत्कुर्वाणः कालयापनम् ॥ 111 ॥
कपाल उपहारश्च संतानः संगतस्तथा ।
उपन्यासः प्रतीकारः संयोगः पुरुषान्तरः ॥ 112 ॥
अदृष्टनर आदिष्ट आत्मादिष्ट उपग्रहः।
परिक्रयस्तथोच्छन्नस्तथा च परभूषणः ॥ 113 ॥
स्कन्धोपनेयः संधिश्च षोडशैते प्रकीर्तिताः।
इति षोडशकं प्राहुः संधिं संधिविचक्षणाः ॥ 114 ॥
कपालसंधिर्विज्ञेयः केवलं समसंधितः।
संप्रदानाद्भवति य उपहारः स उच्यते ॥ 115 ॥
संतानसंधिर्विज्ञेयो दारिकादानपूर्वकः।
सद्भिस्तु संगतः संधिर्मैत्रीपूर्व उदाहृतः ॥ 116 ॥
यावदायुः प्रमाणस्तु समानार्थप्रयोजनः।
संपत्तौ वा विपत्तौ वा कारणैर्यो न भिद्यते ॥ 117 ॥
संगतः संधिरेवायं प्रकृष्टत्वात्सुवर्णवत् ।
तथान्यैः संधिकुशलैः काञ्चनः स उदाहृतः ॥ 118 ॥
आत्मकार्यस्य सिद्धिं तु समुद्दिश्य क्रियेत यः ।
स उपन्यासकुशलैरुपन्यास उदाहृतः ॥ 119 ॥
मयास्योपकृतं पूर्वमयं प्रतिकरिष्यति ।
इति यः क्रियते संधिः प्रतीकारः स उच्यते ॥ 120 ॥
उपकारं करोम्यस्य ममाप्येष करिष्यति ।
अयं चापि प्रतीकारो रामसुग्रीवयोरिव ॥ 121 ॥
एकार्थां सम्यगुद्दिश्य क्रियां यत्र हि गच्छतः ।
सुसंहितप्रमाणस्तु स च संयोग उच्यते ॥ 122 ॥
आयवोर्योधमुख्यैस्तु मदर्थः साध्यतामिति ।
यस्मिन्पणस्तु क्रियते स संधिः पुरुषान्तरः ॥ 123 ॥
त्वयैकेन मदीयोऽर्थः संप्रसाध्यस्त्वसाविति ।
यत्र शत्रुः पणं कुर्यात्सोऽदृष्टपुरुषः स्मृतः ॥ 124 ॥
यत्रभूम्येकदेशेन पणेन रिपुरूर्जितः ।
सन्धीयते संधिविद्भिः स चादिष्ट उदाहृतः ॥ 125 ॥
स्वसैन्येन तु संधानमात्मादिष्ट उदाहृतः ।
क्रियते प्राणरक्षार्थं सर्वदानमुपग्रहः ॥ 126 ॥
कोषांशेनार्धकोषेण सर्वकोषेण वा पुनः ।
शिष्टस्य प्रतिरक्षार्थं परिक्रिय उदाहृतः ॥ 127 ॥
भुवां सारवतीनां तु दानादुच्छन्न उच्यते ।
भूम्युत्थफलदानेन सर्वेण परभूषणः ॥ 128 ॥
परिच्छिन्नं फलं यत्र प्रतिस्कन्धेन दीयते ।
स्कन्धोपनेय तं प्राहुः सन्धिं संधिविचक्षणाः ॥ 129 ॥
परस्परोपकारस्तु मैत्रः संबन्धकस्तथा ।
उपहारश्च विज्ञेयाश्चत्वारश्चैव संधयः ॥ 130 ॥
एक एवापहारस्तु सविरेव मतो मम ।
उपहारविभेदास्तु सर्वे मैत्रविवर्जिताः ॥ 131 ॥
अभियोक्ता बलीयस्त्वादलब्ध्वा न निवर्तते ।
उपहारादृते तस्मात्संधिरन्यो न विद्यते ॥ 132 ॥
वक्रवाको ब्रूते – शृणु तावत् ।
अयं निजः परो वेति गणना लघुचेतसाम् ।
उदारचरितानां तु वसुधैव कुटुम्बकम् ॥ 133 ॥
अपरं च –
मातृवत्परदारेषु परद्रव्येषु लोष्ठवत् ।
आत्मवत्सर्वभूतेषु यः पश्यति स पण्डितः ॥ 134 ॥
राजाह – भवन्तो महान्तः पण्डिताश्च । तदत्रास्माकं यथाकार्यमुपदिश्यताम् । मन्त्री ब्रूते – आः किमेवमुच्यते ।
आधिव्याधिपरीतापादद्य श्वो वा विनाशिने ।
को हि नाम शरीराय धर्मापेतं समाचरेत् ॥ 135 ॥
जलान्तश्चन्द्रचपलं जीवितं खलु देहिनाम् ।
तथाविधमिति ज्ञात्वा शश्वत्कल्याणमाचरेत् ॥ 136 ॥
मृगतृष्णासमं वीक्ष्य संसारं क्षणभङ्गुरम् ।
सज्जनैः संगतं कुर्याद्धर्माय च सुखाय च ॥ 137 ॥
तन्मम संमतेन तदेव क्रियताम् ।
यतः –
अश्वमेधसहस्राणि सत्यं च तुलया धृतम् ।
अश्वमेधसहस्राद्धि सत्यमेवातिरिच्यते ॥ 138 ॥
अतः सत्याभिधानदिव्यपुरःसरो द्वयोरप्यनयोर्भूपालयोः काञ्चनाभिधानसंधिर्विधीयताम् । 
सर्वज्ञो ब्रूते – एवमस्तु । ततो राजहंसेन राज्ञा वस्त्रालङ्कारोपहारैः स मन्त्री दूरदर्शी पूजितः प्रहृष्टमनाश्चक्रवाकं गृहीत्वा राज्ञो मयूरस्य संनिधानं गतः ।
तत्र चित्रवर्णेन राज्ञा सर्वत्रो गृध्रवचनाद्बहुमानदानपुरःसरं संभाषितस्तथाविधं संधिं स्वीकृत्य राजहंससमीपं प्रस्थापितः । 
दूरदर्शी ब्रूते – देव सिद्धं नः समीहितम् । इदानीं स्वस्थानमेव विन्ध्याचलं व्यावृत्य प्रतिगम्यताम् । 
अथ सर्वे स्वस्थानं प्राप्य मनोभिलिषितं फलं प्राप्नुवन्निति ।
विष्णुशर्मणोक्तम् – अपरं किं कथयामि । कथ्यताम् । राजपुत्रा ऊचुः – तव प्रसादाद्राज्यव्यवहाराङ्गं ज्ञातम् । ततः सुखिनो भूता वयम् । विष्णुशर्मोवाच – यद्यप्येवं तथाप्यपरमपीदमस्तु –
संधिः सर्वमहीभुजां विजयिनामस्तु प्रमोदः सदा 
	सन्तः सन्तु निरापदः सुकृतिनां कीर्तिश्चिरं वर्धताम् ।
नीतिर्वारविलासिनीव सततं वक्षस्थले संस्थिता 
	वक्रं चुम्बतु मन्त्रिणामहरहर्भूयान्महानुत्सवः ॥ 139 ॥
अन्यच्चास्तु –
प्रालेयाद्रेः सुतायाः प्रणयनिवसतिश्चन्द्रमौलिः स यावद्यावल्लक्ष्मीर्मुरारेर्जलद इव तडिन्मानसे विस्फुरन्ती ।
यावत्स्वर्णाचलोऽयं दवदहनसमो यस्य सूर्यः स्फुलिङ्गस्तावन्नारायणेन प्रचरतु रचितः संग्रहोऽयं कथानाम् ॥ 140 ॥
अपरं च –
श्रीमान्धवलचन्द्रोऽसौ जीयान्माण्डलिको रिपून् ।
येनायं संग्रहो यत्नाल्लेखयित्वा प्रचारितः ॥ 141 ॥    



