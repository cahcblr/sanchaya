हितोपदेशः
सुहृद्भेदः - 2
अथ राजपुत्रा ऊचुः - आर्य । मित्रलाभः श्रुतस्तावदस्माभिः । इदानीं सुहृद्भेदं श्रोतुमिच्छामः ।
विष्णुशार्मोवाच-सुहद्भेदं तावच्छृणुतः
यस्यायामाद्यः श्लोकः-
वर्धमानो महास्नेहो मृगेन्द्रवृषयोर्वने ।
पिशुनेनातिलुब्धेन जम्बुकेन विनाशितः ॥ 1 ॥
राजपुत्रैरुक्तम्-कथमेतत् । विष्णुशर्मा कथयति-
कथा 1
(एक बनिया,बैल,सिंह और गीदडों की कहानी )
अस्ति दक्षिणापथे सुवर्णवती नाम नगरी । तत्र वर्धमानो नाम वणिक् निवसति । तस्य प्रचुरेऽपि वित्तेऽपरान्बन्धूनतिसमृद्धानवलोक्य पुनरर्थवृद्धिः करणीयेति मतिर्बभूव।
यतः-
अधोऽधः पश्यतः कस्य महिमा नोपचीयते ।
उपर्युपरि पश्यन्तः सर्व एव दरिद्रति ॥ 2 ॥
अपरं च -
ब्रह्महापि नरः पूज्यो यस्यास्ति विपुलं धनम् ।
शशिनस्तुल्यवंशोऽपि निर्धनः परिभूयते ॥ 3 ॥
अन्यच्च-
अव्यवसायिनमलसं दैवपरं साहसाच्च परिहीणम् ।
प्रमदेव हि वृद्धपतिं नेच्छत्युपगूहितुं लक्ष्मीः ॥ 4 ॥
अपि च -
आलस्यं स्त्रीसेवा सरोगता जन्मभूमिवात्सल्यम् ।
संतोषो भीरुत्वं षड् व्याघाता महत्त्वस्य ॥ 5 ॥
यतः-
संपदा सुस्थितंमन्यो भवति स्वल्पयापि यः ।
कृतकृत्यो विधिर्मन्ये न वर्धयति तस्य ताम् ॥ 6 ॥
अपरं च -
निरुत्साहं निरानन्दं निर्वीर्यमरिनन्दनम् ।
मा स्मा सीमन्तिनी काचिज्जनयेत्पुत्रमीदृशम् ॥ 7 ॥ 
तथा चोक्तम् -
अलब्धं चैव लिप्सेत लब्धं रक्षेदवक्षया ।
रक्षितं वर्धयेत् सम्यग्वृद्धं तीर्थेषु निक्षिपेत् ॥ 8 ॥
यतोऽलब्धमनिच्छतोऽनुद्योगादर्थयोगादर्थाप्राप्तिरेव । लब्धस्याप्यरक्षितस्य निधेरपि स्वयं विनाशः । अपि च । अवर्धमानश्चार्थः काले स्वल्पव्ययोऽप्यञ्जनवत्क्षयमेति । अनुपभुज्यमानश्च निष्प्रयोजन एव सः ।
तथा चोक्तम् -
धनेन किं यो न ददाति नाश्नुते
बलेन किं यश्च रिपून्न बाधते ।
श्रुतेन किं यो न च धर्ममाचरेत् 
किमात्मना यो न जितेन्द्रियो भवेत् ॥ 9 ॥
अन्यच्च -
अञ्जनस्य क्षयं दृष्ट्वा वल्मीकस्य च संचयम् ।
अवन्ध्यं दिवसं कुर्याद्दानाध्ययनकर्मसु ॥ 10 ॥
यतः -
जलबिन्दुनिपातेन क्रमशः पूर्यते घटः।
स हेतुः सर्वविद्यानां धर्मस्य च धनस्य च ॥ 11 ॥
दानोपभोगरहिता दिवसा यस्य यान्ति वै ।
स कर्मकारभस्त्रेव श्वसन्नपि न जीवति ॥ 12 ॥
इति संचिन्त्य नन्दकसंजीवकनामानौ वृषभौ धुरि नियोज्य शकटं नानाविधद्रव्यपूर्णं कृत्वा वाणिज्येन गतः कश्मीरं प्रति ।
यतः-
कोऽतिभारः समर्थानां किं दूरं व्यवसायिनाम् ।
को विदेशः सविद्यानां कः परः प्रियवादिनाम् ॥ 13 ॥
अथ गच्छतस्तस्य सुदुर्गनाम्नि महारण्ये संजीवको भग्नजानुर्निपतितः ।
तमालोक्य वर्धमानोऽचिन्तयत्-
करोतु नाम नीतिज्ञो व्यवसायमितस्ततः।
फलं पुनस्तदेवास्य यद्बिधेर्मनसि स्थितम् ॥ 14 ॥
किंतु -
विस्मयः सर्वथा हेयः प्रत्यूहः सर्वकर्मणाम् ।
तस्माद्बिस्मयमुत्सृज्य साध्ये सिद्धिर्विधीयताम् ॥ 15 ॥
इति संचिन्त्य संजीवकं तत्र परित्यज्य वर्धमानः पुनः स्वयं धर्मपुरं नाम नगरं गत्वा महाकायमन्यं वृषभमेकं समानीय धुरि नियोज्य चलितः । 
ततः संजीवकोऽपि कथं कथमपि खुरत्रये भारं कृत्वोत्थितः ।
यतः -
निमग्नस्य पयोराशौ पर्वतात्पतितस्य च ।
तक्षकेणापि दष्टस्य आयुर्मर्माणि रक्षति ॥ 16 ॥
नाकाले म्रियते जन्तुर्विद्धः शरशतैरपि ।
कुशाग्रेणापि संस्पृष्टः प्राप्तकालो न जीवति ॥ 17 ॥
अरक्षितं तिष्ठति दैवरक्षितं
सुरक्षितं दैवहतं विनश्यति ।
जीवत्यनाथोऽपि वने विसर्जितः
कृतप्रयत्नोऽपि गृहे न जीवति ॥ 18 ॥
ततो दिनेषु गच्छत्सु संजीवकः स्वेच्छाहारविहारं कृत्वारण्यं भ्राम्यन् हृष्टपुष्टाङ्गो बलवन्ननाद । तस्मिन्वने पिङ्गलकनामा सिंहः स्वभुजोपार्जितराज्यसुखमनुभवन्निवसति ।
तथा चोक्तम्-
नाभिषेको न संस्कारः सिंहस्य क्रियते मृगैः ।
विक्रमार्जितराज्यस्य स्वयमेव मृगेन्द्रता ॥ 19 ॥
स चैकदा पिपासाकुलितः पानीयं पातुं यमुनाकच्छमगच्छत् । तेन च तत्र सिहेनाननुभूतपूर्वकमकालघनगर्जितमिव संजीवकनर्दितमश्रावि । तच्छ्रुत्वा पानीयमपीत्वा सचकितः परिवृत्य स्वस्थानमागत्य किमिदमित्यालोचयंस्तूष्णीं स्थितः । स च तथाविधः करटकदमनकाभ्यामस्य मन्त्रिपुत्राभ्यां शृगालाभ्यां दृष्टः । तं तथाविधं दृष्ट्वा दमनकः करटकमाह -
सखे करटक किमित्ययमुदकार्थी स्वामी पानीयमपीत्वा सचकितो मन्दं मन्दमवतिष्ठते । करटको ब्रूते - मित्र दमनक । अस्मन्मतेनास्य सेवैव न क्रियते । यदि तथा भवति तर्हि किमनेन स्वामिचेष्टानिरुपणेनास्माकम् । यतोऽनेन राज्ञा विनापराधेन चिरमवधीरिताभ्यामावाभ्यां महद्दुःखमनुभूतम् ।
सेवया धनमिच्छद्भिः सेवकैः पश्य यत्कृतम् ।
स्वातन्त्र्यं यच्छरीरस्य मूढैस्तदपि हारितम् ॥ 20 ॥
अपरं च -
शीतवातातपक्लेशान्सहन्ते यान्पराश्रिताः ।
तदंशेनापि मेधावी तपस्तप्तवा सुखी भवेत् ॥ 21 ॥
अन्यच्च -
एतावज्जन्मसाफल्यं यदनायत्तवृत्तिता ।
ये पराधीनतां यातास्ते वै जीवन्ति के मृताः ॥ 22 ॥

अपरं च -
एहि गच्छ पतोत्तिष्ठ वद मौनं समाचर ।
एवमाशाग्रहग्रस्तैः क्रीडन्ति धनिनोऽर्थिभिः ॥ 23 ॥
किं च -
अबुधैरर्थलाभाय पण्यस्त्रीभिरिव स्वयम् ।
आत्मा संस्कृत्य संस्कृत्य परोपकरणीकृतः ॥ 24 ॥
किं च -
या प्रकृत्यैव चपला निपतत्यशुचावपि ।
स्वामिनो बहु मन्यन्ते दृष्टिं तामपि सेवकाः ॥ 25 ॥
अपरं च -
मौनान्मूर्खः प्रवचनपटुर्वातुलो जल्पको वा 
क्षान्त्या भीरुर्यदि न सहते प्रायशो नाभिजातः ।
धृष्टः पार्श्वे वसति नियतं दूरतश्वाप्रगल्भः ।
सेवाधर्मः परमगहनो योगिनामप्यगम्यः ॥ 26 ॥
विशेषतश्च -
प्रणमत्युन्नतिहेतोर्जीवतहेतोर्विमुञ्चति प्राणान् ।
दुःखीयति सुखहेतोः को मूढः सेवकादन्यः ॥ 27 ॥
दमनको ब्रूते-मित्र सर्वथा मनसापि नैतत्कर्तव्यम् । यतः -
कथं नाम न सेव्यन्ते यत्नतः परमेश्वराः।
अचिरेणैव ये तुष्टाः पूरयन्ति मनोरथान् ॥ 28 ॥
अन्यच्च पश्य -
कुतः सेवाविहीनानां चामरोद्धूतसंपदः ।
उद्दण्डधवलच्छत्रं वाजिवारणवाहिनी ॥ 29 ॥
करटको ब्रूते - तथापि किमनेनास्माकं व्यापारेण ।
यतोऽव्यापारेषु व्यापारः सर्वथा परिहरणीयः ।
पश्य -
अव्यापारेषु व्यापारं यो नरः कर्तुमिच्छति ।
स भूमौ निहतः शेते कीलोत्पाटीव वानरः ॥ 30 ॥
दमनकः पृच्छति कथमेतत् । करटकः कथयति-
कथा 1 
(अनधिकृत चेष्टा करने बंदर की कहानी 2)
अस्ति मगधदेशे धर्मारण्यसंनिहितवसुधायां शुभदत्तनाम्ना कायस्थेन विहारः कर्तुमारब्धः। तत्र करपत्रदार्यमाणैकस्तम्भस्य कियद्दूरस्फाटितस्य काष्ठखण्डद्बयमध्ये कीलकं निधाय सूत्रधारेण धृतम् ।
तत्र बलवान्वानरयूथः क्रीडन्नागतः । एको वानरः कालप्रेरित इव तं कीलकं हस्ताभ्यां धृत्वोपविष्टः। तत्र तस्य मुष्कद्बयं लम्बमानं काष्ठखण्डद्बयाभ्यन्तरे प्रविष्टम् । 
अनन्तरं स च सहजचपलतया महता प्रयत्नेन तं कीलकमाकृष्टवान् । आकृष्टे च कीलके चूर्णिताण्डद्बयः पञ्चत्वं गतः ।
अतोऽहं ब्रवीमि -अव्यापारेषु व्यापारम् इत्यादि । दमनको ब्रूते - तथापि स्वमिचेष्टानिरुपणं सेवकेनावश्यं करणीयम् । करटको ब्रूते- सर्वस्मिन्नधिकारे य एव नियुक्तः प्रधानमन्त्री स करोतु । यतोऽनुजीवीना पराधिकारचर्चा सर्वथा न कर्तव्या ।
पश्य-
पराधिकारचर्चां यः कुर्यात् स्वामिहितेच्छया ।
सविषीदति चीत्काराद्गर्दभस्ताडितो यथा ॥ 31 ॥
दमनकः पृच्छति – कथमेतत् । करटको ब्रूते -
कथा 3 
(धोबी, धोबन,गधा और कुत्ते की कहानी 3)
अस्ति वाराणस्यां कर्पूरपटको नाम रजकः । स चैकदा अभिनववयस्कया वध्वा सह चिरं केलिं कृत्वा निर्भरमालिङ्ग्य प्रसुप्तः । तदनन्तरं तद्गृहद्रव्याणि हर्तुं चौरः प्रविष्टः । तस्य प्राङ्गणे गर्दभो बद्धस्तिष्ठति, कुक्कुरश्चोपविष्टोऽस्ति । अथ गर्दभः श्वानमाह - सखे भवतस्तावदयं व्यापारः । तत्किमिति त्वमुच्चैः शब्दं कृत्वा स्वामिनं न जागरयसि । कुक्कुरो ब्रूते - भद्र । मम नियोगस्य चर्चा त्वया न कर्तव्या । त्वमेव किं न जानासि यथा तस्याहर्निशं गृहरक्षां करोमि । यतोऽयं चिरान्निर्वृतो ममोपयोगं न जानाति । तेनाधुनापि ममाहारदाने मन्दादारः । यतो विना विधुरदर्शनं स्वामिन उपजीविषु मन्दादारा भवन्ति ।
गर्दभो ब्रूते - शृणु रे बर्बर।
याचते कार्यकाले यः स किंभृत्य- स किंसुहृत् ।
कुक्कुरो ब्रूते- शृणु तावत् ।
भृत्यान्संभाषयेद्यस्तु कार्यकालं स किंप्रभुः॥ 32 ॥
यतः-
आश्रितानां भृतौ स्वामिसेवायां धर्मसेवने ।
पुत्रस्योत्पादने चैव न सन्ति प्रतिहस्तकाः ॥ 33 ॥
ततो गर्दभः सकोपमाह -अरे दुष्टमते पापीयांस्त्वं यद्विपत्तौ स्वामिकार्योपेक्षां करोषि । भवतु तावत् ,यथा स्वामी जागरिष्यति तन्मया कर्तव्यम् ।
यतः-
पृष्ठतः सेवयेदर्कं जठरेण हुताशनम् ।
स्वामिनं सर्वभावेन परलोकममायया ॥ 34 ॥
इत्युक्त्वोच्चैश्वीत्कारशब्दं कृतवान् । ततः स रजकस्तेन चीत्कारेण प्रबुद्धो निद्राभङ्गकोपादुत्थाय गर्दभं लगुडेन ताडयामास । 
अतोऽहं ब्रवीमि-पराधि कारचर्चाम् इत्यादि । पश्य । पशूनामन्वेषणमेवास्मन्नियोगः। स्वनियोगचर्चा क्रियताम् । (विमृश्य) किंत्वद्य तया चर्चया न प्रयोजनम् । 
यत आवयोर्भक्षितशेषाहारः प्रचुरोऽस्ति । दमनकः सकोपमाह-कथमाहारार्थी भवान्केवलं राजानं सेवते । एतदयुक्तम् तव - 
यतः-
सुहृदामुपकारकारणाद्
द्बिषतामप्यपकारकारणात् ।
नृपसंश्रय इष्यते बुधै 
र्जठरं को न बिभर्ति केवलम् ॥ 35 ॥
जीविते यस्य जीवन्ति विप्रा मित्राणि बान्धवाः ।
सफलं जीवितं तस्य आत्मार्थे को न जीवति ॥ 36 ॥
अपि च -
यस्मिञ्जीवति जीवन्ति बहवः स तु जीवतु ।
काकोऽपि किं न कुरुते चञ्च्वा स्वोदरपूरणम् ॥ 37 ॥
पश्य -
पञ्चभिर्याति दासत्वं पुराणैः कोऽपि मानवः ।
कोऽपि लक्षैः कृती कोऽपि लक्षैरपि न लभ्यते ॥ 38 ॥
अन्यच्च -
मनुष्यजातौ तुल्यायां भृत्यवमतिगर्हितम् ।
प्रथमो यो न तत्रापि स किं जीवत्सु गण्यते ॥ 39 ॥
तथा चोक्तम् -
वाजिवारणलोहानां काष्ठपाषाणवाससाम् ।
नारीपुरुषतोयानामन्तरं महदन्तरम् ॥ 40 ॥
तथा हि । 
स्वल्पस्नायुवसावशेषमलिनं निर्मांसमप्यस्थिकं 
श्वा लब्ध्वा पारतोषमेति न तु तत्तस्य क्षुधाशान्तये ।
सिंहो जम्बुकमङ्कमागतमपि त्यक्त्वा निहन्ति द्बिपं,
सर्वः कृच्छ्रगतोऽपि वाञ्छति जनः सत्त्वानुरुपं फलम् ॥ 41 ॥ 
अपरं च  सेव्यसेवकयोरन्तरं पश्य -
लाङूलचालनमधश्चरणावपातं
भूमौ निपत्य वदनोदरदर्शनं च ।
श्वा पिण्डदस्य कुरुते गजपुंगवस्तु
 धीरं विलोकयति चाटुशतैश्च भुङक्ते ॥ 42 ॥
किंच -
यज्जीव्यते क्षणमपि प्रथितं मनुष्यै 
र्विज्ञानविक्रमयशोभिरभज्यमानम् ।
तन्नाम जीवितमिह प्रवदन्ति तज्ज्ञाः 
काकोऽपि जीवति चिराय बलिं च भुङक्ते ॥ 43 ॥
अपरं च -
 यो नात्मजे न च गुरौ न च भृत्यवर्गे 
दीने दयां न कुरुते न च बन्धुवर्गे ।
किं तस्य जीवितफलेन मनुष्यलोके 
काकोऽपि जीवति चिराय बलिं च भुङक्ते ॥ 44 ॥
अपरमपि -
अहितहितविचारशून्यबुद्धेः 
श्रुतिसमयैर्बहुभिस्तिरस्कृतस्य।
उदरभरणमात्रकेवलेच्छोः  
पुरुषपशोश्च पशोश्च को विशेषः ॥ 45 ॥
करटको ब्रूते - आवां तावदप्रधानौ । तदप्यावयोः किमनया विचारणया । दमनको ब्रूते - कियता कालेनामात्याः प्रधानतामप्रधानतां वा लभन्ते ।
यतः-
न कस्यचित्कश्चिदिह स्वभावा
द्भवत्युदारोऽभिमतः खलो वा ।
लोके गुरुत्वं विपरीततां वा 
स्वचेष्टितान्येव नरं नयन्ति ॥ 46 ॥
किंच -
आरोप्यते शिला शैले यत्नेन महता यथा ।
निपात्यते क्षणेनाधस्तथात्मा गुणदोषयोः ॥ 47 ॥ 
यात्यधोऽधो व्रजत्युच्चेर्नरः स्वैरेव कर्मभिः ।
कूपस्य खनिता यद्बत्प्राकारस्येव कारकः ॥ 48 ॥
तद्भद्र । स्वयत्नायत्तो ह्यात्मा सर्वस्य । करटको ब्रूते -अथ भवान्किं ब्रवीति । स आह अयं तावत्स्वामी पिङ्गलकः कुतोऽपि कारणात्सचकितः परिवृत्योपविष्टः । करटको ब्रूते- किं तत्त्वं जानासि। दमनको ब्रूते- किमत्राविदितमस्ति ।
उक्तं च -
उदीरितोऽर्थः पशुनापि गृह्यते
हयाश्च नागाश्च वहन्ति देशिताः । 
अनुक्तमप्यूहति पण्डितो जनः
परेङ्गितज्ञानफला हि बुद्धयः ॥ 49 ॥ 
आकारैरिङ्गितैर्गत्या चेष्टया भाषणेन च । 
नेत्रवक्रविकारेण लक्ष्यतेऽन्तर्गतं मनः ॥ 50 ॥
तदत्र भयप्रस्तावे प्रज्ञाबलेनाहमेनं स्वामिनमात्मीयं करिष्यामि ।
यतः-
प्रस्तावसदृशं वाक्यं सद्भावसदृशं प्रियम् ।
आत्मशक्तिसमं कोपं यो जानाति स पण्डितः ॥ 51 ॥
पश्य -
अनाहूतो विशेद्यस्तु अपृष्टो बहु भाषते ।
आत्मानं मन्यते प्रीतं भूपालस्य स दुर्मतिः ॥ 52 ॥
पश्य -
किमप्यस्ति स्वभावेन सुन्दरं वाप्यसुन्दरम् ।
यदेव रोचते यस्मै भवेत्तत्तस्य सुन्दरम् ॥ 53 ॥
यतः-
यस्य यस्य हि यो भावस्तेन तेन हि तं नरम् ।
अनुप्रविश्य मेधावी क्षिप्रमात्मवशं नयेत् ॥ 54 ॥
अन्यच्च -
कोऽत्रेत्यहमिति ब्रूयात्सम्यगादेशयेति च ।
आज्ञामवितथां कुर्याद्यथाशक्तिं महीपतेः ॥ 55 ॥
अपरं च -
अल्पेच्छुर्धृतिमान् प्राज्ञश्छायेवानुगतः सदा ।
आदिष्टो न विकल्पेत स राजवसतौ वसेत् ॥ 56 ॥
करटको ब्रूते - कदाचित्त्वामनवसरप्रवेशादवमन्यते स्वामी। स आह- अस्त्वेवम् । तथाप्यनुजीविना स्वामिसांनिध्यमवश्यं करणीयम् ।
यतः -
दोषभीतेरनारम्भस्तत्कापुरुषलक्षणम् ।
कैरजीर्णभयाद्भ्रातर्भोजनं परिहीयते ॥ 57 ॥

पश्य -
आसन्नमेव नृपतिर्भजते मनुष्यं 
विद्याविहीनमकुलीनमसंगतं वा ।
प्रायेण भूमिपतयः प्रमदा लताश्च
यः पार्श्वतो वसति तं परिवेष्टयन्ति ॥ 58 ॥
करटको ब्रूते- अथ तत्र गत्वा किं वक्ष्यति भवान् । स आह- शृणु । किमनुरक्तो विरक्तो वा मयि स्वामीति ज्ञास्यमि। करटको ब्रूते -किं तज्ज्ञानलक्षणम् ।
दमनको ब्रूते - शृणु -
दूरादवेक्षणं हासः संप्रश्नेष्वादरो भृशम् ।
परोक्षेऽपि गुणश्लाघा स्मरणं प्रियवस्तुषु ॥ 59 ॥
असेवके चानुरक्तिर्दानं सप्रियभाषणम् ।
सुरक्तेश्वरचिह्नानिदोषेऽपि गुणसंग्रहः ॥ 60 ॥
अन्यच्च -
कालयापनमाशानां वर्धनं फलखण्डनम् ।
विरक्तेश्वरचिह्नानि जानीयान्मतिमान्नरः ॥ 61 ॥
एतज्ज्ञात्वा यथायं ममायत्तो भविष्यति तथा वक्ष्यामि ।
यतः -
अपासंदर्शनजां विपत्ति
मुपायसंदर्शनजां च सिद्धिम् ।
मेधाविनो नीतिविधिप्रयुक्तां
पुरः स्फुरन्तीमिव दर्शयन्ति । 62 ॥
करटको ब्रूते तथाप्यप्राप्ते प्रस्तावे न वक्तुमर्हसि ।
यतः-
अप्राप्तकालवचनं बृहस्पतिरपि ब्रुवन् ।
प्राप्नुयाद्बुद्ध्यवज्ञानमपमानं च शाश्वतम् ॥ 63 ॥
दमनको ब्रूते - मित्र मा भैषीः। नाहमप्राप्तावसरं वचनं वदिष्यामि ।
यतः - 
आपद्युन्मार्गगमने कार्यकालात्ययेषु च।
अपृष्टेनापि वक्तव्यं भृत्येन हितमिच्छता ॥ 64 ॥
यदि च प्राप्तावसरोपि मया मन्त्रो न वक्तव्यस्तदा मन्त्रित्वमेव ममानुपपन्नम् ।
यतः-
कल्पयति येन वृत्तिं येन लोके प्रशस्यते सद्भिः ।
स गुणस्तेन च गुणिना रक्ष्यः संवर्धनीयश्र ॥ 65 ॥
तद्भद्र अनुजानीहि माम् । गच्छामि । करटको ब्रूते- शुभमस्तु, शिवास्ते पन्थानः। यथाभिलषितमनुष्ठीयताम् इति । ततो दमनको विस्मत इव पिङ्गलकसमीपं गतः ।
अथ दूरादेव सादरं राज्ञा प्रवेशितः साष्टाङ्गपातं प्रणिपत्योपविष्टः । राजाह- चिराद्दृष्टोऽसि । दमनको ब्रूते - यद्यपि मया सेवकेन श्रीमद्देवपादानां न किंचित्प्रयोजनमस्ति, तथापि प्राप्तकालमनुजीविना सांनिध्यमवश्यं कर्तव्यमित्यागतोऽस्मि ।
किं च -
दन्तस्य निर्घर्षणकेन राजन् 
कर्णस्य कण्डूयनकेन वापि ।
तृणेन कार्यं भवतीश्वराणां 
किमङ्गवाक्पाणिमता नरेण ॥ 66 ॥
यद्यपि चिरेणावधीरितस्य देवपादैर्मे बुद्धिनाशः शङ्क्यते, तदपि न शङ्कनीयम् ।
यतः –
मणिलुर्ठति पादेषु काचः शिरसि धार्यते ।
यथैवास्ते तथैवास्तां काचः काचौ मणिर्मणिः ॥ 67 ॥
अन्यच्च -
कदर्थितस्यापि च धैर्यवृत्ते 
र्बुद्धेर्विनाशो न हि शङ्कनीयः ।
अधःकृतस्यापि तनूनपातो
नाधः शिखा याति कदाचिदेव ॥ 68 ॥
देव तत्सर्वथा विशेषज्ञेन स्वामिना भवितव्यम् ।
यतः-
मणिर्लुठति पादेषु काचः शिरसि धार्यते ।
यथैवास्ते तथैवास्तां काचः काचो मणिर्मणिः ॥ 69 ॥
अन्यच्च -
निर्विशेषो यदा राजा समं सर्वेषु वर्तते ।
तदोद्यमसमर्थानामुत्साहः परिहीयते ॥ 70 ॥
किं च -
त्रिविधाः पुरुषा राजन्नुत्तमाधममध्यमाः ।
नियोजयेत्तथैवैतांस्रिविधेष्वेव कर्मसु ॥ 71 ॥
यतः -
स्थान एव नियोज्यन्ते भृत्याश्चाभरणानि च।
न हि चूडामणिः पादे नूपुरं मूर्ध्नि कृतम् ॥ 72 ॥
अपि च -
कनकभूषणसंग्रहणोचितो
यदि मणिस्त्रपुणि प्रणिधीयते ।
न स विरौति न चापि स शोभते
भवति योजयितुर्वचनीयता ॥ 73 ॥
अन्यच्च -
मुकुटे रोपितः काचश्चरणाभरणे मणिः।
न हि दोषो मणेरस्ति किं तु साधोरविज्ञता ॥ 74 ॥
पश्य -
बुद्धिमाननुरक्तोऽयमयं शूर इतो भयम् ।
इति भृत्यविचारज्ञो भृत्यैरापूर्यते नृपः ॥ 75 ॥
तथा हि -
अश्वः शस्त्रं शास्त्रं वीणा वाणी नरश्च नारी च ।
पुरुषविशेषं प्राप्य हि भवन्ति योग्या अयोग्याश्च ॥ 76 ॥
अन्यच्च -
किं भक्तेनासमर्थेन किं शक्तेनापकारिणा ।
भक्तं शक्तं च मां राजन्नावज्ञातुं त्वमर्हसि ॥ 77 ॥
यतः -
अवज्ञानाद्राज्ञो भवति मतिहीनः परिजन 
स्ततस्तत्प्रामाण्याद्भवति न समीपे बुधजनः ।
बुधैस्त्यक्ते राज्ये न हि भवति नीतिर्गुणवती 
विपन्नायां नीतौ सकलमवशं सीदति जगत् ॥ 78 ॥
अपरं च -
जनं जनपदा नित्यमर्चयन्ति नृपार्चितम् ।
नृवेरविषये यस्तु स सर्वैरवमन्यते ॥ 79 ॥
बालादपि ग्रहीतव्यं युक्तमुक्तं मनीषिभिः ।
रवेरविषये किं न प्रदीपस्य प्रकाशानम् ॥ 80 ॥
पिङ्गलकोऽवदत् भद्र दमनक किमेतत् । त्वमस्मदीयप्रधानामात्यपुत्र इयन्तं कालं यावत्कुतोऽपि खलवचनान्नागतोऽसि इदानीं यथाभिमतं ब्रूहि ।
दमनको ब्रूते- देव पृच्छामि किंचित् । उच्यताम् – उदकार्थी स्वामी पानीयमपीत्वा किमिति विस्मित इव तिष्ठति । पिङ्गलकोऽवदत् - भद्रमुक्तं त्वया । किंत्वेतद्रस्यं वक्तुं काचिद्बिश्वासभूमिर्नास्ति ।
तथापि निभृतं कृत्वा कथयामि । शृणु संप्रति वनमिदमपूर्वसत्त्वाधिष्ठितमतोऽस्माकं त्याज्यम् । अनेन हेतुना विस्मितोऽस्मि । तथा च श्रुतो  मयापि महानपूर्वशब्दः।
शब्दानुरुपेणास्य प्राणिनो महता बलेन भवितव्यम् । दमनको ब्रूते -देव अस्ति तावदयं महान्भयहेतुः स शब्दोऽस्माभिरप्याकर्णितः। किंतु स किंमन्त्री यः प्रथमं भूमित्यागं पश्चाद्युद्भं चोपदिशति । अस्मिन्कार्यसंदेहे भृत्यामुपयोग एक ज्ञातव्यः।
यतः -
बंधुस्त्रीभृत्यवर्गस्य बुद्धेः सत्त्वस्य चात्मनः।
आपन्निकषपाषाणे नरो जानाति सारताम् ॥ 81 ॥
सिंहो ब्रूते - भद्र महति शङ्का मां बाधते । दमनकः पुनराह (स्वगतम्) - अन्यथा राज्यसुखं परित्यज्य स्थानान्तरं गन्तुं कथं मां संभाषसे। (प्रकाशं ब्रूते) - देव यावदहं जीवामि तावद्भयं न कर्तव्यम् । किंतु करटकादयोऽप्याश्वास्यन्तां यस्मादापत्प्रतीकारकाले दुर्लभः पुरुषसमवायः ।
ततस्तौ दमनककरटकौ राज्ञा सर्वस्वेनापि पूजितौ भयप्रतीकारं प्रतिज्ञाय चलितौ । करटको गच्छन् दमनकमाह - सखे किं शक्यप्रतीकारोयं भयहेतुरशक्यप्रतीकारो वेति न ज्ञात्वा भयोपशमं प्रतिज्ञाय कथमयं महाप्रसादो गृहीतः । यतोऽनुपकुर्वाणो न कस्याप्युपायनं गृह्णीयाद्बिशेषतो राज्ञः ।
पश्य -
यस्य प्रसादे पद्मास्ते विजयश्च पराक्रमे ।
मृत्युश्च वसति क्रोधे सर्वतेजोमयो हि सः ॥ 82 ॥
तथा हि -
बालोऽपि नावमन्तव्यो मनुष्य इति भूमिपः ।
महती देवता ह्येषा नररुपेण तिष्ठति ॥ 83 ॥
दमनको विहस्याह - मित्र तूष्णीमास्यताम् । ज्ञातं मया भयकारणम् । बलीवर्दनर्दितं तत् । वृषभाश्चास्माकमपि भक्ष्याः । किं पुनः सिंहस्य । करटको ब्रूते -  यद्येवं तदा मित्रासस्तत्रैव किं नापनीतः । दमनको ब्रूते- यदि स्वामित्रासस्तत्रैव मुच्यते तदा कथमयं महाप्रसादलाभः स्यात् ।
अपरं च -
निरपेक्षो न कर्तव्यो भृत्यैः स्वामी कदाचन ।
निरपेक्षं प्रभुं कृत्वा भृत्यः स्याद्दधिकर्णवत् ॥ 84 ॥
करटकः पृच्छति – कथमेतत् । दमनकः कथयति –

कथा 4 
(सिंह, चूहा और बिलाव की कहानी 4)
अस्त्युत्तरापथेऽर्बुदशिखरनाम्नि पर्वते नाम महाविक्रमः सिंहः । अस्य पर्वतकन्दरमधिशयानस्य केसराग्रं कश्चिन्मूषिकः प्रत्यहं छिनत्ति । ततः केसराग्रं लूनं दृष्ट्वा कुपितो विवरान्तर्गतं मूषिकमलभमानोऽचिन्तयत्-क्षुद्रशत्रुर्भवेद्यस्तु विक्रमान्नैव लभ्यते ।
तमाहन्तुं पुरस्कार्यः सदृशस्तस्य सैनिकः ॥ 85 ॥
इत्यालोच्य  तेन ग्रामं गत्वा विश्वासं कृत्वा दधिकर्णनामा बिडालो यत्नेनानीय इत्यालोच्य मांसाहारं दत्त्वा स्वकन्दरे स्थापितः । अनन्तरं तद्भयान्मूषिकोऽपि बिलान्न निःसरति । तेनासौ सिंहोऽक्षतकेसरः सुखं स्वपिति । 
मूषिकशब्दं यदा यदा शृणोति तदा तदा सविशेषं मांसाहारदानेन तं बिडालं संवर्धयति । अथैकदा स मूषिकः क्षुधापीडितो बहिः संचरन्बिडालेन प्राप्तो व्यापादितश्च । अनन्तरं स सिंहो यदा कदाचिदपि तस्य मूषिकस्य शब्दं विवरान्न शुश्राव तदोप्रयोगाभावाद्बिडालस्याप्याहारदाने मन्दादरो बभूव । ततोऽसावाहारविहारविरहाद्दुर्बलो दधिकर्णोऽवसन्नो बभूव । अतोऽहं ब्रवीमि - निरपेक्षो न कर्तव्यः इत्यादि ।
 	   ततो दमनककरटकौ संजीवकसमीपं गतौ । तत्र करटकस्तरुतले साटोपमुपविष्टः ।
दमनकः संजीवकसमीपं गत्वाऽब्रवीत्- अरे वृषभ एष राज्ञा पिङ्गलकेनारण्यरक्षार्थं नियुक्तः सेनापतिः करटकः समाज्ञापयति- सत्वरमागच्छ । न चेदस्मादरण्याद्दूरमपसर । अन्यथा ते विरुद्धं फलं भविष्यति । न जाने क्रुद्धः स्वामी किं विधास्यति । 
ततो देशव्यहारानभिज्ञः संजीवकः सभयमुपसृत्य साष्टाङ्गपातं करटकं प्रणतवान् । 
तथा चोक्तम्-
मतिरेव बलाद्गरीयसी 
यदभावे करिणामियं दशा ।
इति घोषयतीव डिण्डिमः
करिणो हस्तिपकाहतः क्वणन् ॥ 86 ॥
अथ संजीवकः साशङ्कमाह - सेनापते किं मया कर्तव्यम् तदभिधीयताम् । करटको ब्रूते - यद्यत्र कानने स्थित्याशास्ति तर्हि गत्वाऽस्मद्देवपादारबिन्दं प्रणम् । संजीवको ब्रूते - तदभयवाचं मे यच्छ । गच्छामि । तदा स्वकीयदाक्षिणबाहुं ददातुं भवान् । करटको ब्रूते - शृणु रे बलीवर्द अलमनया शङ्कया ।
यतः -
प्रतिवाचमदत्त केशवः
शपमानाय न चेदिभूभुजे ।
अनुहुंकुरुते घनध्वनिं 
न हि गोमायुरुतानि केसरी ॥ 87 ॥
अन्यच्च -
तृणानि नोन्मूलयति प्रभञ्जनो 
मृदूनि नीचैः प्रणतानि सर्वतः ।
समुच्छ्रितानेव तरून्प्रबाधते
महान् महत्येव करोति विक्रमम् ॥ 88 ॥
ततस्तौ संजीवकं कियद्दूरे संस्थाप्य पिङ्गलकसमीपं गतौ । ततो राज्ञा सादरमवलोकितौ प्रणम्योपविष्टौ । राजाह - त्वया स दृष्टः । दमनको ब्रूते - देव दृष्टः । किंतु यद्देवेन ज्ञातं तत्तथा । महानेवासौ देवं द्रष्टुमिच्छति । किंतु महाबलोऽसौ । ततः सज्जीभूयोपविश्य दृश्यताम् । शब्दमात्रादेव न भेतव्यम् ।
तथा चोक्तम् -
शब्दमात्रान्न भेतव्यमज्ञात्वा शब्दकारणम् ।
शब्दहेतुं परिज्ञाय कुट्टनी गौरवं गता ॥ 89 ॥ 
राजाह-कथमेतत् । दमनकः कथयति-
कथा 5 
(बन्दर, घंटा और कराला नामक कुट्टनी की कहानी 5)
अस्ति श्रीपर्वतमध्ये ब्रह्मपुराख्यं नगरम् । तच्छिखरप्रदेशे घण्टाकर्णो नाम राक्षसः प्रतिवसतीति जनप्रवादः श्रूयते । एकदा घण्टामादाय पलायमानः कश्चिच्चौरो व्याघ्रेण व्यापादितः खादितश्च ।
तत्पाणिपतिता घण्टा वानरैः प्राप्ता । ते च वानरास्तां घण्टामनुक्षणं वादयन्ति । ततो नगरजनैः स मनुष्यः खादितो दृष्टः । प्रतिक्षणं घण्टारवश्च श्रूयते । 
अनन्तरं घण्टाकर्णः कुपितो मनुष्यान्खादति घण्टां च वादयतीत्युक्त्वा सर्वे जना नगरात्पलायिताः । ततः करालया नाम कुट्टन्या विमृश्यानवसरोऽयं घण्टावादः तत्किं मर्कटा घण्टां वादयन्तीति स्वयं विज्ञाय राजा विज्ञापितः - देव यदि कियद्धनोपक्षयः क्रियते, तदाहमेनं घण्टाकर्णं साधयामि । 
ततो राज्ञा तस्यै धनं दत्तम् । कुट्टन्या च मण्डलं कृत्वा तत्र गणेशादिपूजागौरवं दर्शयित्वा स्वयं वानरप्रियफलान्यादाय वनं प्रविश्य फलान्याकीर्णानि । ततो घण्टां परित्यज्य वानराः फलासक्ता बभूवुः ।
कुट्टनी च घण्टां गृहीत्वा नगरमागता सर्वजनपूज्याभवत् । अतोऽहं ब्रवीमि- शब्दमात्रान्न भेतव्यम् इत्यादि ॥ ततः संजीवक आनीय दर्शनं कारितः । पश्चात्तत्रैव परमप्रीत्या निवसति ।
अथ कदाचित्तस्य सिंहस्य भ्राता स्तब्धकर्णनामा सिंहः समागतः । तस्यातिथ्यं कृत्वा समुपवेश्य पिङ्गलकस्तदाहाराय पशुं हन्तुं चलितः । अत्रान्तरे संजीवको वदति- देव अद्य हतमृगाणां मांसानि क्व । 
राजाह - दमनककरटकौ जानीतः । संजीवको ब्रूते - ज्ञायतां किमस्ति नास्ति वा । सिंहो विमृश्याह - नास्त्येव तत् । संजीवको ब्रूते  - कथमेतावन्मांसं ताभ्यां खादितम् । 
राजाह - खादितं व्ययितमवधीरितं च । प्रत्यहमेष क्रमः । संजीवको ब्रूते - कथं श्रीमद्देवपादानामगोचरेणैवं क्रियते । राजाह- मदीयागोचरेणैव क्रियते । अथ संजीवको ब्रूते- नैतदुचितम् ।
तथा चोक्तम् -
नानिवेद्य प्रकुर्वीत भर्तुः किंचिदपि स्वयम् ।
कार्यमापत्प्रतीकारादन्यत्र जगतीपतेः ॥ 90 ॥
अन्यच्च -
कमण्डलूपमोऽमात्यस्तनुत्यागो बहुग्रहः ।
नृपते किंक्षणो मूर्खो दरिद्रः किंवराटकः ॥ 91 ॥
स ह्यमात्यः सदा श्रेयान् काकिनीं यः प्रवर्धयेत् ।
कोषः कोषवतः प्राणाः प्राणाः प्राणा न भूपतेः ॥ 92 ॥
किं चान्यैर्न कुलाचारैः सेव्यतामेति पूरुषः ।
धनहीनः स्वपत्न्यापि त्यज्यते किं पुनः परैः॥ 93 ॥
एतच्च राज्ये प्रधानं दूषणम्-
अतिव्ययोऽनवेक्षा च तथार्जनमधर्मतः ।
मोषणं दूरसंस्थानं कोषव्यसनमुच्यते ॥ 94 ॥
यतः -
क्षिप्रमायमनालोच्य व्ययमानः स्ववाञ्छया ।
परिक्षीयत एवासौ धनी वैश्रचणोपमः ॥ 95 ॥
स्तब्धकर्णो ब्रूते- शृणु भ्रातः चिराश्रितावेतौ दमनककरटकौ संधिविग्रहकार्याधिकारिणौ च कदाचिदर्थाधिकारे न नियोक्तव्यौ । अपरं च नियोगप्रस्तावे यत्किंचिन्मया श्रुतं तत्कथ्यते-
ब्राह्मणः क्षत्रियो बन्धुर्नाधिकारे प्रशस्यते।
ब्राह्मणः सिद्धमप्यर्थं कृच्छ्रेणापि न यच्छति ॥ 96 ॥
नियुक्तः क्षत्रियो द्रव्ये खड्गं दर्शयते ध्रुवम् ।
सर्वस्वं ग्रसते बन्धुराक्रम्य ज्ञातिभावतः ॥ 97 ॥
अपराधेऽपि निःशङ्को नियोगी चिरसेवकः ।
स स्वामिनमवज्ञाय चरेच्च निरवग्रहः ॥ 98 ॥
उपकर्ताधिकारस्थः स्वापराधं न मन्यते ।
उपकारं ध्वजीकृत्य सर्वमेव विलुम्पति ॥ 99 ॥
सपांशुक्रीडीतोऽमात्यः स्वयं राजायते यतः ।
अवज्ञा क्रियते तेन सदा परिचयाद्ध्रुवम् ॥ 100 ॥
अन्तर्दुष्टः क्षमायुक्तः सर्वानर्थकरः किल ।
शकुनिः शकटारश्च दृष्टान्तावत्र भूपते ॥ 101 ॥
सदायत्यामसाध्यः स्यात्समृद्धः सर्व एव हि ।
सिद्धानामयमादेश ऋद्भिश्चित्तविकारिणी ॥ 102 ॥
प्राप्तार्थाग्रहणं द्रव्यपरीवर्तोऽनुरोधनम् ।
उपेक्षा बुद्धिहीनत्वं भोगोमात्यस्य दूषणम् ॥ 103 ॥
नियोग्यर्थग्रहोपायो राज्ञां नित्यपरीक्षणम् ।
प्रतिपत्तिप्रदानं च तथा कर्मविपर्ययः ॥ 104 ॥
नापीडिता वमन्त्युच्चैरन्तःसारं महीपतेः ।
दुष्टव्रणा इव प्रायो भवन्ति हि नियोगिनः ॥ 105 ॥
मुहुर्नियोगिनो बाध्या वसुधारा महीपतेः ।
सकृत्किं पीडितं स्नानवस्त्रं मुञ्चेद्बहूदकम् ॥ 106 ॥
एतत्सर्वं यथावसरं ज्ञात्वा व्यवहर्तव्यम् । पिङ्गलको ब्रूते - अस्ति तावदेवम् । किंत्वेतौ सर्वथा न मम वचनकरौ । स्तब्धकर्णो ब्रूते - एतत्सर्वमनुचितं सर्वथा ।
यतः -
आज्ञाभङ्गकरान् राजा न क्षमेत् स्वसुतानपि ।
विशेषः को नु राज्ञश्च राज्ञाश्चित्रगतस्य च ॥ 107 ॥
अन्यच्च -
स्तब्धस्य नश्यति यशो विषमषस्य मैत्री 
नष्टेन्द्रियस्य कुलमर्थपरस्य धर्मः ।
विद्याफलं व्यसनिनः कृपणस्य सौख्यं 
राज्यं प्रमत्तसचिवस्य नराधिपस्य ॥ 108 ॥
विशेषतश्च -
तस्करेभ्यो नियुक्तेभ्यः शत्रुभ्यो नृपवल्लभात् ।
नृपतिर्निजलोभाच्च प्रजा रक्षेत्पितेव हि ॥ 109 ॥
भ्रातः सर्वथास्मद्बचनं क्रियताम् । व्यवहारोऽप्यस्माभिः कृत एव । अयं संजीवकः सस्यभक्षकोऽर्थाधिकारे नियुज्यताम् ।
एतद्बचनात्तथानुष्ठिते सति तदारभ्य पिङ्गलक-संजीवकयोः सर्वबन्धुपरित्यागेन महता स्नेहेन कालोऽतिवर्तते । ततोऽनुजीविनामप्याहारदाने शैथिल्यदर्शनाद्दमनककरटकावन्योन्यं चिन्तयतः ।
तदाह दमनकः करटकम् -मित्र किं कर्तव्यम् । आत्मकृतोऽयं दोषः । स्वयं कृतेऽपि दोषे परिदेवनमप्यनुचितम् ।
तथा चोक्तम् -
स्वर्णरेखामहं स्पृष्ट्वा
 बद्ध्वात्मानं च दूतिका ।
आदित्सुश्च मणिं साधुः स्वदोषाद्दुःखिता इमे ॥ 110 ॥
करटको ब्रूते-कथमेतत् । दमनकः कथयति-
कथा 6 
(संन्यासी,बनिया,ग्वाला,ग्वालिन और नायकी कहानी 6 ) 
अस्ति काञ्चनपुरनाम्नि नगरे वीरविक्रमो राजा । तस्य धर्माधिकारिणा कश्चिन्नापितो वध्यभूमिं नीयमानः कंदर्पकेतुनाम्ना परिव्राजकेन साधुद्बितीयेन नायं हन्तव्यः इत्युक्त्वा वस्त्राञ्चले धृतः । राजपुरुषा ऊचुः - किमिति नायं वध्यः । 
स आह - श्रूयताम् । स्वर्णरेखामहं स्पृष्ट्वा इत्यादि पठति । त आहुः- कथमेतत्। परिव्राजकः कथयति-अहं सिंहलद्बीपे भूपतेर्जीमूतकेतोः पुत्रः कंदर्पकेतुर्नाम।
एकदा केलिकाननावस्थितेन मया पोतबणिङ्मुखाच्छ्रुतं - यदत्र समुद्रमध्ये चतुर्दश्यामाविर्भूतकल्पतरुतले मणिकिरणाकर्बुरपर्यङ्के स्थिता सर्वालंकारभूषिता लक्ष्मीरिव वीणां वादयन्ती कन्या काचिद्दृश्यते इति ।
ततोऽहं पोतवणिजमादाय पोतमारुह्य तत्र गतः । अनन्तरं तत्र गत्वा पर्यङ्केऽर्धमग्ना तथैव सावलोकिता । ततस्तल्लावण्यगुणाकृष्टेन मयापि तत्पश्चाज्झम्पो दत्तः । तदनन्तरं कनकपत्तनं प्राप्य सुवर्णप्रासादे तथैव पर्यङ्के स्थिता विद्यधरीभिरुपास्यमाना मयालोकिता । 
तयाप्यहं दूरादेव दृष्ट्वा सखीं प्रस्थाप्य सादरं संभाषितः । तत्सख्या च मया पृष्टया समाख्यातम्- एषा कंदर्पकेलिनाम्नो विद्याधरचक्रवर्तिनः पुत्री रत्नमञ्चरी नाम । 
अनया च प्रतिज्ञातम् - यः कनकपत्तनं स्वचक्षुषागत्य पश्यति स एव पितुरगोचरेऽपि मां परिणेष्यति इति । एषोऽस्या मनसः संकल्पः । तदेनां गान्धर्वविवाहेन परिणयतु भवान् । 
अथ तत्र वृत्ते गान्धर्वविवाहे तया सह रममाणस्तत्राहं तिष्ठामि । तत एकदा रहसि तयोक्तम् - स्वामिन् स्वेच्छया सर्वमिदमुपभोक्तव्यम् । एषा चित्रगता  स्वर्णरेखा नाम विद्याधरी न कदाचित्स्प्रष्टव्या । 
पश्चादुपजातकौतुकेन मया सा स्वर्णरेखा स्वहस्तेन स्पृष्टा । तया चित्रगतयाप्यहं चरणपद्मेन ताडित आगत्य स्वराष्ट्रे पतितः । अथ दुःखार्तोऽहं परिव्रजितः पृथिवीं परिभ्राम्यन्निमां नगरीमनुप्राप्तः ।
अत्र चातिक्रान्ते दिवसे गोपगृहे सुप्तः सन्नपश्यम् । प्रदोषसमये सुहदापानकात् स्वगेहमागतो गोपः स्ववधूं दूत्या सह किमपि मन्त्रयन्तीमपश्यत् । 
ततस्तां गोपीं ताडयित्वा स्तम्भे बद्ध्वा सुप्तः । ततोऽर्धरात्र एतस्य नापितस्य वधूर्दूती पुनस्तां गोपीमुपेत्यावदत् – तव विरहानलदग्धोऽसौ स्मरशरजर्जरितो मुमूर्षुरिव वर्तते महानुभावः। 
तस्य तादृशीमवस्थामवलोक्य परिक्लिष्टमानास्त्वामनुवर्तितुमागता । तदहमत्रात्मानं बद्ध्वा तिष्ठामि । त्वं तत्र गत्वा तं संतोष्य सत्वरमागमिष्यसि । तथाऽनुष्ठिते सति स गोपः प्रबुद्धोऽवदत् । 
इदानीं जारान्तिकं कथं न यासि । ततो यदासौ न किंचिदपि ब्रूते तदा दर्पान्मम वचसि प्रत्युत्तरमपि न ददासि इत्युक्त्वा कोपेन तेन कर्त्रिकामादायास्या नासिका छिन्ना । तथा कृत्वा पुनः सुप्तो गोपो निद्रामुपगतः । 
अथागता सा गोपी दूतीमपृच्छत् - का वार्ता । दूत्योक्तम्-पश्य मम । मुखमेव वार्तां कथयति । अनन्तरं सा गोपी तथैवात्मानं बद्ध्वावस्थिता । इयं च दूती तां छिन्ननासिकां गृहीत्वा स्वगृहं प्रविश्य स्थिता । 
ततः प्रातरेवानेन नापितेन क्षुरभाण्डं याचिता सतीयं क्षुरमेकं प्रादात् । ततोऽसमग्रभाण्डे प्राप्ते समुपजातकोपोऽयं नापितस्तं क्षुरं दूरादेव गृहे क्षिप्तवान् ।
अथ कृतार्तनादेयं विनापराधेन मे नासिकाऽनेन छिन्नेत्युक्त्वा धर्माधिकारिसमीपमेनमानीतवती । सा च गोपी तेन गोपेन पुनः पृष्टोवाच - अरे पाप को मां महासतीं विरुपयितुं समर्थः । मम व्यवहारमकल्मषमष्टौ लोकपाला एव जानन्ति ।
यतः-
आदित्यचन्द्रावनिलोऽनलश्र
द्यौर्भूमिरापो हदयं यमश्च ।
अहश्च रात्रिश्च उभे संध्ये 
धर्मश्च जानाति नरस्य वृत्तम् ॥ 111 ॥
ततोऽहं यदि परमसती स्याम् त्वां विहाय नान्यं मनसापि चिन्तयामि ततोऽहं यदि परमसती स्यां निजस्वामिनं त्वां विहाय नान्यं मनसापि चिन्तयामि तदा मम मुखमक्षतं भवतु। लोकभयादुपेक्षे । पश्य मन्मुखम् । 
ततो यावदसौ गोपो दीपं प्रज्वाल्य तन्मुखमवलोकते तावदुन्नसं मुखमवलोक्य तच्चरणयोः पतितः - धन्योऽयं यस्येदृशी भार्या परमसाध्वी इति । योयमास्ते साधुरेतद्बृत्तान्तमपि शृणुत ।
अयं स्वगृहान्निर्गतो द्बादशवर्षैर्मलयोपकण्ठादिमां नगरीमनुप्राप्तः । अत्र वेश्यागृहे सुप्तः । तस्याः कुट्टन्या गृहद्बारि स्थापितकाष्ठघटितवेतालस्य मूर्धनि रत्नमेकमुत्कृष्टमास्ते ।
तद्दृष्ट्वार्थलुब्धेनानेन साधुना रात्रावुत्थाय रत्नं ग्रहीतुं यत्नः कृतः। तदा तेन वेतालेन सूत्रसंचारितबाहुभ्यां  पीडितः सन्नार्तनादमयं चकार ।
पश्चादुत्थाय कुट्टन्योक्तम् - पुत्र मलयोपकण्ठादागतोऽसि । तत्सर्वरत्नानि प्रयच्छास्मै । नो चेदनेन न त्यक्तव्योऽसि । इत्थमेवायं चेटकः । ततोऽनेन सर्वरत्नानि समर्पितानि । अधुना चायमपि हृतसर्वस्वोऽस्मासु मिलितः।
एतत्सर्वं श्रुत्वा राजपुरुषैर्न्याये धर्माधिकारी प्रवर्तितः । नापितवधूर्मुण्डिता गोपी निःसारिता कुट्टनी च दण्डिता । साधनोर्धनानि प्रदत्तानि । नापितश्च गृहं गतः । नापितश्च गृहं गतः । 
अतोऽहं ब्रवीमि -स्वर्णरेखामहं स्पृष्ट्वा इत्यादि ॥ अथ स्वयं कृतोऽयं दोषः। अत्र विलपनं नोचितम् । (क्षणं विमृश्य) मित्र  सहसैव यथानयोः सौहार्दं मया कारितं तथा मित्रभेदोऽपि मया कार्यः।
यतः -
अतथ्यान्यपि तथ्यानि दर्शयन्ति हि पेशलाः ।
समे निम्नोन्नतानीव चित्रकर्मविदो जनाः ॥ 112 ॥
अपरं च -
उत्पन्नेष्वपि कार्येषु मतिर्यस्य न हीयते ।
स निस्तरति दुर्गाणि गोपी जारद्वयं यथा ॥ 113 ॥
करटकः पृच्छति-कथमेतत्। दमनकः कथयति-
कथा 7
(ग्वाला, व्यभिचारिणी ग्वालीन, कोतवाल और उसके पुत्र की कहानी 7)
अस्ति द्बारवत्यां पुर्यां कस्यचिद्गोपस्य वधूर्बन्धकी । सा ग्रामस्य दण्डनायकेन तत्पुत्रेण च समं रमते ।
तथा चोक्तम् -
नाग्निस्तृप्यति काष्ठानां नापगानां महोदधिः ।
नान्तकः सर्वभूतानां न पुंसां वामलोचना ॥ 114 ॥
अन्यच्च -
न दानेन न मानेन नार्जवेन न सेवया ।
न शस्त्रेण न शास्त्रेण सर्वथा विषमाः स्त्रियः ॥ 115 ॥
यतः -
गुणाश्रयं कीर्तियुतं य कान्तं 
पतिं रतिज्ञं सधनं युवानम् ।
विहाय शीघ्रं वनिता व्रजन्ति नरं परं शीलगुणादिहीनम् ॥ 116 ॥
अपरं च -
न तादृशीं प्रीतिमुपैति नारी 
विचित्रशय्यां शयितापि कामम् ।
यथा हि दूर्वादिविकीर्णभूमौ
प्रयाति सौख्यं परकान्तसङ्गात् ॥ 117 ॥
अथ कदाचित्सा दण्डनायकपुत्रेण सह रममाणा तिष्ठति । अथ दण्डनायकोऽपि रन्तुं तत्रागतः । तमायान्तं दृष्ट्वा तत् पुत्रं कुशूले निक्षिप्य दण्डनायकेन समं तथैव क्रीडति । अनन्तरं तस्या भर्ता गोपो गोष्ठात्समागतः । तमालोक्य गोप्योक्तम् - दण्डनायक ! त्वं लगुडं गृहीत्वा कोपं दर्शयन्सत्वरं गच्छ । तथा तेनानुष्ठिते गोपेन गृहमागत्य भार्या पृष्टा - केन कार्येण दण्डनायकः समागतोऽत्र । सा ब्रूते - अयं केनापि कार्येण पुत्रस्योपरि क्रुद्धः । स च मार्गमाणोऽत्रागत्य प्रविष्टो मया कुशूले निक्षिप्य रक्षितः । तत्पित्रा चान्विष्यता गृहे न दृष्टः । अतोयं दण्डनायकः क्रुद्ध एव गच्छति । ततः सा तत्पुत्रं कुशूलादवतार्य दर्शितवती ।
तथा चोक्तम् -
आहारो द्बिगुणः स्त्रीणां बुद्धिस्तासां चतुर्गुणा।
षड्गुणो व्यवसायश्च कामश्चाष्टगुणः स्मृतः ॥ 118 ॥
अतोऽहं ब्रवीमि उत्पन्नेष्वपि कार्येषु इत्यादि । करटको ब्रूते – अस्त्वेवम् । किंत्वनयोर्महानन्योन्यनिसर्गोपजातस्नेहः कथं भेदयितुं शक्यः । दमनको ब्रूते - उपायः क्रियताम्। तथा चोक्तम् -
उपायेन हि यच्छक्यं न तच्छक्यं पराक्रमैः ।
काकः कनकसूत्रेण कृष्णसर्पमघातयत् ॥ 119 ॥
करटकः पृच्छति कथमेतत् । दमनकः कथयति-
कथा 8
(कौए का जोडा और काले साँप की कहानी - 8)
कस्मिंश्चित्तरौ वायसदंपती निवसतः । तयोश्चपत्यानि तत्कोटरावस्थितेन कृष्णसर्पेण खादितानि। ततः पुनर्गर्भवती वायसी वायसमाह - नाथ त्यजतामयं तरुः । अत्र यावत्कृष्णसर्पेणस्तावदावयोः संततिः कदाचिदपि न भविष्यति ।
यतः-
दुष्टा भार्या शठं मित्रं भृत्यश्चोत्तरदायकः ।
ससर्पे च गृहे वासो मृत्युरेव न संशयः ॥ 120 ॥
वायसो ब्रूते-प्रिये न भेतव्यम् । वारंवारं मयैतस्य महापराधः सोढः । इदानीं पुनर्न क्षन्तव्यः । वायस्याह - कथमेतेन बलवता सार्धं भवान्विग्रहीतुं समर्थः । वायसो ब्रूते - अलमनया शङ्कया ।
यतः-
बुद्धिर्यस्य बलं तस्य, निर्बुद्धेस्तु कुतो बलम् ।
पश्य सिंहो मदोन्मत्तः शशकेन निपातितः ॥ 121 ॥
वायसी विहस्याह-कथमेतत् । वायसः कथयति-
कथा - 9
(सिंह और बूढे गीदड की कहानी - 9)
अस्ति मन्दरनाम्नि पर्वते दुर्दान्तो नाम सिंहः । स च सर्वदा पशूनां वधं कुर्वन्नास्ते । ततः सर्वैः पशुभिर्मिलित्वा स सिंहो विज्ञप्तः - मृगेन्द्र किमर्थमेकदा बहुपशुघातः क्रियते । 
यदि प्रसादो भवति तदा वयमेव भवदाहाराय प्रत्यहमेकैकं पशुमुपढौकयामः । ततः सिंहेनोक्तम् - यद्येतदभिमतं भवतां तर्हि भवतु तत् । 
ततः प्रभृत्येकैकं पशुमुपकल्पितं भक्षयन्नास्ते । अथ कदाचिद्बृद्धशशकस्य कश्चिद्वारः समायातः।
सोऽचिन्तयत्-
त्रासहेतोर्विनीतिस्तु क्रियते जीविताशया।
पञ्चत्वं चोद्गमिष्यामि किं सिंहानुनयेन मे ॥ 122 ॥
तन्मन्दं मन्दं गच्छामि । ततः सिंहोऽपि क्षुधापीडितः कोपात्तमुवाच - कुतस्त्वं विलम्ब्य समागतोऽसि । शशकोऽब्रवीत् - देव नाहमपराधी । आगच्छन्पथि सिंहान्तरेण वलाद्धृतः। 
तस्याग्रे पुनरागमनाय शपथं कृत्वा स्वामिनं निवेदयितुमत्रागतोऽस्मि । सिंहः सकोपमाह -सत्वरं गत्वा दुरात्मानं दर्शय । क्व स दुरात्मा तिष्ठति । ततः शशकस्तं गृहीत्वा गभीरकूपं दर्शयितुं गतः । 
अत्रागत्य स्वयमेव पश्यतु स्वामी इत्युक्त्वा तस्मिन्कूपजले तस्य सिंहस्यैव प्रतिबिम्बं दर्शितवान् । ततोऽसौ क्रोधाध्मातो दर्पात्तस्योपर्यात्मानं निक्षिप्य पञ्चत्वं गतः । अतोऽहं ब्रवीमि-बुद्धिर्यस्य इत्यादि ॥ वायस्याह - श्रुतं मया सर्वम् । संप्रति यथा कर्तव्यं तद् ब्रूहि ।
वायसोऽवदत् - अत्रासन्ने सरसि राजपुत्रः प्रत्यहमागत्य स्नाति । स्नानसमये तदङ्गादवतारितं तीर्थशिलानिहितं कनकसूत्रं चञ्च्वा विधृत्यानीयास्मिन्कोटरे धारयिष्यसि । 
अथ कदाचित्स्नातुं जलं प्रविष्टे राजपुत्रे वायस्या तदनुष्ठितम् । अथ कनकसूत्रानुसरणप्रवृत्तै राजपुरुषैस्तत्र तरुकोटरे कृष्णसर्पो दृष्टो व्यापादितश्च । अतोऽहं ब्रवीमि - उपायेन हि यच्छक्यम् इत्यादि ॥ करटको ब्रूते-यद्येवं तर्हि गच्छ ।
शिवास्ते सन्तु पन्थानः। ततो दमनकः पिङ्गलकसमीपं गत्वा प्रणम्योवाच - देव अत्यधिकं किमपि महाभयकारि  मन्यमानः आगतोऽस्मि ।
यतः -
आपद्युन्मार्गगमने कार्यकालात्ययेषु च।
कल्याणवचनं ब्रूयादपृष्टोऽपि हितो नरः ॥ 123 ॥
अन्यच्च -
भोगस्य भजनं राजा मन्त्री कार्यस्य भाजनम् ।
राजकार्यपरिध्वंसी मन्त्री दोषेण लिप्यते ॥ 124 ॥
तथा हि पश्य । अमात्यानामेष क्रमः -
वरं प्राणपरित्यागः शिरसो वापि कर्तनम् ।
न तु स्वामिपदावाप्तिपातकेच्छोरुपेक्षणम् ॥ 125 ॥
पिङ्गलकः सादरमाह - अथ भवान् किं वक्तुमिच्छति । दमनको ब्रूते - देव जीवकस्तवोपर्यसदृशव्यवहारीव लक्ष्यते । तथा चास्मत्संनिधाने श्रीमद्देवपादानां शक्तित्रयनिन्दां कृत्वा राज्यमेवाभिलषति । एतच्छ्रुत्वा पिङ्गलकः सभयं साश्चर्यं तूष्णीं स्थितः । दमनकः पुनराह - देव सर्वामात्यपरित्यागं कृत्वैक एवायं यत्त्वया सर्वाधिकारी कृतः स एव दोषः ।
यतः -
अत्युच्छ्रिते मन्त्रिणि पार्थिवे च 
विष्टभ्य पादावुपतिष्ठते श्रीः।
सा स्त्रीस्वभावादसहा भरस्य
तयोर्द्बयोरेकतरं जहाति ॥ 126 ॥
अपरं च -
एकं भूमिपतिः करोति सचिवं राज्ये प्रमाणं यदा
तं मोहाच्छ्रयते मदः स च मदालस्येन निर्भिद्यते ।
निर्भिन्नस्य पदं करोति हृदये तस्य स्वतन्त्रस्पृहा
स्वातन्त्रयस्पृहया ततः स नृपतेः प्राणान्तिकं द्रुह्यति ॥ 127 ॥
अन्यच्च -
विषदिग्धस्य भक्तस्य दन्तस्य चलितस्य च।
अमात्यस्य च दुष्टस्य मूलादुद्धरणं सुखम् ॥ 128 ॥
किंच -
यः कुर्यात्सचिवायत्तां श्रियं तद्व्यसने सति ।
सोऽन्धवज्जगतीपालः सीदेत्संचारकैर्विना ॥ 129 ॥
स च सर्वकार्येषु स्वेच्छातः प्रवर्तते । तदत्र प्रमाणं स्वामी । एतच्च जानामि ।
न सोऽस्ति पुरुषो लोके यो न कामयते श्रियम् ।
परस्य युवतीं रम्यां सादरं नेक्षतेऽत्र कः ॥ 130 ॥
सिंहो विमृश्याह - भद्र यद्यप्येवं तथापि संजीवकेन सह मम महान् स्नेहः ।
पश्य -
कुर्वन्नपि व्यलीकानि यः प्रियः प्रिय एव सः ।
अशेषदोषदुष्टोऽपि कायः कस्य न वल्लभः ॥ 131 ॥
अन्यच्च -
अप्रियाण्यपि कुर्वाणो यः प्रियः प्रिय एव सः ।
दग्धमन्दिरसारेऽपि कस्य वह्नावनादरः ॥ 132 ॥
दमनकः पुनरेवाह - देव स एव दोषः ।
यतः-
यस्मिन्नेवाधिकं चक्षुरारोपयति पार्थिवः ।
सुतेऽमात्येऽप्युदासीने स लक्ष्म्याश्रीयते जनः ॥ 133 ॥
शृणु देव-
अप्रियस्यापि पथ्यस्य परिणामः सुखावहः ।
वक्ता श्रोता च यत्रास्ति रमन्ते तत्र संपदः ॥ 134 ॥
त्वया च मूलभृत्यानपास्यायमागन्तुकः पुरस्कृतः । एतच्चानुचितं कृतम् ।
यतः -
मूलभृत्यान्परित्यज्य नागन्तून्प्रतिमानयेत् ।
नातः परतरो दोषो राज्यभेदकरो यतः ॥ 135 ॥
सिंहो ब्रूते - किमाश्चर्यम् । यन्मयायमभयवाचं दत्त्वानीतः संवर्धितश्च । तत्कथं मह्यं द्रुह्यति ।
दमनको ब्रूते - देव 
दुर्जनो प्रकृतिं याति सेव्यमानोऽपि नित्यशः।
स्वेदनाभ्यञ्जनोपायैः श्वपुच्छमिव नामितम् ॥ 136 ॥
अपरं च -
स्वेदितो मर्दितश्चैव रज्जुभिः परिवेष्टितः।
मुक्तो द्बादशभिर्वर्षैः श्वपुच्छः प्रकृतिं गतः ॥ 137 ॥
अन्यच्च -
वर्धनं वाथ सन्मानं खलानां प्रीतये कुतः ।
फलन्त्यमृतसेकेऽपि न पथ्यानि विषद्रुमाः ॥ 138 ॥
अतोऽहं ब्रवीमि-
अपृष्टोऽपि हितं ब्रूयाद्यस्य नेच्छेत्पराभवम् ।
एष एव सतां धर्मो विपरीतमतोऽन्यथा ॥ 139 ॥
तथा चोक्तम् -
स स्निग्धोऽकुशलान्निवारयति यस्तत्कर्म यन्निर्मलं 
सा स्त्री यानुविधायिनी स मतिमान्यः सद्भिरलभ्यर्च्यते ।
सा श्रीर्या न मदं करोति स सुखी यस्तृष्णया मुच्यते 
तन्मित्रं यदकृत्रिमं  स पुरुषो यः खिद्यते नेन्दियैः ॥ 140 ॥
यदि संजीवकव्यसनार्दितो विज्ञापितोऽपि स्वामी न निवर्तते तदेदृशी भृत्यास्य न दोषः ।
तथा च -
नृपः कामासक्तो गणयति न कार्यं न च हितं
यथेष्टं स्वच्छन्दः प्रविचरति मत्तो गज इव ।
ततो मानाध्मातः स पतति यदा शोकगहने 
तदा भृत्ये दोषान्क्षिपति न निजं वेत्त्यविनयम् ॥ 141 ॥
पिङ्गलकः(स्वगतम्) -
न परस्यापवादेन परेषां दण्डमाचरेत् ।
आत्मनावगमं कृत्वा बध्नीयात्पूजयेच्च वा ॥ 142 ॥
तथा चोक्तम् -
गुणदोषावनिश्चित्य विधिर्न ग्रहनिग्रहे ।
स्वनाशाय यथा न्यस्तो दर्पात्सर्पमुखे करः ॥ 143 ॥
प्रकाशं ब्रूते- तदा संजीवकः किं प्रत्यादिश्यताम् । दमनकः ससंभ्रममाह-देव मा मैवम्। एतावता मन्त्रभेदो जायते ।
तथा ह्युक्तम् -
मन्त्रबीजमिदं गुप्तं रक्षणीयं तथा यथा ।
मनागपि न भिद्येत तद्भिन्नं न प्ररोहति ॥ 144 ॥
किंच -
आदेयस्य प्रदेयस्य कर्तव्यस्य च कर्मणः ।
क्षिप्रक्रियमाणस्य कालः पिबति तद्रसम् ॥ 145 ॥
तदवश्यं समारब्धं महता प्रयत्नेन संपादनीयम् ।
किं च -
मन्त्रो योध इवाधीरः सर्वाङ्गैः संवृतैरपि ।
चिरं न सहते स्थातुं परेभ्यो भेदशङ्कया ॥ 146 ॥
यद्यसौ दृष्टदोषोऽपि दोषान्निवर्त्य संधातव्यस्तदतीवानुचितम् ।
यतः -
सकृद्दुष्टं तु यो मित्रं पुनः संधातुमिच्छति ।
स मृत्युमेव गृह्णाति गर्भमश्वतरी यथा ॥ 147 ॥
सिंहो ब्रूते ज्ञायतां तावत्किमस्माकमसौ कर्तुं समर्थः । दमनक आह - देव ।
अङ्गाङ्गिभावमज्ञात्वा कथं सामर्थ्यनिर्णयः।
पश्य टिट्टिभमात्रेण समुद्रो व्याकुलीकृतः ॥ 148 ॥
सिंहः पृच्छति - कथमेतत्। दमनकः कथयति-
कथा - 9  
(टिटहरी का जोडा और समुद्र की कहानी - 10)
दक्षिणसमुद्रतीरे टिट्टिभदंपती निवसतः। तत्र चासन्नप्रसवा टिट्टभी भर्तारमाह-नाथ । प्रसवयोग्यस्थानं निभृतमनुसंधीयताम् । टिट्टिभोऽवदत् - भार्ये नन्विदमेव स्थानं प्रसूतियोग्यम् । 
सा ब्रूते - समुद्रवलया प्लाव्यते स्थानमेतत् । टिट्टिभोऽवदत् - किमहं निर्बलः येन स्वगृहीवास्थितः समुद्रेण निग्रहीतव्यः । टिट्टिभी विहस्याह - स्वामिन् त्वया समुद्रेण च महदन्तरम् ।
अथवा -
दुःखमात्मा परिच्छेत्तमेवं योग्यो न वेति यः ।
अस्तीदृग्यस्य विज्ञानं कृच्छ्रेपि न सीदति ॥ 149 ॥
अपि च -
अनुचितकार्यारम्भः स्वजनविरोधो बलीयसि स्पर्धा ।
प्रमदाजनविश्वासो मृत्योर्द्बाराणि चत्वारि ॥ 150 ॥
ततः [कृच्छ्रेण] स्वामिवचनात्तत्रैव प्रसूता सा । एतत्सर्वं श्रुत्वा समुद्रेणापि तच्छक्तिज्ञानार्थं तदण्डान्यपहृतानि । ततष्टिट्टिभी शोकार्ता भर्तारमाह - नाथ कष्टमापतितम् । 
तान्यण्डानि मे नष्टानि । टिट्टिभोऽवदत् - प्रिये मा भैषीः । इत्युक्त्वा पक्षिणां मेलकं कृत्वा पक्षिस्वामिनो गरुडस्य समीपं गतः । तत्र गत्वा सकलवृत्तान्तः टिट्टिभेन भगवतो गरुडस्य पुरतो निवेदितः - देव समुद्रेणाहं स्वगृहावस्थितो विनापराधेनैव निगृहीतः ।
ततस्तद्वचनामकर्ण्य गरुत्मता प्रभुर्भगवन्नारायणः सृष्टिस्थितिप्रलयहेतुर्विज्ञप्तः । स समुद्रमण्डदानायादिदेश । ततो भगवदाज्ञां मौलौ निधाय समुद्रेण तान्यण्डानि टिट्टिभाय समर्पितानि । अतोऽहं ब्रवीमि अङ्गाङ्गिभावज्ञात्वा इत्यादि ॥
राजाह - कथमसौ ज्ञातव्यो द्रोहबुद्धिरिति । दमनको ब्रूते - यदसौ सदर्पः शृङ्गाग्रप्रहरणाभिमुखश्चकितमिवागच्छति तदा ज्ञास्यति स्वामी ।
एवमुक्त्वा संजीवकसमीपं गतः । तत्र गतश्च मन्दं मन्दमुपसर्पन्विस्मितमिवात्मानमदर्शयत् । संजीवकेन सादरमुक्तम् – भद्र । कुशलं ते । दमनको ब्रूते - अनुजीविनां कुतः कुशलम्
यतः -
संपत्तयः पराधीनाः सदा चित्तमनिर्वृतम् ।
स्वजीवितेऽप्यविश्वासस्तेषां ये राजसंश्रयाः ॥ 151 ॥
अन्यच्च -
कोऽर्थान्प्राप्य न गर्वितो विषयिणः, कस्यापदोऽस्तं गताः
स्त्रीभिः कस्य न खण्डितं भुवि मनः, को वाऽस्ति राज्ञां प्रियः
कः कालस्य भुजान्तरं न च गतः, कोऽर्थी गतो गौरवं
को वा दुर्जनवगुरासु पतितः क्षेमेण यातः पुमान् ॥ 152 ॥
संजीवकेनोक्तम् - सखे ब्रूहि किमेतत् । दमनक आह - किं ब्रवीमि मन्दभाग्यः
पश्य -
यस्या समुद्रे निर्मग्ने लब्ध्वा सर्पावलम्बनम् ।
न मुञ्चति न चादत्ते तथा मुग्धोऽस्मि संप्राति ॥ 153 ॥
यतः -
एकत्र राजाविश्वासो नश्यत्यन्यत्र बान्धवः ।
किं करोमि क्व गच्छामि पतितो दुःखसागरे ॥ 154 ॥
इत्युक्त्वा दीर्घं निःश्वस्योपविष्टः । संजीवको ब्रूते - मित्र तथापि सविस्तरं मनोगतमुच्यताम् । दमनकः सुनिभृतमाह - यद्यपि राजविश्वासो न कथनीयस्तथापि भवानस्मदीयप्रत्ययादागतः ।
मया परलोकार्थिनावश्यं तव हितमाख्येयम् । शृणु । अयं स्वामी तवोपरि विकृतबुद्धी रहस्युक्तवान् - संजीवकमेव हत्वा स्वपरिवारं तर्पयामि ।
एतच्छ्रुत्वा संजीवकः परं विषादमगमत् । दमनकः पुनराह अलं विषादेन । प्राप्तकालकार्यमनुष्ठीयताम् । संजीवकः क्षणं विमृश्याह सुष्ठु खल्विदमुच्यते । 
यतः -
दुर्जनगम्या नार्यः प्रायेणपात्रभृद्भवति राजा ।
कृपणानुसारि च धनं देवो गिरिजलधिवर्षी च ॥ 155 ॥
(स्वगतम्) तत्किमिदमेतद्विचेष्टितं न वेत्येतद्व्यहारादेव निर्णेतुं न शक्यते ।
यतः - 
कश्चिदाश्रयसौन्दर्याद्धत्ते शोभामसज्जनः ।
प्रमदालोचनन्यस्तं मलीमसमिवाञ्जनम् ॥ 156 ॥
तत्र विचिन्त्योक्तम् - कष्टं किमिदमापतितम् ।
यतः -
आराध्यमानो नृपतिः प्रयत्ना -
न्न तोषमायाति किमत्र चित्रम् ।
अयं त्वपूर्वप्रतिमाविशेषो
यः सेव्यमानो रिपुतामुपैति ॥ 157 ॥
तदयमशक्यार्थः प्रमेयः ।
यतः -
निमित्तमुद्दिश्य हि यः प्रकुप्यति
ध्रुवं स तस्यापगमे प्रसीदति ।
अकारणकद्बेषि मनस्तु यस्य वै 
कथं जनस्तं परितोषयिष्यति ॥ 158 ॥
किं मयापकृतं राज्ञः । अथवा निर्निमित्तापकारिणश्च भवन्ति राजानः । दमनको ब्रूते - एवमेतत् शृणु -
विज्ञैः स्निग्धैरुपकृतमपि द्बेष्यतामेति किंचित् 
साक्षादन्यैरपकृतमपि प्रीतिमेवोपयाति ।
चित्रं चित्रं किमथ चरितं नैकभावाश्रयाणां
सेवाधर्मः परमगहनो योगिनामप्यगम्यः ॥ 159 ॥
अन्यच्च -
कृतशतमसत्सु नष्टं सुभाषितशतं च नष्टमबुधेषु ।
वचनशतमवचवकरे बुद्धिशतमचेतने नष्टम् ॥ 160 ॥
किं च -
चन्दनतरुषु भुजंगा जलेषु कमलानि तत्र च ग्राहाः ।
गुणघातिनश्च भोगे खला न च सुखान्यविघ्नानि ॥ 161 ॥
अन्यच्च -
मूलं भुजंगैःकुसुमानि भृङ्गैः
शाखाः प्लवङ्गैः शिखराणि भल्लैः ।
नास्त्येव तच्चन्दनपादपस्य
यन्नाश्रितं दुष्टतरैश्च हिंस्रैः ॥ 162 ॥
यतः -
दूरादुच्छ्रितपाणिरार्द्रनयनः प्रोत्सारितार्धासनो
गाढालिङ्गनतत्परः प्रियकथाप्रश्नेषु दत्तादरः ।
अन्तर्भूतविषो बहिर्मधुमयश्चातीव मायापटुः 
को नामायमपूर्वनाटकविधिर्यः शिक्षितो दुर्जनैः ॥ 163 ॥
तथा हि -
पोतो दुस्तरवारिराशितरणे दीपोऽन्धकारागमे
निर्वाते व्यजनं मदान्धकरिणां दर्पोपशान्त्यै शृणिः ।
इत्थं तद्भुवि नास्ति यस्य विधिना नोपायचिन्ता कृता
मन्ये दुर्जनचित्तवृत्तिहरणे धातापि भग्नोद्यमः ॥ 164 ॥
संजीवकः(पुनर्निःश्वस्य)- कष्टं भोः । कथमहं सस्यक्षकः सिंहेन निपातयितव्यः ।
यतः -
ययोरेव समं वित्तं ययोरेव समं बलम् ।
तयोर्विवादो मन्तव्यो नोत्तमाधमयोः क्वचित् ॥ 165 ॥
(पुनर्विचिन्त्य) केनायं राजा ममोपरि विकारितो न जाने भेदमुपगताद्राज्ञः सदा भेतव्यम् ।
यतः -
मन्त्रिणा पृथिवीपालचित्तं विघटितं कचित् ।
वलयं स्फटिकस्येव को हि संधातुमीश्वरः ॥ 166 ॥
अन्यच्च -
वज्रं च राजतेजश्च द्बयमेवातिभीषणम् ।
एकमेकत्र पतति पतत्यन्यत् समन्ततः ॥ 167 ॥
ततः संग्रामे मृत्युरेव वरम् । इदानीं तदाज्ञानुवर्तनमयुक्तम् ।
यतः-
मृतः प्राप्नोति वा स्वर्गे शत्रुं हत्वा सुखानि वा ।
उभावपि हि शूराणां गुणावेतौ सुदुर्लभौ ॥ 168 ॥
युद्धकालश्चायम् -
यत्रायुद्धे ध्रुवं मृत्युर्युद्धे जीवितसंशयः ।
तमेव कालं युद्धस्य प्रवदन्ति मनीषिणः ॥ 169 ॥
यतः -
अयुद्धे हि यदा पश्येन्न किंचिद्धितमात्मनः ।
युध्यमानस्तदा प्रज्ञो म्रियते रिपुणा सह ॥ 170 ॥
जये च लभते लक्ष्मीं मृतेनापि सुराङ्गनाम् ।
क्षणविध्वंसिनः कार्याः का चिन्ता मरणे रणे ॥ 171 ॥
एतच्चिन्तयित्वा संजीवक आह भो मित्र । कथमसौ मां जिघांसुर्ज्ञातव्यः । दमनको ब्रूते - यदासौ समुद्धतलाङ्गूल उन्नतचरणो विवृतास्यस्त्वां पश्यति तदा त्वमेव स्वविक्रमं दर्शयिष्यसि ।
यतः-
बलवानपि निस्तेजाः कस्य नाभिभवास्पदम् ।
निःशङ्कं दीयते लोकैः पश्य भस्मचये पदम् ॥ 172 ॥
किंतु सर्वमेतत्सुगुप्तमनुमनुष्ठाताव्यम् । नो चेन्न त्वं नाहम् । इत्युक्त्वा दमनकः करटकसमीपं गतः ।
करटकेनोक्तम् - किं निष्पन्नम् । दमनकेनोक्तम् - निष्पन्नेऽसावन्योन्यभेदः । करटको ब्रूते - कोऽत्र संदेहः
यतः-
बन्धुः को नाम दुष्टानां कुप्येत्को को नातियाचितः ।
को न हृष्यति वित्तेन कुकृत्ये को न पण्डितः ॥ 173 ॥
अन्यच्च -
दुर्वृत्तः क्रियते धूर्तैः श्रीमानात्मविवृद्धये ।
किं नाम खलसंसर्गः कुरुते नाश्रयाशवत् ॥ 174 ॥
ततो दमनकः पिङ्गलकसमीपं गत्वा देव समागतोऽसौ पापाशयः । तत्सज्जीभूय स्थीयताम् इत्युक्त्वा पूर्वोक्ताकारं कारयामास ।
संजीवकोऽप्यागत्य तथाविधं विकृताकारं सिंहं दृष्ट्वा स्वानुरुपं विक्रमं चकार । तततस्तयोः प्रवृत्ते महाहवे संजीवकः सिंहेन व्यापादितः ।
अथ संजीवकं पिङ्गलको व्यापाद्य विश्रान्तः सशोक इव तिष्ठति । ब्रूते च- किं मया दारुणं कर्म कृतम् ।
यतः-
परैः संभुज्यते राज्यं स्वयं पापस्य भाजनम् ।
धर्मातिक्रमतो राजा सिंहो हस्तिवधादिव ॥ 175 ॥
अपरं च -
भूम्येकदेशस्य गुणान्वितस्य
भृत्यस्य वा बुद्धिमतः प्रणाशो ।
भृत्यप्रणाशो मरणं नृपाणां
नष्टापि भूमिः सुलभा न भृत्याः ॥ 176 ॥
दमनको ब्रूते-स्वामिन् कोऽयं नूतनो न्यायो यदरातिं हत्वा संतापः क्रियते ।
तथा चोक्तम् -
पिता वा यदि वा भ्राता पुत्रो वा यदि वा सुहृत् ।
प्राणच्छेदकरा राज्ञा हन्तव्या भूतिमिच्छता ॥ 177 ॥
अपि च -
क्षमा शत्रौ च मित्रे च यतीनामेव भूषणम् ।
अपराधिषु सत्त्वेषु नृपाणां सैव दूषणम् ॥ 178 ॥
अपरं च -
राज्यलोभादहंकारादिच्छतः स्वामिनः पदम् ।
प्रायश्चित्तं तु तस्यैकं जीवोत्सर्गो न चापरम् ॥ 179 ॥
अन्यच्च -
राजा घृणी ब्राह्मणः सर्वभक्षः
स्त्री चावशा दुष्प्रकृतिः सहायः ।
प्रेष्यः प्रतीपोऽधिकृतः प्रमादी
त्याज्या इमे यश्च कृतं न वेत्ति ॥ 180 ॥
विशेषतश्च -
सत्यानृता च पुरुषा प्रियवादिनी च
हिंस्रा दयालुरपि चार्थपरा वदान्या ।
नित्यव्यया प्रचुररत्नधनागमा च 
वाराङ्गनेव नृपनीतिरनेकरुपा ॥ 181 ॥
इति दमनकेन संतोषितः पिङ्गलकः स्वां प्रकृतिमापन्नः सिंहासने उपविष्टः । दमनकः प्रहृष्टमनाः
विजयतां महाराजः शुभमस्तु सर्वजगताम् इत्युक्त्वा यथासुखमवस्थितः ।
विष्णुशर्मोवाच - सुहद्भेदः श्रुतस्तावद्भवद्भिः । राजापुत्रा ऊचुः - भवत्प्रसादाच्छ्रुतः । सुखिनो भूता वयम् ।
विष्णुशर्माऽब्रवीत् – अपरमपीदमस्तु -
सुहद्भेदस्तावद्भवतु भवतां शत्रुनिलये
खलः कालाकृष्टः प्रलयमुपसर्पत्वहरहः ।
जनो नित्यं भूयात् सकलसुखसंपत्तिवसतिः ।
कथारामे रम्ये सततमिह बालोऽपि रमताम् ॥ 182 ॥  

इति हितोपदेशे सुहद्भेदो नाम द्वितीयः कथासंग्रहः समाप्तः ।
 








