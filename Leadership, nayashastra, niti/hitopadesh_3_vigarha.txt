हितोपदेश
विग्रहः- 3
पुनः कथारम्भकाले राजपुत्रैरुक्तम् – आर्य ! राजपुत्रा वयम् । तद्बिग्रहं श्रोतुं कुतूहलमस्ति । विष्णुशर्मणोक्तम् - यदेव भवद्भयो रोचते कथयामि । विग्रहः श्रूयतां यस्यायमाद्यः श्लोकः -
हंसैः सह मयूराणां विग्रहे तुल्यविक्रमे ।
विश्वास्य वञ्चिता हंसाः काकैः स्थित्वारिमन्दिरे ॥ 1 ॥
राजपुत्राः ऊचुः - कथमेतत् । विष्णुशर्मा कथयति-
कथा 1 
( राजहंस, मोर और उनके मन्त्री आदि की कहानी - 1)
अस्ति कर्पूरद्बीपे पद्मकेलिनामधेयं सरः । तत्र हिरण्यगर्भो नाम राजहंसः प्रतिवसति । स च सर्वैर्जलचरपक्षिभिर्मिलित्वा पक्षिराज्येऽभिषिक्तः ।
यतः - 
यदि न स्यान्नरपतिः सम्यङ्नेता ततः प्रजा ।
अकर्णधारा जलधौ विप्लवेतेह नौरिव ॥ 2 ॥
अपरं च -
प्रजां संरक्षति नृपः वर्धयति पार्थिवम् ।
वर्धनाद्रक्षणं श्रेयस्तदभावे सदप्यसत् ॥ 3 ॥
एकदासौ राजहंसः सुविस्तीर्णकमलपर्यङ्के सुखासीनः परिवारपरिवृतस्तिष्ठति । ततः कुतश्चिद्देशादागत्य दीर्घमुखो नाम बकः प्रणम्योपविष्टः । राजोवाच - दीर्घमुख देशान्तरादागतोऽसि । वार्तां कथय । स ब्रूते - देव अस्ति महती वार्ता । 
तामाख्यातुकाम सत्वरमागतोऽहम् । श्रूयताम् - अस्ति महती जम्बूद्बीपे विन्ध्यो नाम गिरिः । तत्र चित्रवर्णो नाम मयूरः पक्षिराजो निवसति । तस्यानुचरैश्चरद्भिः पक्षिभिरहं दग्धारण्यमध्ये चरन्नवलोकितः पृष्टश्च - कस्त्वम् । 
कुतः समागतोऽसि । तदा मयोक्तम् - कर्पूरद्बीपस्य राजचक्रवर्तिनो हिरण्यगर्भस्य राजहंसस्यानुचरोऽहम् । कौतुकाद्देशान्तरं द्रष्टुमागतोऽस्मि । एतच्छ्रुत्वा पक्षिभिरुक्तम् – अनयोर्देशयोः को देशो भद्रतरो राजा च ।
मयोक्तम् - आः किमेवमुच्यते । महदन्तरम् । यतः कर्पूरद्बीपः स्वर्ग एव राजहंसश्च द्बितीयः स्वर्गपतिः । 
अत्र मरुस्थले पतिता यूयं किं कुरुथ । आगच्छ्तास्मद्देशे गम्यताम् । ततोऽस्मद्बचनमाकर्ण्य सर्वे सकोपा बभूवुः ।
तथा चोक्तम् -
पयः पानं भुजंगानां केवलं विषवर्धनम् ।
उपदेशो हि मूर्खाणां प्रकोपाय न शान्तये ॥ 4 ॥
अन्यच्च -
विद्बानेवोपदेष्टव्यो  नाविद्बांस्तु  कदाचन ।
वानरानुपदिश्याथ स्थानभ्रष्टा ययुः खगाः ॥ 5 ॥
राजोवाच - कथमेतत् । दीर्घमुखः कथयति -
कथा 2 
(पक्षी और बंदरों की कहानी - 2)
अस्ति नर्मदातीरे विशालः शाल्मलीतरुः । तत्र निर्मितनीड क्रोडे  पक्षिणो सुखं वर्षास्वपि निवसन्ति । अथैकदा वर्षासु नीलपटलैरिव जलधर पटलैरावृते नभस्तले धारासारैर्महती वृष्टिर्बभूव । ततो वानरांस्तरुतलेऽवस्थिताञ्शीतार्तान्कम्पमानानवलोक्य कृपया पक्षिभिरुक्तम् - भो भो वानराः शृणुत -
अस्माभिर्निर्मिता नीडाश्चञ्चुमात्राहतैस्तृणैः ।
हस्तपादादिसंयुक्ता यूयं किमिति सीदथ ॥ 6 ॥
तच्छ्रुत्वा वानरैर्जातामर्षैरालोचितम् - अहो निर्वातनीडगर्भावस्थिताः सुखिनः पक्षिणोऽस्मान्निन्दन्ति । तद्भवतु तावदृष्टेरुपशमः ।
अनन्तरं शान्ते पानीयवर्षे तैर्वानरैर्वृक्षमारुह्य सर्वे नीडा भग्नास्तेषामण्डानि चाधः पातितानि । अतोऽहं ब्रवीमि विद्वानेवोपष्टव्यः इत्यादि ।
राजोवाच - ततस्तैः किं कृतम् । बकः कथयति - ततस्तैः पक्षिभिः कोपादुक्तम् – केनासौ राजहंसः राजा कृतः ॥ 
ततो मयापि जातकोपेनोक्तम् -युष्मदीयमयूरः केन राजा कृतः ? एतच्छ्रुत्वा ते सर्वे मां हन्तुमुद्यताः । ततो मयापि स्वविक्रमो दर्शितः ।
यतः -
अन्यदा भूषणं पुंसः क्षमा लज्जेव योषितः ।
पराक्रमः परिभवे वैयात्यं सुरतेष्विव ॥ 7 ॥
राजा विहस्याह -
आत्मनश्च परेषां च यः समीक्ष्य बलाबलम् ।
अन्तरं नैव जानाति स तिरस्क्रियतेऽरिभिः ॥ 8 ॥
अन्यच्च –
सुचिरं हि चरन्नित्यं क्षेत्रे सस्यमबुद्धिमान् ।
द्वीपिचर्मपरिच्छिन्नो वारदोषाद्गर्दभो हतः ॥९॥
बकः पृच्छति - कथमेतत् । राजा कथयति -
कथा 3 
(बाघंबर ओढा हुआ धोबी का गधा और खेतवाले की कहानी 3)
अस्ति हस्तिनापुरे विलासो नाम रजकः । तस्य गर्दभोऽतिवाहनाद्दुर्बलो मुमूर्षुरिवाभवत् । ततस्तेन रजकेनासौ व्याघ्रचर्मणा प्रच्छाद्यारण्यसमीपे सस्यक्षेत्रे नियुक्तः । ततो दूरात्तमवलोक्य व्याघ्रबुद्ध्या क्षेत्रपतयः सत्वरं पलायन्ते । 
अथैकदा केनापि सस्यरक्षकेण धूसरकम्बलकृततनुत्राणेन धनुः काण्डं सज्जीकृत्यानतकायेनैकान्ते स्थितम् । तं च दूराद्दृष्ट्वा गर्दभः पुष्टाङ्गो यथेष्टसस्यभक्षणजातबलो गर्दभीयमिति मत्वोच्चैः शब्दं कुर्वाणस्तदभिमुखं धावितः ।
अतोऽहं ब्रवीमि सुचिरं हि चरन्नित्यं इत्यादि । ततस्ततः ॥ दीर्घमुखो ब्रूते - ततस्तैः पक्षिभिरुक्तम् - अरे पाप दुष्ट बक अस्माकं भूमौ चरन्नस्माकं स्वामिनमधिक्षिपसि तन्न क्षन्तव्यमिदानीम् । इत्युक्त्वा ते सर्वे मां चञ्चुभिर्हत्वा सकोपा ऊचुः - पश्य रे मूर्ख स हंसस्तव राजा सर्वथा मृदुः ।
तस्य राज्येऽधिकार एव नास्ति । यत एकान्ततो मृदुः करतलस्थमप्यर्थं रक्षितुमक्षमः । स कथं पृथिवीं शास्ति राज्यं वा तस्य किम् । त्वं च कूपमण्डूकः तेन तदाश्रयमुपदिशसि ।
शृणु -
सेवितव्यो महावृक्षः फलच्छायासमान्वितः ।
यदि दैवात्फलं नास्ति च्छाया केन निवार्यते ॥ 10 ॥
अन्यच्च -
हीनसेवा न कर्तव्या कर्तव्यो महदाश्रयः ।
पयोऽपि शौण्डिकीहस्ते वारुणीत्यभिधीयते ॥ 11 ॥
अन्यच्च -
महानप्यल्पतां याति निर्गुणे गुणुविस्तरः ।
आधाराधेयभावेन गजेन्द्र इव दर्पणे ॥ 12 ॥
विशेषतश्च –
व्यपदेशेऽपि सिद्धिः स्यादतिशक्ते नराधिपे ।
शशिनो व्यपदेशेन शशकाः सुखमासते ॥ 13 ॥
मयोक्तम् – कथमेतत् । पक्षिणः कथयन्ति -
कथा 4
(हाथियों का झुंड और बूढे शशक की कहानी - 4)
कदाचिदद्वर्षास्वपि वृष्टेरभावात्तृषार्तो गजयूथो यूथपतिमाह - नाथ कोऽभ्युपायोऽस्माकं जीवनाय । अस्त्यत्र क्षुद्रजन्तूनां निमज्जनस्थानम् । 
वयं तु निमज्जनाभावादन्धा इव । क्व यामः किं कुर्मः । ततो हस्तिराजो नातिदूरं गत्वा निर्मलं हृदं दर्शितवान् । ततो दिनेषु गच्छत्सु तत्तीरावस्थिता गजपादाहतिभिश्चूर्णिताः क्षुद्रशशकाः । 
अनन्तरं शिलिमुखो नाम शशकश्चिन्तयामास - अनेन गजयूथेन पिपासाकुलितेन प्रत्यहमत्रागन्तव्यम् । अतो विनश्यत्यस्मत्कुलम् । 
ततो विजयो नाम वृद्धशशकोऽवदत् - मा विषीदत । मयात्र प्रतीकारः कर्तव्यः । ततोऽसौ प्रतिज्ञाय चलितः । गच्छता च तेनालोचितम् – कथं मया गजयूथसमीपे स्थित्वा वक्तव्यम् ।
यतः -
स्पृशन्नपि गजो हन्ति जिघ्रन्नपि भुजंगमः ।
हसन्नपि नृपो हन्ति मानयन्नपि ॥ 14 ॥
अतोऽहं पर्वतशिखरमारुह्य यूथनाथं संवादयामि । तथाऽनुष्ठिते यूथनाथ उवाच - कस्त्वम् कुतः समायातः । स ब्रूते - शशकोऽहम् । भगवता चन्द्रेण भवदन्तिकं प्रेषितः । यूथपतिराह - कार्यमुच्यताम् ।
विजयो ब्रूते -
उद्यतेष्वपि शस्त्रेषु दूतो वदति नान्यथा ।
सदैवावध्यभावेन यथार्थस्य हि वाचकः ॥ 15 ॥
तदहं तदाज्ञया ब्रवीमि।
शृणु ।
यदेते चन्द्रसरोरक्षकाः शशकास्त्वया सारितास्तदनुचितं कृतम् ।
यतस्ते शशकाश्चिरमस्माकं रक्षिताः ।
अत एव मे शशाङ्कः इति प्रसिद्धिः । 
एवमुक्तवति दूते यूथपतिर्भयादिदमाह - इदमज्ञानतः कृतम् । पुनर्न गमिष्यामि । दूत उवाच - यद्येवं तदत्र सरसि कोपात्कम्पमानं भगवन्तं शशाङ्कं प्रणम्य प्रसाद्य गच्छ ।
ततो रात्रौ यूथपतिं नीत्वा जले चञ्चलं चन्द्रबिम्बं दर्शयित्वा यूथपतिः प्रणामं कारितः । उक्तं च तेन - देव अज्ञानादनेनापराधः कृतः । ततः क्षम्यताम् । नैवं वारान्तरं विधास्यते इत्युक्त्वा  प्रस्थापितः । 
अतोऽहं ब्रवीमि - व्यपदेशेऽपि सिद्धिः स्यात् इति । ततो मयोक्तम् - स एवास्मत्प्रभू राजहंसो महाप्रतापोऽतिसमर्थः । त्रैलोक्यस्यापि प्रभुत्वं तत्र युज्यते किं पुनः राज्यम् इति ।
तदाहं तैः पक्षिभिः दुष्ट कथमस्मद्भूमौ चरसि इत्यभिधाय राज्ञाश्चित्रवर्णस्य समीपं नीतः । ततो राज्ञः पुरो मां प्रदर्श्य तैः प्रणम्योक्तम् - देव अवधीयतामेष दुष्टो बको यदस्मद्देशे चरन्नपि देवपादानधिक्षिपति । 
राजाह - कोऽयम् । कुतः समायातः । ते ऊचुः - हिरण्यगर्भनाम्नो राजहंसस्यानुचरः कर्पूरद्बीपादागतः । अथाहं गृध्रेण मन्त्रिणा पृष्टः - कस्तत्र मुख्यो मन्त्री इति । मयोक्तम् - सर्वशास्त्रार्थपारगः सर्वज्ञो नाम चक्रवाकः । गृध्रो ब्रूते – युज्यते । स्वदेशजोऽसौ ।
यतः -
स्वदेशजं कुलाचारं विशुद्धमुपधाशुचिम् ।
मन्त्रज्ञमव्यसनिनं व्यभिचारविवर्जितम् ॥ 16 ॥
अधीतव्यवहाराङ्गं मौलं ख्यातं विपश्चितम् ।
अर्थस्योत्पादकं सम्यग्विदध्यान्मन्त्रिणं नृपः ॥ 17 ॥
अत्रान्तरे शुकेनोक्तम् - देव कर्पूरद्बीपादयो लघुद्बीपा जम्बुद्बीपान्तर्गता एव । तत्रापि देवपादानामेवाधिपत्यम् । ततो राज्ञाप्युक्तम् – एवमेव ।
यतः -
राजा मत्तः शिशुश्चैव प्रमादी धनगर्वितः ।
अप्राप्यमपि वाञ्छन्ति किं पुनर्लभ्यमेव यत्  ॥ 18 ॥
ततो मयोक्तम् - यदि वचनमात्रेणैवाधिपत्यं सिद्ध्यति तदा जम्बुद्बीपेऽप्यस्मत्प्रभोर्हिरण्यगर्भस्य स्वाम्यमस्ति । शुको ब्रूते - कथमत्र निर्णयः । मयोक्तम् - संग्राम एव । 
राज्ञा विहस्योक्तम् - स्वस्वामिनं गत्वा सज्जीकुरु । तदा मयोक्तम् - स्वदूतोऽपि प्रस्थाप्यताम् । राजोवाच – कः प्रयातु दौत्येन । यतः एवं भूतो दूतः कार्यः -
भक्तो गुणी शुचिर्दक्षः प्रगल्भोऽव्यसनी ।
ब्राह्मणः परम् मर्मज्ञो दूतः स्यात्प्रतिभानवान् ॥ 19 ॥
गृध्रो वदति - सन्त्येव दूता बहवः । किंतु ब्राह्मण एव कर्तव्यः । 
यतः -
प्रसादं कुरुते पत्युः संपत्तिं नाभिवाञ्छति ।
कालिमा कालकूटस्य नापैतीश्वरसंगमात् ॥ 20 ॥
राजाह - ततः शुक एव व्रजतु । शुक त्वमेवानेन सह गत्वास्मदभिलषितं ब्रूहि । शुको ब्रूते - यथाज्ञापयति देवः । किंत्वयं दुर्जनो बकः । तदनेन सह न गच्छामि ॥
तथा चोक्तम्-
खलः करोति दुर्वृत्तं नूनं फलति साधुषु ।
दशाननो हरेत्सीतां बन्धनं स्यान्महोदधेः ॥ 21 ॥
अपरं च -
न स्थातव्यं न गन्तव्यं दुर्जनेन क्वचित् ।
काकसङ्गाद्धतो हंसस्तिष्ठन् गच्छंश्च वर्तकः ॥ 22 ॥
राजोवाच – कथमेतत् । शुकःकथयति –

कथा - 5
(हंस, कौआ और एक मुसाफिर की कहानी - 5)
अस्त्युज्जयिनीवर्त्मनि प्रान्तरे महान् पिप्पलीतरुः ।
तत्र हंसकाकौ निवसतः ।
कदाचिद् ग्रीष्मसमये परिश्रान्तः कश्चित्पथिकस्तत्र तरुतले धनुः काण्डं संनिधाय सुप्तः ।
क्षणान्तरे तन्मुखाद्वृक्षच्छायापगता । 
ततः सूर्यतेजसा तन्मुखं व्याप्तमवलोक्य कृपया तद्वृक्षस्थितेन हंसेन पक्षौ प्रसार्य पुनस्तन्मुखे छाया कृता । ततो निर्भरनिद्रासुखिना तेनाध्वन्येन मुखव्यादानं कृतम् । अथ परसुखमसहिष्णुः स्वभावदौर्जन्येन स काकस्तस्य मुखे पुरीषोत्सर्गं कृत्वा पलायितः । 
ततो यावदसौ पान्थ उत्थायोर्ध्वं निरीक्षते तावत्तेनावलोकितो हंसः काण्डेन  हत्वा व्यापादितः ॥ अतोऽहं ब्रवीमि – दुर्जनेन सम न स्थातव्यमिति । 
वर्तककथामपि कथयामि -
कथा 6 
( काक, मुसाफिर और एक ग्वालेकी कहनी 6 )
एकदा भगवतो गरु़डस्य यात्राप्रसंगेन सर्वे पक्षिणः समुद्रतीरं गताः । तत्र काकेन सह वर्तकश्चलितः । 
अथ गोपालस्य गच्छतो मस्तकस्थितभाण्डाद्दधि वारंवारं तेन काकेन खाद्यते । ततो यावदसौ दधिभाण्डं भूमौ निधायोर्ध्वमवलोकते तावत्तेन काकर्तकौ दृष्टौ । ततस्तेन खेदितः काकः पलायितः ।
वर्तकः मन्दगतिस्तेन प्राप्तो व्यापादितः । अतोऽहं ब्रवीमि - न स्थातव्यं न गन्तव्यम् इत्यादि ॥ ततो मयोक्तम् - भ्रातः शुक किमेवं ब्रवीषि । मां प्रति यथा श्रीमद्देवपादास्तथा भवानपि । शुकेनोक्तम् - अस्त्वेवम् ।
किन्तु -
दुर्जनैरुच्यमानानि सस्मितानि प्रियाण्यपि ।
अकालकुसुमानीव भयं संजनयन्ति हि ॥ 23 ॥
दुर्जनत्वं च भवतो वाक्यादेव ज्ञातं यदनयोर्भूपालयोर्विग्रहे भवद्बचनमेव निदानम् ।
पश्य -
प्रत्यक्षेऽपि कृते दोषे मूर्खः सान्त्वेन तुष्यति ।
रथकारो निजां भार्यां सजारां शिरसाकरोत् ॥ 24 ॥
राज्ञोक्तम् – कथमेतत् । शुकः कथयति –
कथा - 7 
(एक बढई, उसकी व्यभिचरिणी स्त्री और यार की कहानी 7) 
अस्ति यौवनश्रीनगरे मन्दमतिर्नाम रथकारः । स च स्वभार्यां बन्धकीं जानाति । किंतु जारेण समं स्वचक्षुषा नैकस्थाने पश्यति । ततोऽसौ रथकारः अहमन्यं ग्रामं गच्छामि इत्युक्त्वा चलितः ।
कियद्दूरं गत्वा निर्भृतं पुनरागत्य पर्यङ्कतले स्वगृहे स्थितः । अथ रथकारो ग्रामान्तरं गतः इत्युपजातविश्वासया तद्वध्वा जारः संध्याकाल एवाहूतः ।
पश्चात्तेन समं तस्मिन्पर्यङ्के निर्भरं क्रीडन्ती पर्यङ्कतलस्थितेन तेन सहानुभूतिकिंचिदङ्गसंस्पर्शात्स्वामिनं विज्ञाय सा विषण्णाभवत् । ततो जारेणोक्तम् - किमिति त्वमद्य मया सह निर्भरं न रमसे । 
विस्मितेव प्रतिभासि । अथ तयोक्तम् - अनभिज्ञोऽसि । योऽसौ मम प्राणेश्वरो येन ममाकौमारं सख्यं सोऽद्य ग्रामान्तरं गतः । तेन विना सकलजनपूर्णोऽप्ययं ग्रामो मां प्रत्यरण्यवत्प्रतिभाति । 
किं भावि तत्र परस्थाने किं खादितवान् कथं वा प्रसुप्त इत्यस्मद्धृदयं विदीर्यते । जारो ब्रूते - तव किमेवंविधः स्नेहभूमिः स ते  रथकारः । बन्धक्यवदत् - रे बर्बर किं वदसि ।
शृणु -
परुषाण्यपि या चोक्ता दृष्टा या क्रुद्धचक्षुषा ।
सुप्रसन्नमुखी भर्तुः सा नारी धर्मभाजनम् ॥ 25 ॥
अपरं च -
नगसरस्थो वनस्थो वा पापो वा यदि वा शुचिः ।
यासां स्त्रीणां प्रियो भर्ता तासां लोका महोदयाः ॥ 23 ॥
अन्यच्च -
भर्ता हि परमं नार्या भूषणां भूषणैर्विना ।
एषा विरहिता तेन शोभनापि न शोभना ॥ 27 ॥
त्वं जारो मनोलौल्यात्पुष्पताम्बूलसदृशः कदाचित्सेव्यसे । स च स्वामी मां विक्रेतुं देवेभ्यो ब्राह्मणेभ्योऽपि दातुमीश्वरः । किं बहुना । तस्मिज्जीवति जीवामि तन्मरणे चानुमरणं करिष्यामीति प्रतिज्ञा वर्तते ।  
यतः -
तिस्रः कोट्योऽर्धकोटी च यानि लोमानि मानवे ।
तावत्कालं वसेत्स्वर्गे भर्तारं यानुगच्छति ॥ 28 ॥
अन्यच्च -
व्यालग्राही यथा व्यालं बलादुद्धरते बिलात् ।
तद्बद्धर्तारमादाय स्वर्गलोके महीयते ॥ 29 ॥
अपरं च -
चितौ परिष्वज्य विचेतनं पतिं
प्रिया हि या मुञ्चति देहमात्मनः ।
कृत्वापि पापं शतसंख्यमप्यसौ
पतिं गृहीत्वा सुरलोकमाप्नुयात् ॥ 30 ॥
एतत्सर्वं श्रुत्वा स रथकारोऽवदत् - धन्योऽहं यस्येदृशी प्रियवादिनी स्वामिवत्सला भार्या इति मनसि निधाय तां खट्वां स्त्रीपुरुषसहितां मूर्ध्नि कृत्वा सानन्दं ननर्त । 
अतोऽहं ब्रवीमि - प्रत्यक्षेऽपि  कृते दोषे इत्यादि ॥ ततोऽहं तेन राज्ञा यथाव्यवहारं संपूज्य प्रस्थापितः । शुकोऽपि मम पश्चादागच्छन्नास्ते । 
एतत्सर्वं परिज्ञाय यथाकर्तव्यमनुसंधीयताम् । चक्रवाको विहस्याह - देव बकेन तावद्देशान्तरमपि गत्वा यथाशक्ति राजकार्यमनुष्ठितम् । किंतु देव स्वभाव एष मूर्खाणाम् ।
यतः -
शतं दद्यान्न विवदेदिति विज्ञस्य संमतम् ।
विना हेतुमपि द्बन्द्बमेतन्मूर्खस्य लक्षणम् ॥ 31 ॥
राजाह - किमतीतोपालम्भनेन प्रस्तुतमनुसंधीयताम् । चक्रवाको ब्रूते - देव विजने ब्रवीमि ।
यतः -
वर्णाकारप्रतिध्वानैर्नेत्रविकारतः ।
अप्यूहन्ति मनो धीरास्तस्माद्रहसि मन्त्रयेत् ॥ 32 ॥
राजा मन्त्री च तत्र स्थितौ । अन्येऽन्यत्र गताः । चक्रवाको ब्रूते - देव अहमेवं जानामि । कस्याप्यस्मन्नियोगिनः प्रेरणया वकेनेदमनुष्ठितम् ।
यतः -
वैद्यानामातुरः श्रेयान् व्यसनी यो नियोगिनाम् ।
विदुषां जीवनं मूर्खः सद्बर्णो जीवनं सताम् ॥ 33 ॥
राजाऽब्रवीत् - भवतु । कारणमत्र पश्चान्निरूपणीयम् । संप्रति यत्कर्तव्य तन्निरूप्यताम् । चक्रवाको ब्रूते - देव प्रणिधिस्तावत्तत्र यातु । ततस्तदनुष्ठानं बलाबलं च जानीमः ।
तथा हि -
भवेत्स्वपरराष्ट्राणां कार्यांकार्यावलोकने ।
चारश्चक्षुर्महीभर्तुर्यस्य नास्त्यन्ध एव सः ॥ 34 ॥
स च द्बितीयं विश्वासपात्रं गृहीत्वा यातु । तेनासौ स्वयं तत्रावस्थाय द्बितीयं तत्र मन्त्रकार्यं सुनिभृतं निश्चित्य निगद्य प्रस्थापयति ।
तथा चोक्तम् -
तीर्थाश्रमसुरस्थाने शास्त्रविज्ञानहेतुना ।
तपस्विव्यञ्जनोपेतैः स्वचरैः संवदेत् ॥ 35 ॥
गूढचारश्च यो जले स्थले चरति । ततोऽसावेव बको नियुज्यताम् । एतादृश एव कश्चिद्बको द्बितीयत्वेन प्रयातु । तद्गृहलोकाश्च राजद्बारे तिष्ठतु । किंतु देव एतदपि सुगुप्तमनुष्ठातव्यम् ।
यतः -
षट्कर्णो भिद्यते मन्त्रस्तथा प्राप्तश्च वार्तया ।
इत्यात्मना द्बितीयेन मन्त्रः कार्यो महीभृता ॥ 36 ॥
पश्यः -
मन्त्रभेदेऽपि ये दोषा भवन्ति पृथिवीपतेः ।
न शक्यास्ते समाधातुमिति नीतिविदां मतम् ॥ 37 ॥
राजा विमृश्योवाच - प्राप्तस्तावन्मयोत्तमः प्रणिधिः । मन्त्री ब्रूते - तदा संग्रामविजयोऽपि प्राप्तः ।
अत्रान्तरे प्रतीहारः प्रविश्य प्रणम्योवाच - देव जम्बुद्वीपादागतो द्बारि शुकस्तिष्ठति  । राजा चक्रवाकमवलोकते । चक्रवाकेणोक्तम् – कृतावासे तावद्गत्वा भवतु । पश्चादानीय द्रष्टव्यः । प्रतीहारस्तमावासस्थानं नीत्वा गतः । राजाह - विग्रहस्तावत्समुपस्थितः । चक्रवाको ब्रूते - देव तथापि सहसा विग्रहो न विधिः ।
यतः -
सचिवः किं स मन्त्री वा य आदावेव भूपतिम् । 
युद्धोद्योगं स्वभूत्यागं निर्दिशत्यविचारितम् ॥ 38 ॥
अपरं च -
विजेतुं प्रयतेतारीन्न युद्भेन कदाचन ।
अनित्यो विजयो यस्माद्दृश्यते युध्यमानयोः ॥ 32 ॥
अन्यच्च -
साम्ना दानेन भेदेन समस्तैरथवा पृथक् । 
साधितुं प्रयतेतारीन्न युद्धेन कदाचन ॥ 40 ॥
अपरं च -
सर्व एव जनः शूरो ह्यनासादितविग्रहः ।
अदृष्टपरसामर्थ्यः सदर्पः को भवेन्न हि ॥ 41 ॥
किंच -
न तथोत्थाप्यते ग्रावा प्राणिभिर्दारुणा यथा ।
अल्पोरायान्महासिद्धिरेतन्मन्त्रफलं महत ॥ 42 ॥
किंतु विग्रहमुपस्थितं विलोक्य व्यवह्रियताम् ।
यतः -
यथा कालकृतोद्योगात्कृषिः फलवती भवेत् ।
तद्वन्नीतिरियं देव चिरात्फलति न क्षणात् ॥ 43 ॥
अपरं च -
महतो दूरभीरुत्वमासन्ने शूरता गुणः ।
विपत्तौ च महाँल्लोके धीरतामनुगच्छति ॥ 44 ॥
अन्यच्च -
प्रत्यूहः सर्वसिद्धीनामुत्तापः प्रथमः किल ।
अतिशीतलमप्यम्भः किं भिनत्ति न भूभृतः ॥ 45 ॥
विशेषश्च देव महबलोऽसौ चित्रवर्णो राजा ।
यतः -
बलिना सह योद्धव्यमिति नास्ति निदर्शनम् ।
तद्युद्धं हस्तिना सार्धं नराणां मृत्यमावहेत् ॥ 46 ॥
अन्यच्च -
स मूर्खः कालमप्राप्य योऽपकर्तरि वर्तते ।
कलिर्बलवता सार्धं कीटपक्षोद्गमो यथा ॥ 47 ॥
किंच -
कौर्मं संकोचमास्थाय प्रहारमपि मर्षयेत् ।
प्राप्तकाले तु नीतिज्ञ उत्तिष्ठेत्क्रूरसर्पवत् ॥ 48 ॥
शृणु देव -
महत्यल्पेऽप्युपायज्ञः सममेव भवेत्क्षमः ।
समुन्मूलयितुं वृक्षांस्तृणानीव नदीरयः ॥ 49 ॥
अतस्तद्दूतोऽयं शुकोत्राश्वास्य तावद्ध्रियतां यावद्दुर्गं सज्जीक्रियते ।
यतः -
एकः शतं योधयति प्राकारस्थो धनुर्धरः ।
शतं शतसहस्राणि तस्माद्दुर्गं विशिष्यते ॥ 50 ॥
किं च -
अदुर्गो विषयः कस्य नारेः परिभवास्पदम् ।
अदुर्गोऽनाश्रयो राजा पोतच्युतमनुष्यवत् ॥ 51 ॥
दुर्गं कुर्यान्महाखातमुच्चप्राकारसंयुतम् ।
सयन्त्रं सजलं शैलसरिन्मरुवनाश्रमम् ॥ 52 ॥
विस्तीर्णताऽतिवैषम्यं रसधान्येध्मसंग्रहः ।
प्रवेशश्चापसारश्च सप्तैता दुर्गसंपदः ॥ 53 ॥
राजाह दुर्गानुसेधाने को नियुज्यताम् ।
चक्रो ब्रूते -
यो यत्र कुशलः कार्ये तं तत्र विनियोजयेत् ।
कर्मस्वदृष्टकर्मा यः शास्त्रज्ञोऽपि विमुह्यति ॥ 54 ॥
तदाहूयतां सारसः । तथानुष्ठिते सत्यागतं सारसमालोक्य राजोवाच - भोः सारस त्वं सत्वरं दुर्गमनुसंधेहि । सारसः प्रणम्योवाच - देव दुर्गं तावदिदमेव चिरात्सुनुरूपितमास्ते महत्सरः । किंत्वत्र
मध्यवर्तिद्बीपे द्रव्यसंग्रहः क्रियताम् ।
यतः -
धान्यानां संग्रहो राजन्नुत्तमः सर्वसंग्रहात् ।
निक्षिप्तं हि मुखे रत्नं न कुर्यात्प्राणधारणम् ॥ 55 ॥
किंच -
ख्यातः सर्वरसानां हि लवणो रस उत्तमः ।
गृहीतुं च विना तेन व्यञ्जनं गोमयायते ॥ 56 ॥
राजाह - सत्वरं गत्वा सर्वमनुतिष्ठ । पुनः प्रविश्य प्रतिहारो ब्रूते - देव सिंहलद्बीपादागतो मेघवर्णो नाम वायसराजः सपरिवारो द्बारि तिष्ठति । देवपादं द्रष्टुमिच्छति । राजाह - काकः पुनः सर्वज्ञो बहुद्रष्टा च । तद्भवति संग्राह्य । चक्रो ब्रूते - देव अस्त्येवम् । किंतु काकः स्थलचरः । तेनास्मद्बिपक्षे नियुक्तः कथं संग्राह्यः ।
तथा चोक्तम् -
आत्मपक्षं परित्यज्य परपक्षेषु यो रतः ।
स परैर्हन्यते मूढो नीलवर्णशृगालवत् ॥ 57 ॥
राजोवाच - कथमेतत् । मन्त्री कथयति -
कथा - 8 
(नील में रंगे हुए एक गीदड की मृत्यु की कहनी - 8)
अस्त्यरण्ये कश्चिच्छृगालः स्वेच्छया नगरोपान्ते भ्राम्यन्नीलीभाण्डे पतितः । पश्चात्तत उत्थातुमसमर्थः प्रातरात्मानं मृतवत्संदर्श्य स्थितः । अथ नीलीभाण्डस्वामिना मृत इति ज्ञात्वा तस्मात्समुत्थाप्य दूरे नीत्वापसारितस्तस्मात्पलायितः । 
ततोऽसौ वनं गत्वा स्वकीयमात्मानं नीलवर्णमवलोक्याचिन्तयत् –अहमिदानीमुत्तमवर्णः । तदाहं स्वकीयोत्कर्षं किं न साधयामि । इत्यालोच्य शृगालानाहूय तेनोक्तम् - अहं भगवत्या वनदेवतया स्वहस्तेनारण्यराज्ये सर्वौषधिरसेनाभिषिक्तः ।
तदद्यारभ्यारण्येऽस्मदाज्ञया व्यवहारः कार्यः । शृगालाश्च तं विशिष्टवर्णमवलोक्य साष्टाङ्गपातं प्रणम्योचुः - यथाज्ञापयति देवः । इत्यनेनैव क्रमेण सर्वेष्वरण्यवासिष्वाधिपत्यं तस्य बभूव । 
ततस्तेन स्वज्ञातिभिरावृतेनाधिक्यं साधितम् । ततस्तेन व्याघ्रसिंहादीनुत्तमपरिजनान्प्राप्य सदसि शृगालानवलोक्य लज्जमानेनावज्ञया स्वज्ञातयः दूरीकृताः । 
ततो विषण्णाञ्शृगालानवलोक्य केनचिद्बृद्धशृगालेनैतत्प्रतिज्ञातम् - मा विषीदत । यदेनेनानभिज्ञेन नितिविदो मर्मज्ञा वयं स्वसमीपात्परिभूतास्तद्यथाऽयं नश्यति तथा विधेयम् । यतोऽमी व्याघ्रादयो वर्णमात्रविप्रलब्धाः  शृगालमज्ञात्वा राजानमिमं मन्यन्ते । 
तद्यथायं परिचितो भवति तथा कुरुत । तत्र चैवमनुष्ठेयम् - यत्सर्वे संध्यासमये तत्संनिधाने महारावमेकदैव करिष्यथ ।
ततस्तं शब्दमाकर्ण्य जातिस्वभावात्तेनापि शब्दः कर्तव्यः । 
यतः -
यः स्वभावो हि यस्यास्ति स नित्यं दुरतिक्रमः ।
श्वा यदि क्रियते राजा स किं नाश्नात्युपानहम् ॥ 58 ॥
ततः शब्दादभिज्ञाय स व्याघ्रेण हन्तव्यः ।
तथा चोक्तम्  -
छिद्रं मर्म च वीर्यं च सर्वे वेत्ति निजो रिपुः ।
दहत्यन्तर्गतश्चैव शुष्कं वृक्षमिवानलः ॥ 59 ॥
अतोऽहं ब्रवीमि - आत्मपक्षं परित्यज्य इत्यादि ॥ राजाह - यद्येवं तथापि दृश्यतां तावदयं दूरादागतः ।
तत्संग्रहे विचारः कार्यः । चक्रो ब्रूते - देव प्रणिधिः प्रहितो दुर्गश्च सज्जीकृतः । अतः शुकोऽप्यालोक्य प्रस्थाप्यताम् ।
यतः-
नन्दं जघान चाणक्यस्तीक्ष्णदूतप्रयोगतः ।
तच्छूरान्तरितं दूतं पश्येद्धीरमसमन्वितः ॥ 60 ॥
ततः सभां कृत्वाहूतः शुकः काकश्च । शुकः किंचिदुन्नतशिरा दत्तासन उपविश्य ब्रूते - भो हिरण्यगर्भ महाराजाधिराजः श्रीमच्चित्रवर्णः समाज्ञापयति ।
यदि जीवितेन श्रिया वा प्रयोजनमस्ति तदा सत्वरमागत्यास्मच्चरणौ प्रणम । न चेदवस्थातुं स्थानान्तरं चिन्तय । 
राजा सकोपमाह - आः सभायां कोऽप्यस्माकं नास्ति य एनं गलहस्तयति । उत्थाय मेघवर्णो ब्रूते - देव आज्ञापय । हन्मि दुष्टं शुकम् । सर्वज्ञो राजानं काकं च सान्त्वयन्बूते - शृणु तावत् ।
न सा सभा यत्र न सन्ति वृद्धा 
वृद्धा न ते ये न वदन्ति धर्मम् ।
धर्मः स नो यत्र न सत्यमस्ति
सत्यं न तद्यच्छलमभ्युपैति ॥ 61 ॥    
यतो धर्मश्चैषः -
दूतो म्लेच्छोऽप्यवध्यः स्याद्राजा दूतमुखो यतः ।
उद्यतेष्वपि शस्त्रेषु दूतो वदति नान्यथा ॥ 62 ॥
किं च -
स्वापकर्षं परोत्कर्षं दूतोक्तैर्मन्यते तु कः ।
सदैवावध्यभावेन दूतः सर्वं हि जल्पति ॥ 63 ॥
ततो राजा काकश्च स्वां प्रकृतिमापन्नौ । शुकोऽप्युत्थाय चलितः । पश्चाच्चक्रवाकेणानीय प्रबोध्य कनकालंकारादिकं दत्त्वा संप्रेषितो ययौ । शुको विन्ध्याचलं गत्वा राजानं प्रणतवान् । तमालोक्य चित्रवर्णो राजोवाच - शुक का वार्ता । कीदृशोऽसौदेशः । शुको ब्रूते - देव संक्षेपादियं वार्ता । संप्रति युद्धोद्योगः क्रियताम् । देशश्चासौ कर्पूरद्बीपः स्वर्गैकदेशो कथं वर्णयितुं शक्यते । ततः सर्वाञ्शिष्टानाहूय राजा मन्त्रयितुमुपविष्टः । आह च - संप्रति कर्तव्यविग्रहे यथा कर्तव्यमुपदेशं ब्रूत। विग्रहः पुनरवश्यं कर्तव्यः ।
तथा चोक्तम् -
असंतुष्टा द्बिजा नष्टाः संतुष्टाश्च महीभुजः ।
सल्लज्जा गणिका नष्टा निर्लज्जाश्च कुलस्त्रियः ॥ 64 ॥
दूरदर्शी नाम गृध्रो ब्रूते - देव व्यसनितया विग्रहो न विधिः ।
यतः -
मित्रामात्यसुहृद्बर्गा यदा स्युर्दृढभक्तयः ।
शत्रूणां विपरीताश्च कर्तव्यो विग्रहस्तदा ॥ 65 ॥
अन्यच्च -
भूमिर्मित्रं हिरण्यं च विग्रहस्य फलं त्रयम् ।
यदैतन्निश्चितं भावि कर्तव्यो विग्रहस्तदा ॥ 63 ॥
राजाह – मम बलं तावदवलोकयतु मन्त्री । तदैतेषामुपयोगो ज्ञायताम् । एवमाहूयतां मौहूर्तिकः । निर्णीय च शुभलग्नं ददातु । मन्त्री ब्रूते - तथापि सहसा यात्राकरणमनुचितम् ।
यतः -
विशन्ति सहसा मूढा ये विचार्य द्बिषद्बलम् ।
खड्गधारापरिष्वङ्गं लभन्ते ते सुनिश्चितम् ॥ 67 ॥
राजाह - मन्त्रिन् ममोत्साहभङ्गं सर्वथा मा कृथाः । विजिगीषुर्यथा परभूमिमाक्रामति तथा कथय ।
गृध्रो ब्रूते - तत्कथयामि किं तु तदनुष्ठितमेव फलप्रदम् ।
तथा चोक्तम् -
किं मन्त्रेणाननुष्ठानाच्छास्त्रवत्पृथिवीपतेः ।
न ह्योषधपरिज्ञानाद्व्याधेः शान्तिः क्वचिद्भवेत् ॥ 68 ॥
राजादेशश्चानतिक्रमणीयः । यथाश्रुतं तन्निवेदयामि ।
शृणु -
नद्यद्रिवनदुर्गेषु यत्र यत्र भयं नृप ।
तत्र तत्र च सेनानीर्यायाद्व्यूहीकृतैर्बलैः ॥ 69 ॥
बलाध्यक्षः पुरो यायात्प्रवीरपुरुषान्वितः ।
मध्ये कलत्रं स्वामी च कोषः फल्गु च यद्बलम् ॥ 70 ॥
पार्श्वयारुभयोरश्वा अश्वानां पार्श्वतो रथाः ।
रथानां पार्श्वयोर्नागा नागानां च पदातयः ॥ 71 ॥
पश्चात्सेनापतिर्यायात्खिन्नानाश्वासयञ्छनैः ।
मन्त्रिभिः सुभटैर्युक्तः प्रतिगृह्य बलं नृपः ॥ 72 ॥
समेयाद्बिषमं नागैर्जलाढ्यं समहीधरम् ।
सममश्वैर्जलं नौभिः सर्वत्रैव पदातिभिः ॥ 73 ॥
हस्तिनां गमनं प्रोक्तं प्रशस्तं जलदागमे ।
तदन्यत्र तुरंगाणां सर्वत्रैव हि ॥ 74 ॥
शैलेषु दुर्गमार्गषु विधेयं नृप रक्षणम् ।
सुयोधौ रक्षितस्यापि शयनं योगनिद्रया ॥ 75 ॥
नाशयेत्कर्षयेच्छत्रून्दुर्गकण्टकमर्दनैः ।
परदेशप्रवेशे च कुर्यादाटविकान्पुरः ॥ 76 ॥
यत्र राजा तत्र कोशो विना कोशान्न राजता ।
स्वभृत्येभ्यस्ततो दद्यात्को हि दातुर्न युध्यते ॥ 77 ॥
यतः -
न नरस्य नरो दासो दासस्त्वर्थस्य भूपते ।
गौरवं लाघवं वाऽपि धनाधननिबन्धनम् ॥ 78 ॥
अभेदेन च युध्येरन् रक्षेयुश्च परस्परम् ।
फल्गु सैन्यं च यत्किंचिन्मध्ये व्यूहस्य कारयेत् ॥ 79 ॥
पदातींश्च महीपालः पुरोऽनीकस्य योजयेत् ।
उपरुध्यारिमासीत राष्ट्रं चास्योपपीडयेत् ॥ 80 ॥
स्यन्दनाश्वैः समे युध्येदनूपे नौद्बिपेस्तथा ।
वृक्षगुल्मावृते चापैरसिचर्मायुधैः स्थले ॥ 81 ॥
दूषयेच्चास्य सततं यवसान्नोदकेन्धनम् ।
भिन्द्याच्चैव तडागानि प्राकारान्परिखांस्तथा ॥ 82 ॥
बलेषु प्रमुखो हस्ती न तथाऽन्यो महीपतेः ।
निजैरवयवैरेव मातङ्गोऽष्टायुधः स्मृतः ॥ 83 ॥
बलमश्वस्य सैन्यानां प्राकारो जङ्गमो यतः ।
तस्मादश्वाधिको राजा विजयी स्थलविग्रहे ॥84 ॥
तथा चोक्तम् -
युध्यमाना हयारूढा देवानामपि दुर्जयाः ।
अपि दूरस्थितास्तेषां वैरिणो हस्तवर्तिनः ॥ 85 ॥
प्रथमं युद्धकारित्वं समस्तबलपालनम् ।
दिङ्मार्गाणां विशोधित्वं पत्तिकर्म प्रचक्षते ॥ 86 ॥
स्वभावशूरमस्त्रज्ञमविरक्तं जितश्रमम् ।
प्रसिद्धक्षत्रियप्रायं बलं श्रेष्ठतमं विदुः ॥ 87 ॥
यथा प्रभुकृतान्मानाद्युध्यन्ते भुवि मानवाः ।
न तथा बहुभिर्दत्तैर्द्रविणैरपि भूपते ॥ 88 ॥
वरमल्पबलं सारं न कुर्यान्मुण्डमण्डलीम् ।
कुर्यादसारभङ्गो हि सारभङ्गमपि स्फुटम् ॥ 89 ॥
अप्रसादोऽनधिष्ठानं देयांशहरणं च यत् ।
कालयापोऽप्रतीकारस्तद्बैराग्यस्य कारणम् ॥ 90 ॥
आपीडयन्बलं शत्रूञ्जिगीषुरभिषेणयेत् ।
सुखसाध्यं द्बिषां सैन्यं दीर्घयानप्रपीडितम् ॥ 91 ॥
दायादादपरो मन्त्रो नास्ति भेदकरो द्बिषाम् ।
तस्मादुत्थापयेद्यत्नाद्दायादं तस्य विद्बिषः ॥ 92 ॥
संधाय युवराजेन यदि वा मुख्यमन्त्रिणा ।
अन्तः प्रकोपनं कार्यमभियोक्तुः स्थिरात्मनः ॥ 93 ॥
क्रूरं मित्रं रणे चापि भङ्गं दत्त्वाभिघातयेत् ।
अथ वा गोग्रहाकृष्ट्या तन्मुख्याश्रितबन्धनात् ॥ 94 ॥
स्वराज्यं वासयेद्राजा परदेशापवाहनात् ।
अथ वा दानमानाभ्यां वासितं धनदं हि तत् ॥ 95 ॥
राजाह - आः किं बहुनोदितेन
आत्मोदयः परज्यानिर्द्बयं नीतिरितीयती ।
तदूरीकृत्य कृतिभिर्वाचस्पत्यं प्रतीयते ॥ 96 ॥
मन्त्रिणा विहस्योच्यते – सर्वं सत्यमेतत् ।
किंतु -
अन्यदुच्छृङ्खलं सत्त्वमन्यच्छास्त्रनियन्त्रितम् ।
सामानाधिकरण्यं हि तेजस्तिमिरयोः कुतः ॥ 97 ॥
तत उत्थाय राजा मौहूर्तिकावेदितलग्ने प्रस्थितः ।
अथ प्रहितप्रणिधिश्चरौ हिरण्यगर्भमागत्योवाच - देव समागतप्रायो राजा चित्रवर्णः । संप्रति मलयपर्वताधित्यकायां समावासितकटको वर्तते ।
दुर्गशोधनं प्रतिक्षणमनुसंधातव्यम् यतोऽसौ गृध्रो महामन्त्री । किंच केनचित्सह तस्य विश्वासकथाप्रसङ्गेनैव तदिङ्गितमवगतं मया यदनेन कोऽप्यस्मद्दुर्गे प्रागेव नियुक्तः ।
 चक्रो ब्रूते - देव काक एवासौ संभवति । राजाह - न कदाचिदेतत् । 
यद्येवं तदा कथं तेन शुकस्याभिभवायोद्योगः कृतः । अपरं च । शुकस्य गमनोत्तत्र विग्रहोत्साहः । स चिरादत्रास्ते । मन्त्री ब्रूते - तथाप्यागन्तुः शङ्कनीयः । राजाह - आगन्तुका हि कदाचिदुपकारका दृश्यन्ते ।
शृणु -
परोऽपि हितवान् बन्धुर्बन्धुरप्यहितः परः ।
अहितो देहजो व्याधिर्हितमारण्यमौषधम् ॥ 98 ॥
अपरं च -
आसीद्बीरवरो नाम शूद्रकस्य महीभृतः ।
सेवकः स्वल्पकालेन स ददौ सुतमात्मनः ॥ 99 ॥ 
चक्रः पृच्छति - कथमेतत् । राजा कथयति -
कथा - 9 
(राजकुमार और उसके पुत्र को बलिदान की कहानी - 9)
अहं पुरा शूद्रकस्य राज्ञः क्रिडासरसि कर्पूरकेलिन्नाम्नो राजहंसस्य पुत्र्या कर्पुरमञ्जर्या सहानुरागवानभवम् । 
तत्र वीरवरो नाम महाराजपुत्रः कुतश्चिद्देशादागत्य राजद्बारमुपगम्य प्रतीहारमुवाच - अहं तावद्वतनार्थी राजपुत्रः राजदर्शनं कारय । 
ततस्तेनासौ राजदर्शनं कारितो ब्रूते - देव यदि मया सेवकेन प्रयोजनमस्ति तदास्मद्बर्तनं क्रियताम् । 
शूद्रक उवाच - किं ते वर्तनम् । वीरवरो ब्रूते - प्रत्यहं सुवर्णशतचतुष्टयम् । राजाह - का ते सामग्री । वीरवरो ब्रूते - द्बौ बाहू तृतीयश्च खड्गः । राजाह - नैतच्छक्यम् ।
तच्छ्रुत्वा वीरवरः प्रणम्य चलितः । अथ मन्त्रिभिरुक्तम् - देव दिनचतुष्टयस्य वर्तनं दत्त्वा ज्ञायतामस्य स्वरूपं किमुपयुक्तोऽयमेतावद्बर्तनं गृह्णात्यनुपयुक्तो वेति । ततो मन्त्रिवचनादाहूय वीरवराय ताम्बूलं दत्त्वा सुवर्णशतचतुष्टयं दत्तं ।
तद्बिनियोगश्च राज्ञा सुनिभृतं निरूपितः । तदर्धं वीरवरेण देवेभ्यो ब्राह्मणेभ्यश्च दत्तम् । स्थितस्यार्धं दुःखितेभ्यः ।
तदवशिष्टं भोज्यव्ययविलासव्ययेन व्ययितम् । एतत्सर्वं नित्यकृत्यं कृत्वा राजद्बारमहर्निशं खड्गपाणिः सेवते । यदा च राजा स्वयं समादिशति तदा स्वगृहमपि याति ।
अथैकदा कृष्णचतुर्दश्यां रात्रौ राजा सकरुणं क्रन्दनध्वनिं शुश्राव । शूद्रक उवाच - कः कोऽत्र द्बारि । 
तेनोक्तम् - देव अहं वीरवरः । राजोवाच - क्रन्दनानुसरणं क्रियताम् । वीरवरो यथाज्ञापयति देवः इत्युक्त्वा चलितः । राज्ञा च चिन्तितम् - नैतदुचितम् । अयमेकाकी राजपुत्रो मया सूचीभेद्ये
तमसि प्रेरितः । तदनु गत्वा किमेतदिति निरूपयामि । ततो राजापि खड्गमादाय तदनुसरणक्रमेण नगराद्बहिर्निर्जगाम । गत्वा च वीरवरेण सा रुदती रूपयौवनसंपन्ना सर्वालंकारभूषिता काचित्स्त्री दृष्ट्रा । पृष्टा च - का त्वम् । किमर्थं रोदिषि इति । स्त्रियोक्तम् - अहमेतस्य शूद्रकस्य राज्ञो लक्ष्मीः । चिरादेतस्य भुजच्छायायां महता सुखेन विश्रान्ता । इदानीमन्यत्र गमिष्यामि । वीरवरो ब्रूते - यत्रापायः संभवति  तत्रोपायोऽप्यस्ति । तत्कथं स्यात्पुनरिहावलम्बनं भगवत्याः । लक्ष्मीरुवाच - यदि त्वमात्मनः पुत्रं शक्तिधरं द्बात्रिंशल्लक्षणोपेतं भगवत्याः सर्वमङ्गलाया उपहारीकरोषि तदाहं पुनरत्र सुचिरं सुखं निवसामि । इत्युक्त्वादृश्याभवत् ।
ततो वीरवरेण स्वगृहं गत्वा निद्राणा स्ववधूः प्रबोधिता पुत्रश्च । तौ निद्रां परित्यज्योत्थायोपविष्टौ । वीरवरस्तत्सर्वं लक्ष्मीवचनमुक्तवान् । 
तच्छ्रुत्वा सानन्दः शक्तिधरो ब्रूते - धन्योऽहमेवंभूतः स्वामिराज्यरक्षार्थं यस्योपयोगः । तत्तात कोऽधुना विलम्बस्य हेतुः । कदापि तावदेवंविध एव कर्मण्येतस्य देहस्य विनियोगः श्लाघ्यः ।
यतः -
धनानि जीवितं चैव परार्थं प्राज्ञ उत्सृजेत् ।
सन्निमित्तं वरं त्यागो विनाशे नियते सति ॥ 100 ॥
शक्तिधरमातोवाच - यद्येतन्न कर्तव्यं तत्केनान्येन कर्मणा मुख्यस्य महावर्तनस्य निष्क्रयो भविष्यति ।  इत्यालोच्य सर्वं सर्वमङ्गलायाः स्थानं गताः । 
तत्र सर्वमङ्गलां संपूज्य वीरवरो ब्रूते - देवि प्रसीद । विजयतां शूद्रको महाराजः गृह्यतामयमुपहारः । इत्युक्त्वा पुत्रस्य शिराश्चिच्छेद । ततो वीरवराश्चिन्तयामास - गृहीतराजवर्तनस्य तावन्निस्तारः कृतः । 
अधुना निष्पुत्रस्य मे जीवनं विडम्बनम् । इत्यालोच्यात्मनः शिरश्छिन्नवान् । ततः स्त्रियापि स्वामिनः पुत्रस्य च शोकार्तया तदनुष्ठितम् ।
एतत्सर्वं श्रुत्वा दृष्ट्वा च स राजा साश्चर्यं चिन्तयामास -
जीवन्ति च म्रियते च मद्विधाः क्षुद्रजन्तवः ।
अनेन सदृशो लोके न भूतो न भविष्यति ॥ 101 ॥

तदेतत्परित्यक्तेन मम राज्येनाप्यप्रयोजनम् । ततः शूद्रकेणापि स्वशिरश्छेत्तुमुल्लासितः खङ्गः ।
अथ भगवत्या सर्वमङ्गलया प्रत्यक्षभूतया राजा हस्ते धृत उक्तश्च - पुत्र प्रसन्नास्मि ते । एतावता साहसेनालम् । जीवनान्तेऽपि तव राज्यभङ्गो नास्ति । राजा च साष्टाङ्गपातं प्रणम्योवाच - देवि किं मे राज्येन । जीवितेन वा किं प्रयोजनम् ? यद्यहमनुकम्पनीयस्तदा ममायुः शेषेणायं सदारपुत्रो वीरवरो जीवतु । अन्यथाहं यथाप्राप्तां गतिं गच्छामि । भगवत्युवाच - पुत्र अनेन ते सत्त्वोत्कर्षेण भृत्यवात्सल्येन च सर्वथा संतुष्टास्मि । गच्छ विजयी भव । अयमपि सपरिवारो राजपुत्रो जीवतु ।
इत्युक्त्वा देव्यदृश्याभवत् । ततो वीरवरः सपुत्रदारो प्राप्तजीवनः स्वगृहं गतः । राजापि तैरलक्षितः सत्वरं प्रासादगर्भं गत्वा तथैव सुप्तः ।
अथ वीरवरो द्बारस्थः पुनर्भूपालेन पृष्टः सन्नाह - देव सा रुदती स्त्री मामवलोक्यादृश्याभवत् । 
न काप्यन्या वार्ता विद्यते । तद्बचनमाकर्ण्य राजाऽचिन्तयत् - कथमयं श्लाघ्यो महासत्त्वः
यतः -
प्रियं ब्रूयादकृपणः शूरः स्यादविकत्थनः ।
दाता नापात्रवर्षी च प्रगल्भः स्यादनिष्ठुरः ॥ 102 ॥
एतन्महापुरुषलक्षणमेतस्मिन्सर्वमस्ति । ततः स राजा प्रातः शिष्टसभां कृत्वा सर्ववृत्तान्तं प्रस्तुत्य प्रसादात्तस्मै कर्णाटकराज्यं ददौ । तत्किमागन्तुको जातिमात्राद्दुष्टः । तत्राप्युत्तमाधममध्यमाः सन्ति ।
चक्रवाको ब्रूते -
योऽकार्यं कार्यवच्छास्ति स किंमन्त्री नृपेच्छया ।
वरं स्वामिमनोदुःखं तन्नाशो न त्वकार्यतः ॥ 103 ॥
वैद्यो गुरुश्र मन्त्री च यस्य राज्ञः प्रियः सदा ।
शरीरधर्मकोषेभ्यः क्षिप्रं स परिहीयते ॥ 104 ॥
पुण्याल्लब्धं यदेकेन तन्ममापि भविष्यति ।
हत्वा भिक्षुमतो लोभान्निध्यर्थी नापितो हतः ॥ 105 ॥
राजा पृच्छति - कथमेतत् । मन्त्री कथयति -
कथा 10
(एक क्षत्रिय, नाई और भिखारीकी कहानी 10 )
अस्त्ययोध्यायां पुरि चूडामणिर्नाम क्षत्रियः । तेन धनार्थिना महता कायक्लेशेन भगवांश्रन्द्रार्धचूडामणिश्चिरमाराधितः। ततः क्षीणपापोऽसौ स्वप्ने दर्शनं दत्त्वा भगवदादेशाद्यक्षेश्वरेणादिष्टः - यत्त्वमद्य प्रातः क्षौरं कृत्वा लगुडहस्तः सन्स्वगृहद्वारि निभृतं स्थास्यसि ।
ततो यमेवागतं प्राङ्गणे भिक्षुकं पश्यसि तं निर्दयं लगुडप्रहारेण हनिष्यसि । ततोसौ भिक्षुः तत्क्षणात्सुवर्णपूर्णकलशो भविष्यति । तेन त्वया यावज्जीवं सुखिना भवितव्यम् । ततस्तथानुष्ठिते तद्बृत्तम् । तच्च क्षौरकरणायानीतेन नापितेनालोक्य चिन्तितम् - अये निधिप्राप्तेरयमुपायः । तदहमप्येवं किं न करोमि । ततः प्रभृति स नापितः प्रत्यहं तथाविधो लगुडहस्तः सुनिभृतं भिक्षोरागमनं प्रतीक्षते। एकदा तेन प्राप्तो भिक्षुर्लगुडेन हत्वा व्यापादितः । तस्मादपराधात्सोऽपि नापितो राजपुरुषैस्ताडितः पञ्चत्वं गतः । अतोऽहं ब्रवीमि - पुण्याल्लब्धं यदेकेन इत्यादि । 
राजाह -
पुरावृत्तकथोद्गारैः कथं निर्णीयते परः ।
स्यान्निष्कारणबन्धुर्वा किं वा विश्वासघातकः ॥ 106 ॥
यातु । प्रस्तुतमनुसंधीयताम् । मलयाधित्यकायां चेच्चित्रवर्णस्तदधुना किं विधेयम् । मन्त्री वदति – देव आगतप्रणिधिमुखान्मया श्रुतं यन्महामन्त्रिणो गृध्रस्योपदेशे चित्रवर्णेनानादरः कृतः । अतोऽसौ मूढो जेतुं शक्यः ।
तथा चोक्तम् -
लुब्धः क्रूरोऽलसोऽसत्यः प्रमादी भीरुरस्थिरः ।
मूढो योधावमन्ता च सुखच्छेद्यो रिपुः स्मृतः ॥ 107 ॥
ततोऽसौ यावदस्मद्दुर्गद्बाररोधं न करोति तावन्नद्यद्रिवनवर्त्मसु तद्बलानि हन्तुं सारसादयः सेनापतयो नियुज्यन्ताम् ।
तथा चोक्तम् -
दीर्घवर्त्मपरिश्रान्तं नद्यद्रिवनसंकुलम् ।
घोराग्निभयसंत्रस्तं क्षुत्पिपासाहितक्लमम् ॥ 108 ॥
प्रमत्तं भोजनव्यग्रं व्याधिदुर्भिक्षपीडितम् ।
असंस्थितमभूयिष्ठं वृष्टिवातसमाकुलम् ॥ 109 ॥
पङ्कपांशुजलाच्छन्नं सुव्यस्तं दस्युविद्रुतम् ।
एवंभूतं महीपालः परसैन्यं विघातयेत् ॥ 110 ॥
अन्यच्च -
अवस्कन्दभयाद्राजा प्रजागरकृतश्रमम् ।
दिवा सुप्तं समाहन्यान्निद्राव्याकुलसैनिकम् ॥ 
1तस्य प्रमादिनो बलं गत्वा यथावकाशं दिवानिशं घ्नन्त्वस्मत्सेनापतयः । तथानुष्ठिते चित्रवर्णस्य सैनिकाः सेनापातयश्च बहवो निहताः । ततश्चित्रवर्णो विषण्णः स्वमन्त्रिणं दूरदर्शिनमाह - तात किमित्यस्मदुपेक्षा क्रियते । किं क्वाप्याविनयो ममास्ति ।
तथा चोक्तम् -
न राज्यं प्राप्तमित्येवं वर्तितव्यमसांप्रतम् ।
श्रियं ह्यविनयो हन्ति जरा रूपमिवोत्तमम् ॥ 112 ॥
अपि च -
दक्षः श्रियमधिगच्छति पथ्याशी कल्यतां सुखमरोगी ।
उद्युक्तो विद्यान्तं धर्मार्थयशांसि च विनीतः ॥ 113 ॥
गृध्रोऽवदत् - देव शृणु -
अविद्बानपि भूपालो विद्यावृद्धोपसेवया ।
परां श्रियमवाप्नोति जलासन्नतरुर्यथा ॥ 114 ॥
अन्यच्च -
पानं स्त्री मृगया द्यूतमर्थदूषणमेव च ।
वाग्दण्डयोश्च पारुष्यं व्यसनानि महीभुजाम् ॥ 115 ॥
किं च -
न साहसैकान्तरसानुवर्तिना
न चाप्युपायोपहतान्तरात्मना ।
विभूतयः शक्यमवाप्तुमूर्जिता
नये च शौर्ये च वसन्ति संपदः ॥ 116 ॥
त्वया स्वबलोत्साहमवलोक्य साहसैकरसिना मयोपन्यस्तेष्वपि मन्त्रेष्वनवधानं वाक्पारुष्यं च कृतम् । अतो दुर्नीतेः फलमिदमनुभूयते ।
तथा चोक्तम् -
दुर्मन्त्रिणं किमुपयान्ति न नीतिदोषाः
संतापयन्ति कमपथ्यभुजं न रोगाः ।
कं श्रीर्न दर्पयति कं न निहन्ति मृत्युः
कं स्त्रीकृता न विषयाः परितापयन्ति ॥ 117 ॥
अपरं च -
मुदं विषादः शरदं हिमागम -
स्तमो विवस्वान् सुकृतं कृतघ्नता ।
प्रियोपपत्तिः शुचमापदं नयः
श्रियः समृद्धामपि हन्ति दुर्नयः ॥ 118 ॥
ततो मयाप्यालोचितम् - प्रज्ञाहीनोऽयं राजा । नो चेत्कथं नीतिशास्त्रकथाकौमुदीं वागुल्काभिस्तिमिरयति 
यतः -
यस्य नास्ति स्वयंप्रज्ञा शास्त्रं तस्य करोति किम् ।
लोचनाभ्यां विहीनस्य दर्पणः किं करिष्यति ॥ 119 ॥
तेनाहमपि तूष्णीं स्थितः । अथ राजा बद्धाञ्जलिराह - तात अस्त्वयं ममापराधः । इदानीं यथाहमवशिष्टबलसहितः प्रत्यावृत्य विन्ध्याचलं गच्छामि तथोपदिश । गृध्रः स्वगतं चिन्तयति -  क्रियतामत्र प्रतीकारः ।
यतः -
देवतासु गुरौ गोषु राजसु ब्राह्मणेषु च ।
नियन्तव्यः सदा कोपो बालवृद्धीतुरेषु च ॥ 120 ॥
मन्त्री विहस्य ब्रूते - देव मा भैषीः । समाश्वसिहि । शृणु देव ।
मन्त्रिणां भिन्नसंधाने भिषजां सांनिपातिके ।
कर्मणि व्यज्यते प्रज्ञा सुस्थे को वा न पण्डितः ॥ 121 ॥
अपरं च -
आरभन्तेऽल्पमेवाज्ञाः कामं व्यग्रा भवन्ति च ।
महारम्भाः कृतधियस्तिष्ठन्ति च निराकुला ॥ 122 ॥ 
तदत्र भवत्प्रतापादेव दुर्गं भङ्क्त्वा कीर्तिप्रतापसहितं त्वामचिरेण कालेन विन्ध्याचलं नेष्यामि ।   राजाह - कथमधुना स्वल्पबलेन तत्संपद्यते । गृध्रो वदति - देव सर्वं भविष्यति । यतो विजिगीषोरदीर्घसूत्रता विजायसिद्धेरवश्यंभावः । तत्सहसैव दुर्गाद्वारावरोधः क्रियताम् । अथ प्रणिधिना बकेनागत्य हिरण्यगर्भस्य कथितम् - देव स्वल्पबल एवायं राजा चित्रवर्णो गृध्रस्य मन्त्रोपष्टम्भादागत्य दुर्गद्वारावरोधं करिष्यति । राजहंसो ब्रूते – सर्वज्ञ किमधुना विधेयम् । चक्रो ब्रूते -  स्वबले सारासारविचारः क्रियताम् । तज्ज्ञात्वा सुवर्णवस्त्रादिकं यथार्हं प्रसादप्रदानं क्रियताम् ।
यतः -
यः काकिनीमप्यपथप्रपन्नां
समुद्धरेन्निष्कसहस्रतुल्याम् ।
कालेषु कोटिष्वपि मुक्तहस्त 
स्तं राजसिंहं न जहाति लक्ष्मीः ॥ 123 ॥
अन्यच्च -
क्रतौ विवाहे व्यसने रिपुक्षये 
यशस्करे कर्मणि मित्रसंग्रहे ।
प्रियासु नारीष्वधनेषु बन्धुषु
ह्यतिव्ययो नास्ति नराधिपाष्टसु ॥ 124 ॥
यतः -
मूर्खः स्वल्पव्ययत्रासात्सर्वनाशं करोति हि ।
कः सुधीस्त्यजते भाण्डं शुल्कस्यैवातिसाध्वसात् ॥ 125 ॥
राजाह - कथमिह समयेऽतिव्ययो युज्यते । उक्तं च –
आपदर्थे धनं रक्षेत् –
मन्त्री ब्रूते – श्रीमतः कथमापदः । राजाह - कदाचिच्चलते लक्ष्मीः । मन्त्री ब्रूते - संचितापि विनश्यति || 126 ||
 तद्देव कार्पण्यं विमुच्य दानमानाभ्यां पुरस्क्रियन्ताम् ।
तथा चोक्तम् -
परस्परज्ञाः संहृष्टास्त्यक्तुं प्राणान्सुनिश्चिताः ।
कुलीनाः पूजिताः सम्यग्विजयन्ते द्बिषद्बलम् ॥ 126 ॥
अपरं च -
सुभटाः शीलसंपन्नाः संहताः कृतनिश्चयाः ।
अपि पञ्चशतं शूरा मृदन्ति रिपुवाहिनीम् ॥ 127 ॥
किं च -
शिष्टैरप्यविशेषज्ञ उग्रश्च कृतनाशकः ।
त्यज्यते किं पुनर्नान्यैश्चाप्यात्मम्भरिर्नरः ॥ 128 ॥
यतः -
सत्यं शौर्यं दया त्यागो नृपस्यैते महागुणाः ।
एतैस्त्यक्तो महीपालः प्राप्नोति खलु वाच्यताम् ॥ 129 ॥
ईदृशि प्रस्तावेऽमात्यास्तावदवश्यमेव पुरस्कर्तव्याः ।
तथा चोक्तम् -
यो येन प्रतिबद्धः स्यात्सह तेनोदयी व्ययी ।
स विश्वस्तो नियोक्तव्यः प्राणेषु च धनेषु च ॥ 130 ॥
यतः -
धूर्तः स्त्री वा शिशुर्यस्य मन्त्रिणः स्युर्महीपतेः ।
अनीतिपवनक्षिप्तः कार्याब्धौ स निमज्जति ॥ 131 ॥
शृणु देव -
हर्षक्रोधौ यतौ यस्य शास्त्रार्थे प्रत्ययस्तथा ।
नित्यं भृत्यान्ववेक्षा च तस्य स्याद्धनदा धरा ॥ 132 ॥
येषां राज्ञा सह स्यातामुच्चयापचयौ ध्रुवम् ।
अमात्या इति तान्राजा नावमन्येत्कदाचन ॥ 133 ॥ 
यतः -
महीभुजो मदान्धस्य विषमे कार्यसागरे ।
स्खलतो हि करालम्बः सुहृत्सचिवचेष्टितम् ॥ 134 ॥
अथागत्य प्रणम्य मेघवर्णो ब्रूते - देव दृष्टिप्रसादं कुरु । एष युद्धार्थीं विपक्षो दुर्गद्बारि वर्तते । तद्देवपादादेशाद्बहिर्निःसृत्य स्वविक्रमं दर्शयामि । तेन देवपादानामानृण्यमुपगच्छामि । चक्रो ब्रूते - मैवम् । यदि बहिर्निःसृस्य योद्धव्यं तदा दुर्गाश्रयणमेव निष्प्रयोजनम् ।
अपरं च -
विषमोपि यथा नक्रः सलिलान्निःसृतो वशः ।
वनाद्बिनिर्गतः शूरः सिंहोऽपि स्याच्छृगालवत् ॥ 135 ॥
देव स्वयं गत्वा दृश्यतां युद्धम् ।
यतः -
पुरस्कृत्य बलं राजा योधयेदवलोकयन् ।
स्वामिनाधिष्ठितः श्वापि किं न सिंहायते ध्रुवम् ॥ 136 ॥
अनन्तरं ते सर्वे दुर्गद्बारं गत्वा महाहवं कृतवन्तः । अपरेद्युश्चित्रवर्णो राजा गृध्रमुवाच - तात स्वप्रतिज्ञातमधुना निर्वाहय । गृध्रो ब्रूते - देव शृणु तावत् ।
अकालसहमत्यल्पं मूर्खव्यसनिनायकम् ।
अगुप्तं भीरुयोधं च दुर्गव्यसनमुच्यते ॥ 137 ॥
तत्तावदत्र नास्ति ।
उपजापश्चिरारोधोऽवस्कन्दस्तीव्रपौरुषम् ।
दुर्गस्य लङ्घनोपायाश्चत्वारः कथिता इमे ॥ 138 ॥
अत्र यथाशक्ति क्रियते यत्नः (कर्णे कथयति) एवमेवम् । ततोऽनुदित एव भास्करे चतुर्ष्वपि दुर्गद्बारेषु प्रवृत्ते युद्धे दुर्गाभ्यन्तरगृहेष्वेकदा काकैरग्निर्निक्षिप्तः । ततः गृहीतं गृहीतं दुर्गम् इति कोलाहलं श्रुत्वानेकगृहेषु च प्रदीप्तं पावकं प्रत्यक्षेणावलोक्य राजहंसस्य सैनिकास्तथान्ये दुर्गवासिनः सत्वरं ह्रदं प्रविष्टाः ।
यतः -
सुमन्त्रितं सुविक्रान्तं सुयुद्धं सुपलायितम् ।
कार्यकाले यथाशक्ति कुर्यान्न तु विचारयेत् ॥ 139 ॥
राजहंसश्च सुखिस्वभावान्मन्दगतिः सारसद्बितीयश्च चित्रवर्णस्य सेनापतिना कुक्कुटेनागत्य वेष्टितः । हिरण्यगर्भः सारसमाह - सारस सेनापते ममानुरोधादात्मानं न व्यापादयिष्यसि । त्वमधुना गन्तुं समर्थः । तद्गत्वा जलं प्रविश्यात्मानं परिरक्ष ।
अस्मत्पुत्रं चूडामणिनामानं सर्वज्ञसंमत्या राजानं करिष्यसि । सारसो ब्रूते - देव न वक्तव्यमेवं दुःसहं वचः ।
यावच्चन्द्रार्कौ दिवि तिष्ठतस्तावद्बिजयतां देवः । अहं देवदुर्गाधिकारी मन्मांसासृग्विलिप्तेन द्बारवर्त्मना प्रविशतु शत्रुः ।
अपरं च -
दाता क्षमी गुणग्राही स्वामी दुःखेन लभ्यते ।
राजाह - सत्यमेवैतत् ।
किंतु -
शुचिर्दक्षोऽनुरक्तश्च जाने भृत्योऽपि दुर्लभः ॥ 140 ॥
सारसो ब्रूते - अन्यच्च शृणु देव ।
यदि समरमपास्य नास्ति मृत्यो
र्भयमिति युक्तमितोऽन्यतः प्रयातुम् ।
अथ मरणमवश्यमेव जन्तोः 
किमिति मुधा मलिनं यशः क्रियेत ॥ 141 ॥
अन्यच्च -
भवेऽस्मिन्पवनोद्धान्तवीचिविभ्रमभङ्गुरे ।
जायते पुण्ययोगेन परार्थे जीवितव्ययः ॥ 142 ॥
स्वाम्यमात्यश्च राष्ट्रं च दुर्गं कोशो बलं सुहृत् ।
राज्याङ्गानि प्रकृतयः पौराणां श्रेणयोऽपि च ॥ 143 ॥ 
देव त्वं च स्वामी सर्वथा रक्षणीयः ।
यतः -
प्रकृतिः स्वामिना त्यक्ता समृद्धापि न जीवति ।
अपि धन्वन्तरिर्वैद्यः किं करोति गतायुषि ॥ 144 ॥
अपरं च -
नरेशे जीवलोकोऽयं निमीलति नीमीलति ।
उदेत्युदीयमाने च रवाविव सरोरुहम् ॥ 145 ॥
अथ कुक्कुटेनागत्य राजहंसस्य शरीरे खरतरनखाघातः कृतः । ततः सत्वरमुपसृत्य सारसेन स्वदेहान्तरितो राजा । अनन्तरं कुक्कुटेन नखमुखप्रहारैर्जर्जरीकृतेन सारसेन स्वाङ्गेनाच्छाद्य प्रेर्य राजा जले क्षिप्तः । कुक्कुटसेनापतिश्च चञ्चुप्रहारेण व्यापादितः । अथ चित्रवर्णो राजा दुर्गं प्रविश्य दुर्गावस्थितं द्रव्यं ग्राहयित्वा बन्दिभिर्जयशब्दैरानन्दितः स्वस्कन्धावारं जगाम ॥
      अथ राजपुत्रैरुक्तम् - तस्मिन्राजबले स पुण्यवान् सारस एव येन स्वदेहत्यागेन स्वामी रक्षितः ।
उक्तं चैतत् -
जनयन्ति सुतान् गावः सर्वा एव गवाकृतीन् ।
विषाणोल्लिखितस्कन्धं काचिदेव गवां पतिम् ॥ 146 ॥
विष्णुशर्मोवाच - स तावद्बिद्याधरीपरिजनः स्वर्गसुखमनुभवतु महासत्त्वः ।
तथा चोक्तम् -
आहवेषु च ये शूराः स्वाम्यर्थे त्यक्तजीविताः ।
भर्तृभक्ताः कृतज्ञाश्च ते नराः स्वर्गगामिनः ॥ 147 ॥
यत्र यत्र हतः शूरः शत्रुभिः परिवेष्टितः ।
अक्षयाँल्लभते लोकान्यदि क्लैब्यं न गच्छति ॥ 148 ॥
विग्रहः श्रुते भवद्भिः राजपुत्रैरुक्तम् - श्रुत्वा सुखिनो भूता वयम् ।
विष्णुशर्माऽब्रवीत् – अपरमप्येवमस्तु -
विग्रहः करितुरङ्गपत्तिभि-
र्नो कदापि भवतां महीभृताम् ।
नीतिमन्त्रपवनैः समाहताः
संश्रयन्तु गिरिगह्णरं द्बिषः ॥ 149 ॥
इति हितोपदेशे विग्रहो नाम तृतीयः कथासंग्रहः समाप्तः। 
