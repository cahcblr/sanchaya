प्रतिमानाटकम्/प्रथमोऽङ्कः

पात्राणि

सूत्रधार: 

नटी 

विजया --- प्रतिहारी । 

काञ्चुकीय: --- 

अवदातिका --- चेटी सीताया: । 

सीता --- रामपत्नी । 

राम: --- दशरथस्य ज्येष्ट: पुत्र: । 

लक्ष्मण: -- दशरथस्य पुत्र:

भरत: --- दशरथस्य पुत्र: । 

शत्रुघ्न: -- दशरथस्य पुत्र:

राजा दशरथ: --- कोसलाधिप: ।
 	
नन्दिनिका --- अपरा चेटी सीताया: । 

चेटी 

सुमन्त्र: --- दशरथस्य सारथि: । 

कौसल्या --- दशरथस्य पट्टमहिषी --- रामस्य जननी । 

सुमित्रा --- दशरथस्य महिषी --- माता लक्ष्मणस्य शत्रुघ्नस्य च । 

कैकेयी --- दशरथस्य महिषी ---- माता भरतस्य । 

सुधाकर: --- 

भट: --- 

देवकुलिक: --- प्रतिमागृहरक्षक: 

सूत: --- भरतस्य 

तापसी --- 

रावण: --- राक्षसराजः--- लङ्केश्वर: 
 	
वृद्धतापसौ नन्दिलक: च --- जनस्थानवासिन:

प्रतिमानाटकम् - स्थापना।

नान्द्यन्ते तत: प्रविशति सूत्रधार:।) 

सूत्रधार: 

सीताभव: पातु सुमन्त्रतुष्ट: 
सुग्रीवराम: सहलक्ष्मणश्र्च। 
यो रावणार्यप्रतिमश्र्च देव्या 
विभीषणात्मा भरतोऽनुसर्गम्॥1॥ 
(नेपथ्याभिमुखमवलोक्य।) 
आर्येें, इतस्तावत्। 
(प्रविश्य) 
नटी - अय्य इआम्हि। (आर्य, इयमस्मि।) 
सूत्रधार: - आर्यें, इदमेवेदानीं शरत्कालमधिकृत्य गीयतां तावत्। 
नटी - अय्य, तह। (गायति।)(आर्य, तथा) 
सूत्रधार: - अस्मिन् हि काले 
चरति पुलिनेषु हंसी काशांशुकवासिनी सुसंहृष्टा। 
(नेपथ्ये) 
अय्य, अय्य। (आर्य, आय।) 
(आकण्र्य।) 
सूत्रधार: - भवतु विज्ञातम् 
मुदिता नरेन्द्रभवने त्वरिता प्रतिहाररक्षीव॥2॥ 
(निष्क्रान्तौ।) 

स्थापना।

प्रथमोऽङ्क:

(प्रविश्य।) 
प्रतिबारी - अय्य को इह कञ्चुईआणं संणिहिदो। (आर्य के इह काञ्चुकीयानां संनिहित:।) 
काञ्चुकीय: - भवति, अयमस्मि। किं क्रियताम्। 
प्रतिहारी - अय्य! महाराओ देवासुरसङ्गामेसु अप्पडिहदमारहो दसरहो आणवेदिसिग्धं भट्टिदारअस्स रामस्स रज्जप्पहाव,ञ्जोअकारआ अहिसेअसम्भारा 
आणीअन्तु त्ति। (आर्य, महाराजो देवासुरसङ्ग्रामेष्वप्रतिहतमहारथो दशरथ आज्ञापयति। शीघ्रं भर्तृदारकस्य रामस्य राज्यप्रभावसंयोगकारका 
अभिषेकसम्भारा आनीयन्तामिति।) 
काञ्चुकीय: - भवति, यदाज्ञप्तं महाराजेन, तत् सर्वमुपस्थापितम्। पश्य। 

छत्रं सव्यजनं सनन्दिपटहं भद्रासनं कल्पितं 
न्यस्ता हेममया: सदर्भकुसुमास्तीर्थाम्बुपूर्णा घटा:। 
युक्त: पुष्यरथश्र्च मन्त्रिसहिता: पौरा: समभ्यागता: 
सर्वस्यास्य हि मङ्गलं स भगवान् वेद्यां वसिष्ठ: स्थित:॥ 3॥ 
प्रतिहारी - जइ एव्वं, सोहणं किदं। (यद्येवं, शोभनं कृतम्।) 
काञ्चुकीय: - हन्त भो: 
इदानीं भूमिपालेन 
कृतकृत्या: कृता: प्रजा:। 
रामाभिधानं मेदिन्यां 
शशाङ्कमभिषिञ्चता॥4॥ 
प्रतिहारी - तुवरदु तुवरदु दाणि अय्यो। (त्वरतां त्वरतामिदानीमार्य:।) 
काञ्चुकीय: - भवति! इदं त्वर्यते। 
(निष्क्रान्त:) 
प्रतिहारी - (परिक्रम्यावलोक्य)अय्य! संभवअ! संभवअ! गच्छ तुवं तुवं पि महाराअवअणेण अय्यपुरोहिदं जहोपआरेण तुवारेहि। (अन्यतो गत्वा।) 
सारसिए! सरसिए! सङ्गीदयाळं गच्छिअ नाडईआणं विण्णेवेहि-काळसंवादिणा णाडएण सज्जा होह त्ति। जाव अहं वि सव्वं किदं त्ति 
महाराअस्स णिवेदेमि। (निष्क्रान्ता।) (आर्य! सम्भवक! सम्भवक! गच्छ, त्वमपि महाराजवचनेनार्यपुरोहितं यथोपचारेण त्वरय। अन्यतो 
गत्वा सारसिके! सारसिके! सङ्गीतशालां गत्वा नाटकीयानां विज्ञापयकालसंवादिना नाटकेन सज्जा भवतेति। यावदहमपि सर्वं 
कृतमिति महाराजाय निवेदयामि।) 
अवदातिका - अहो अच्चाहिदं। परिहामेण वि हमं वक्कळं उवणअन्तीए मम एतिअं आसी, किं पुण ळोभेण परधणं हरन्तस्स। हसिदुं विअ इच्छमि। ण 
खु एआइणीए हसिदव्वं। (अहो अत्याहितम्। परिहासेनापीमं वल्कलमुपनयन्त्या ममैतावद् भयमासीत् किं पुनर्लोभेन परधनं हरत:। 
हसितुमिवेच्छामि। न खल्वेकाकिन्या हसितव्यम्।) 
सीता - हञ्जे, ओदादीअ परिसङ्किदवण्णा विअ दिस्सइ। किं णु हु विअ एदं। (हञ्जे, अवदातिका परिशङ्कितवर्णेव दृश्यते। किन्नु खल्विवैतत्।) 
चेटी - भट्टिणि! सुळहावराहो परिअणे णाम। अवरज्झा भविस्सदि। (भट्टिनि, सुलभापराध:! परिजनो नाम। अपराद्धा भविष्यति।) 
सीता - णहि णहि। हसिदुं विअ इच्छदि। (नहि नहि, हसितुमिवेच्छति।) 
अवदातिका - (उपसृत्य।) जेदु भट्टिणी! भट्टिणि ण सु अहं अवरज्झा। (जयतु भट्टिनी, भट्टिनि! न खल्वहमपराद्धा।) 
सीता - का तुमं पुच्छदि। ओदादिए! किं एदं वामहत्थपरिगहिदं । (का त्वां पृच्छति। अवदातिके! किमेतद् वामहस्तपरिगृहीतम्।) 
अवदातिका - भट्टिणि! इदं वक्कळं। (भट्टिनि! इदं वल्कलम्।) 
सीता - वक्कळं किस्स आणीदं। (वल्कलं कस्मादानीतम्।) 
अवदातिका - सुणादु भट्टिणी। णेवच्छपाळिणी अय्यरेवा णिव्वुत्तरङ्गप्पओअणं असोअरुक्खस्स एक्कं किसळअं अम्हेहि जाइदा आसि। ण अ ताए 
दिण्णं। तदो अरिहदि अवराहो त्ति इदं गाहिदं। (शृणोतु भट्टिनी। नोपथ्यपालिन्यार्यरेवा निवृत्तरङ्गप्रयोजनमशोकवृक्षस्यैकं 
किसलयमस्माभिर्याचितासीत्। न च तया दत्तम्। ततोऽर्हत्यपराध इतीदं गृहीतम्।) 
सूता - पावअं किदं। गच्छ, णिय्योदेहि। (पापकं कृतम्। गच्छ, निर्यातय।) 
अवदातिका - भट्टिणि! परिहासणिमित्तं खु मए एदं आणीदं। (भट्टिनि! परिहासनिमित्तं खलु मयैतदानीतम्।) 
 	
सीता - उम्मत्तिए! एवं दोसो वड्ढइ। गच्छ णिय्यादेहि, णिय्यादेही। (उन्मत्तिके! एवं दोषो वर्धते। गच्छ, निर्यातय, निर्यातय।) 
अवदातिका - जं भट्टिणी आणवेदि। (यद् भट्टिन्याज्ञापयति।) (प्रस्थातुमिच्छति।) 
सीता - हळा! एहि दाव। (हला! एहि तावत्।) 
अवदातिका - भट्टिणि! इअम्हि। (भट्टिनि! इयमस्मि।) 
सीता - हळा! किं णु मम वि दाव सोहदि। (हला! किन्नु खलु ममापि तावत् शोभते।) 
अवदातिका - भट्टिणि! सव्वसोवणीअं सुरूवं णाम। अळङ्करोदु भट्टिणी (भट्टिनि! सर्वशोभनीयं सुरूपं नाम! अलङ्करोतु भट्टिनी।) 
सीता - अणोहि गाव। हला! पेक्ख, किं दाणिं सोहदि। (आनय तावत्। (गृहीत्वालंकृत्य।) हला! पश्य, किमिदानीं शोभते)? 
अवदातिका - तव खु सोहदिणाम। सोवण्णिअं विअ वक्कळं संवुत्तं। (तव खलु शोभते नाम। सौवर्णिकमिव वल्कलं संवृत्तम्।) 
सीता - हञ्जे! तुवं किञ्चि ण भणासि। (हञ्जे! त्वं किञ्चिन्न भणसि।) 
चेटी - णत्थि वाआए पओअणं। इमे पहरिसिदा तणूरुहा मन्तेन्ति। (पुलकं दर्शयति।)(नास्ति वाचा प्रयोजनम्। इमानि प्रहर्षितानि तनूरुहाणि 
मन्त्रयन्ते।) 
सीता - हञ्जे आदंसअं दाव आणेहि!(हञ्जे! आदर्शं तावदानय।) 
चेटी - जं भट्टिणी आणवेदि। (निष्क्रम्य प्रविश्य।)भट्टिणि! अअं आदंसओ। (यद् भट्टिन्याज्ञापयत्ति। भट्टिनि! अयमादर्श:।) 
चेटी - (चेटीमुखं विलोक्य) चिठ्ठदु दाव आदंसओ। तुवं किं वि वत्तुकामा विअ। (तिष्ठतु तावदादर्श:। त्वं किमपि वक्तुकामेव।) 
टेटी - भट्टिणि, एवं मए सुदं। अय्यबाळाई कञ्चुई भणादि - अहिसेओ अहिसेओ त्ति। (भट्टिनि!एवं मया श्रुतम्। आर्यबालाकि: कञ्चुकी 
भणति - अभिषेकोऽभिषेक इति।) 
सीता - कोनि भट्टा रज्जे भविस्सत्ति। (कोपि भर्ता राज्ये भविष्यति।) 
(प्रविश्यापरा) 
चेटी - भट्टिणि! पिअक्खाणिअं पिअक्खाणिअं। (भट्टिनि, प्रियाख्यानिकं प्रियाख्यानिकम्।) 
सीता - किं किं पडिच्छिअ मन्तेसि। (किं किं प्रतीष्य मन्त्रयसे।) 
चेटी - भट्टिदारओ किळ अहिसिञ्चीअदि। (भर्तृदारक: किलाभिषिच्यते।) 
सीता - अवि तादो कुसळी। (अपि तात: कुशली।) 
चेटी - महाराएण एव्व अहिसिञ्जीअदि। (महाराजेनैवाभिषिच्यते।) 
सीता - जइ एवं दुदीअं मे पिअं सुदं। विसाळदरं उच्छङ्गंकारेहि। (यद्येवं, द्वितीयं मे प्रियं श्रुतम्। विशालतरमुत्सङ्गे कुरु।) 
चेटी - भट्टिणि! तह। (तथा करोति।) (भट्टिनि! तथा।) 
(सीता आभरणान्यवमुच्य ददाति।) 
चेटी - भट्टिणि! पटहसद्दो विअ । (भट्टिनि! पटहशब्द इव।) 
सीता - सो एव्वं (स एव) 
 	
चेटी - एक्कपदे ओद्यट्टीअ तुह्णीओ पटहसदो संवुत्तो। (एकपदे अवघट्टित तूष्णीक: पटहशब्द: संवृत्त:।) 
सीता - को णु खु उग्धादो अहिसेअस्स। अहव बहुवुत्तन्ताणि राअउळाणि णाम। (को नु खलूद्घातोऽभिषेकस्य। अथवा बहुवृत्तान्तानि 
राजकुलानि नाम।) 
चेटी - भट्टिणि, एवं मए सुदं-भट्टिदारअं अहिसिञ्चिअ महाराओ वणं गमिस्सदि त्ति। (भट्टिनि! एवं मयाश्रुतं-भर्तृदारकमभिषिच्य महाराजो वनं 
गमिष्यतीति।) 
सीता - जइ एव्वं, ण सो अहिसेओदओ मुहोदअं णाम। (यद्येवं, न तदभिषेकोदकं, मुखोदकं नाम।) 
(तत: प्रविशति राम:।) 
राम: - हन्त भो:। 
आरब्धे पटहे स्थिते गुरुजने भद्रासने लङ्घिते 
स्कन्धोच्चारणनम्यमानवदनप्रच्योतितोये घटे । 
राज्ञाहूय विसर्जिते मयि जनो धैर्येण मे विस्मित: 
स्व: पुत्र: कुरुते पितुर्यदि वच: कस्तत्र भो:! विस्मय: ॥ 5 ॥ 
अवदातिका - भट्टिणि! भट्टिदारओ खु आअच्छइ। णावणीदं वक्कलं। (भट्टिनि! भर्तृदारक: खल्वाहच्छति। नापनीतं वल्कलम्।) 
राम: - मैथिलि! किमास्यते। 
सीता - हं अय्यठत्तो। जेदु अय्यउत्तो। (हं आर्यपुत्र:। जयत्वार्यपुत्र:।) 
राम: - मैथिलि! आस्यताम्। (उपविशति।) 
सीता - जं अय्यउत्तो आणवेदि। (उपविशति।) (यद् आर्यपुत्र आज्ञापयति।)
अवदातिका - भट्टिणि! सो एव्व भट्टिदारअस्स वेसो। अळिअं विअ एदं भवे। (भट्टिनि! स एव भर्तृदारकस्य वेष:। अलीकमिवैतद् भवेत्।) 
सीता - तादिसो जणो अळिअं ण मन्तेदि। अहव बहुवुत्तन्ताणि राअउळाणि णाम। (तादृशो जनोऽलीकं न मन्त्रयते। अथवा बहुवृत्तान्तानि 
राजकुलानि नाम।) 
राम: - मैथिलि! किमिदं कथ्यते। 
सीता - ण खु किञ्चि। इअं दारिआ भणादि - अहिसेओ अहिसेओ त्ति।(न खलु किंचित्। इयं दारिका भणति-अभिषेकोऽभिषेक इति।) 
राम: - अवगच्छमि ते कौतूहलम्। अस्त्यभिषेक:। श्रूयताम्। अद्यास्मि महाराजेनोपाध्याया- मात्यप्रकृतिजनसमक्षमेकप्रकारसंक्षिप्तं कोसलराज्यं 
कृत्वा बाल्यस्तमङ्कामारोप्य मातृगोत्रं स्निग्धमाभाष्य पुत्र! प्रतिगृह्यता राज्यमित्युक्त:। राज्यम् इत्युक्त:। 
सीता - तदाणीं अय्यउत्तेण किं भणिदं। (तदानीमार्यपुत्रेण किं भणितम्।) 
राम: - मैथिलि! त्वं तावत् किं तर्कयसि। 
सीता - तक्केमि अय्यउत्तेण अभणिअ किञ्चि दिग्धं णिस्ससिए महारा-अस्स पवादमूळेसु पडिअं त्ति। (तर्कयाम्यार्यपुत्रेणाभणित्वा किञ्चिद् दीर्घं 
नि:श्वस्य महाराजस्य पादमूलयो: पतितमिति।) 
राम: - सुष्ठु तर्कितम्। अल्पं तुल्यशीलानि द्वन्द्वनि सृज्यन्ते। तत्र हि पादयोरस्मि पतित:। 
समं बाष्पेण पतता तस्योपरि ममाप्यध:। 
पितुर्मे क्लेदितौ पादौ ममापि क्लेदितं शिर:॥6॥ 
सीता - तदो तदो। (ततस्तत:।) 
 	
राम: - ततोऽप्रतिगृह्ममाणोष्वनुनयेषु आसन्नजरादोषै: स्वै प्राणैरस्मि शापित:। 
सीता - तदो तदो। (ततस्तत:।) 
राम: - ततस्तदानीं, 
शत्रुघ्नलक्ष्मणगृहीतघटेऽभिषेके 
छत्रे स्वयं नृपतिना रुदता गृहीते। 
सम्भ्रान्तया किमपि मन्थरया च कर्णे 
राज्ञ: शनैरभिहितं च न चास्मि राजा॥7॥ 
सीता - पिअं मे। महाराओ एव्व महाराओ, अय्यउत्तो एव्व अय्यउत्तो। (प्रियं मे। महाराज एव महाराज:, आर्यपुत्र एवार्यपुत्र:।) 
राम: - मैथिलि, किमर्थं विमुक्तालङ्कारासि। 
सीता - ण खु दाव, आवज्झामि। (न तावद्, आबध्नामि।) 
राम: - न खलु। प्रत्यग्रावतारितैर्भूषणैर्भवितव्यम्। तथाहि - 
कर्णौ त्वरापहृतभूषणभुग्नपाशौ 
संस्रंसिताभंरणगौरतलौ च हस्तौ। 
एतानि चाभरणभारनतानि गात्रे 
स्थानानि नैव समतामुपयान्ति तावत् ॥ 8 ॥ 
सीता - पारेदि अय्यउत्तो अळिअं पि सच्चं विअ मन्तेदुं। (पारयत्यार्यपुत्रोऽलीकमपि सत्यमिव मन्त्रयितुम्।) 
राम: - तेन हि अलङ्क्रियताम्। अहमादर्शं धारयिष्ये। (तथा कृत्वा निर्वण्य।) तिष्ठ। 
आदर्शे वल्कलानीव किमेते सूर्यरश्मय:। 
हसितेन परिज्ञातं क्रीडेयं नियमस्पृहा ॥ 9 ॥ 
अवदातिके, किमेतत्। 
अवदातिका - भट्टा! किण्णु हु सोहदि ण सोहदित्ति कोदूहळेण आवज्झा। (भर्त:! किन्नु खलु शोभते न शोभत इति कौतूहलेनाबद्धानि।) 
राम: - मैथिलि! किमिदम्। इश्वाकूणां वृद्धालङ्कारस्त्वया धार्यते।अस्त्यस्माकं प्रीति: । आनय। 
सीता - मा खु मा खु अय्यउत्तो अमङ्गळं भणादु। (मा खलु मा खल्वार्यपुत्रोऽमङ्गलं भणतु।) 
राम: - मैथिलि, किमर्थं वारयसि। 
सीता - उज्झिदाहिसेअस्स अय्यउत्तस्स अमङ्गळं विअ मे पडिआदिं। (उज्झिताभिषेकस्यार्यपुत्रस्यामङ्गलमिव मे प्रतिभाति।) 
राम: - मा स्वयं मन्युमुत्पाद्य परिहासे विशेषत: । 
शरीरार्धेन मे पूर्वमाबद्धा हि यदा त्वया ॥ 10 ॥ 
(नेपथ्ये) 
हा हा महाराज:। 
सीता - अय्यउत्त! किं एदं। (आर्यपुत्र, किमेतत्।) 
राम: - (आकण्र्य) 
 	
नारीणां पुरुषाणां च निर्मर्यादो यदा ध्वनि:। 
सुव्यक्तं प्रभवामीति मूले दैवेन ताडितम् ॥ 11 ॥ 
तूर्णं ज्ञायतां शब्द:। 
(प्रविश्य) 
काञ्चुकीय: - परित्रायतां परित्रायताम्। 
राम: - आर्य! क: परित्रातव्य:। 
काञ्चुकीय: - महाराज:। 
राम: - महाराज इति। आर्य! ननु वक्तव्यम्, एकशरीरसंक्षिप्ता पृथिवी रक्षितव्येति। अथ कुत उत्पन्नोऽयं दोष:। 
काञ्चुकीय: - स्वजनात्। 
राम: -- स्वजनादिति। हन्त नास्ति प्रतीकार:। 
काञ्चुकीय: - तत्रभवत्या: कैकेय्या:। 
राम: - किमम्बाया:। तेन हि उदर्केण गुणेनात्र भवितव्यम्। 
काञ्चुकीय: - कथमिव। 
राम: - श्रूयतां, 
यस्या: शक्रसमो भर्ता मया पुत्रवती च या । 
फले कस्मिन् स्पृहा तस्या येनाकार्यं करिष्यति ॥ 13 ॥ 
काञ्चुकीय: - कुमार! अलमुपहतासु स्त्रीबुद्धिषु स्वमार्जवमुपनिक्षेप्तुम्। तस्या एव खलु वचनाद् भवदभिषेको निवृत्त:। 
राम: - आर्य, गुणा: खल्वत्र। 
काञ्चुकीय: - कथमिव। 
राम:- श्रूयतां, 
वनगमननिवृत्ति: पार्थिवस्यैव ताव- 
न्मम पितृपरवत्ता बालभाव: स एव। 
नवनृपतिविमर्शे नास्ति शङ्का प्रजाना- 
मथ च न परिभोगैर्वञ्चिता भ्रातरो मे ॥ 14 ॥ 
काञ्चुकीय: - अथ च तयानाहूतोपसृतया भरतोऽभिषिच्यतां राज्य इत्युक्तम्। अत्राप्यलोभ:। 
राम: - आर्यं! भवान् खल्वस्मत्पक्षपातादेव नार्थमवेक्षते। कुत:, 
शुल्के विपणितं राज्यं पुत्रार्थे यदि याच्यते। 
तस्या: लोभोऽत्र नास्माकं भ्रातुराज्यापहरिणाम् ॥ 15 ॥ 
काञ्चुकीय: - अथ- 
राम:- अत: परं न मातु: परिवादं श्रोतुमिच्छमि। महाराजस्य वृत्तान्तस्तावदभिधीयताम्। 
काञ्चुकीय: - ततस्तदानीं, 
 	
शोकादवचनाद् राज्ञा हस्तेनैव विसर्जित: 
किमप्यभिमतं मन्ये मोहं च नृपतिर्गत: ॥ 16 ॥ 
राम: - कथं मोहमुपगत:। 
(नेपथ्ये) 
कथं कथं मोहमुपगत इति। 
यदि न सहसे राज्ञो मोहं धनु: स्पृश: मा दया। 
राम: - (आकण्र्य पुरतो विलोक्य।) 
अक्षोभ्य: क्षोभित: केन लक्ष्मणो धैर्यसागर:। 
येन रुष्टेन पश्यामि शताकीर्णमिवाग्रत: ॥ 17 ॥ 
(तत: प्रविश्ति धनुर्बाणपाणिर्लक्ष्मण:।) 
लक्षमण: - (सक्रोधम्।) कथं कथं मोहमुपगत इति। 
यदि न सहसे राज्ञो मोहं धनु: स्पृश मा दया 
स्वजननिभृत: सर्वोऽप्येवं मृदु: परिभूयते। 
अथ न रुचितं मुञ्च त्वं मामहं कृतनिश्र्चयो 
युवतिरहितं लोकं कर्तुं यतश्छलिता वयम् ॥ 18 ॥ 
सीता - अय्यउत! रोदिदव्वे काळे सोमित्तिणा धणु गहीदं अपुव्वो खु से आआसो। (आर्यपुत्र! रोदितव्ये काले सौमित्रिणा धनुर्गृहीतम्। अपूर्व: 
खल्वस्यायास:।) 
राम: - सुमित्रामात:! किमिदम्। 
लक्ष्मण: - कथं कथं किंमिदं नाम। 
क्रमप्राप्ते हृते राज्ये भुवि शोच्यासने नृपे। 
इदानीमपि सन्देह: किं क्षमा निर्मनस्विता ॥ 19 ॥ 
राम: - सुमित्रामात:! अस्मद्राज्यभ्रंशो भवत उद्योग जनयति। आ:, अपण्डित: खलु भवान्। 
सुमित्रामात:! अस्मद्राज्यभ्रंशो भवत उद्योगं जनयति। आ:, अपण्डित: खलु भवान्। 
भरतो वा भवेद् राजा वयं वा ननु तत् समम्। 
यदि तेऽस्ति धनु:श्लाघा स राजा परीपाल्यताम् ॥ 20 ॥ 
लक्ष्मण: - न शक्नोमि रोषं धारयितुम्। भवतु भवतु। गच्छामस्तावत् (प्रस्थित:।) 
राम: - त्रैलोक्यं दग्धुकामेव ललाटपुटसंस्थिता। 
भ्रकुटिर्लक्ष्मणस्यैषा नियतीव व्यवस्थिता ॥ 21 ॥ 
सुमित्रामात: इतस्तावत्। 
लक्ष्मण: - आर्य! अयमस्मि। 
राम: - भवत: स्थैर्यमुत्पादयता मयैवमभिहितम्। उच्यतामिदानीम्। 
ताते धनुर्नमयि सत्यमवेक्षमाणे 
मुञ्चानि मातरि शरं स्वधनं हरन्त्याम्। 
 	
दोषेषु बाह्यमनुजं भरतं हनानि 
किं रोषणाय रुचिरं त्रिषु पातकेषु ॥ 22 ॥ 
लक्ष्मण: - (सबाण्पम्) हा धिक्। अस्मानविज्ञायोपालभसे। 
यत्कृते महतिक्र्लेशे राज्ये मे न मनोरथ:। 
वर्षाणि किल वस्तव्यं चतुर्दश वने त्वया ॥ 23 ॥ 
राम: - अत्र मोहमुपहतस्तत्रभवान्। हन्त निवेदितमप्रभुत्वम्। मैथिलि! 
मङ्गलार्थेऽनया दत्तान् वल्कलांस्तावदानय। 
करोम्यन्यैर्नृपैर्धर्मं नैवाप्तं नोपपादितम् ॥ 24 ॥ 
सीता - गह्णदु अय्यउत्तो। (गृह्णात्वार्यपुत्र:) 
राम: - मैथिलि! किं व्यवसितम्। 
सीता - णं सहधम्मआरिणी क्खु अहं। (ननु सहधर्मचारिणी खल्वहम्।) 
राम: - मयैकाकिना किल गन्तव्यम्। 
सीता - अदो णु खु अणुगच्छामि। (अतो नु खल्वनुगच्छामि।) 
राम: - वने खलु वस्तव्यम्। 
सीता - तं खु मे पासादो। (तत् खलु मे प्रासाद:।) 
राम: - श्वश्रूश्वशुरशुश्रूषापि च ते निर्वर्तयितव्या। 
सीता - णं उद्दिसिअ देवदाणं पणामो कराअदि। (एनामुद्दिश्य देवतानां प्रणाम: क्रियते।) 
राम: - लक्ष्मण! वार्यतामियम्। 
लक्ष्मण: - आर्य नोत्सहे श्लाघनीये काले वारयितुमत्रभवतीम्। कुत:- 
अनुचरति शशाङ्कं राहुदोषेऽपि तारा 
पतति च वनवृक्षे याति भूमिं लता च । 
त्यजति न च करेणु: पङ्कलग्नं गजेन्द्रं 
व्रजतु चरतु धर्मं भर्तृनाथा हि नार्य: ॥ 25 ॥ 
चेटी - जेदु भट्टिणी। णेवच्छपाळिणी अय्यरेवा पणमिअ विण्णवेदि-ओदादिआए सङ्गीदसाळादो अच्छिन्दिअ वक्कळा आणीदा। इमा अवरा 
अणणुहूदा वक्कळा। णिव्वत्तीअदु दाव किळ पओअणं त्ति। (जयतु भट्टिनी। नेपथ्यपालिन्यार्यरेवा प्रणम्य विज्ञापयति-अवदातिकया 
सङ्गीतशालाया आच्छिद्य वल्कला आनीता:। अमेऽपरा अननुभूता वल्कला:। निर्वत्र्यतां तावत् किल प्रयोजनमिति।) 
राम: - भद्रे! आनय, संतुष्टैषा। वयमर्थिन:। 
चेटी - गह्णदु भटटा (तथा कृत्वा निष्क्रान्ता।) (गृह्णतु भर्ता।) 
(रामो गृहीत्वा परिधते।) 
लक्ष्मण: - प्रसीदत्वार्यं: । 
निर्योगाद् भूषणान्माल्यात् सर्वेभ्योऽर्धं प्रदाय मे । 
चीरमेकाकिना बद्धं चीरे खल्वसि मत्सरी ॥ 26 ॥ 
 	
राम: - मैथिलि! वार्यतामयम्। 
सीता - सोमित्ते! णिवत्तीअदु किळ। (सौमित्रे! निवत्र्यतां किल।) 
लक्ष्मण: - आर्ये! 
गुरोर्मे पादशुश्रुषां त्वमेका कर्तुमिच्छसि। 
तवैव दक्षिण: पादो मम सव्यो भविष्यति ॥ 27 ॥ 
सीता: - दीअदु खु अरुय्यत्तो। सन्तप्पदि सोभित्ती। (दीयतां खल्वार्यपुत्र:। संतप्यते सौमित्रि:।) 
राम: - सौमित्रे! श्रूयताम्। वल्कलानि नाम, 
तप: सङ्ग्रामकवचं नियमद्विरदाङ्कुश:। 
खलीनमिन्द्रियाश्वानां गृह्यतां धर्मसारथि: ॥ 28 ॥ 
लक्ष्मण: - अनुगृहीतोऽस्मि। (गृहीत्वा परिधत्ते।) 
राम: - श्रुतवृत्तान्तै: पौरै: संनिरुद्धो राजमार्ग:। उत्सार्यतामुत्सार्यतां तावत्। 
लक्ष्मण: - आर्यं! अहमग्रते यास्यामि। उत्सार्यतामुत्सार्यताम्। 
राम: - मैथीलि ! अपनीयतामवगुण्ठनम्। 
सीता - जं अय्यउत्तो आणवेदि॥ (अपनयति।) (यदार्यपुत्र आज्ञापयति।) 
राम: - भो भो: पौरा:। शृण्वन्तु शृण्वन्तु भवन्त:। 
स्वैरं हि पश्यन्तु कलत्रमेतद् 
बाष्पकुलाक्षैर्वदनैर्भवन्त:। 
निर्दोषद्दश्या हि भवन्ति नार्यो 
यज्ञे विवाहे व्यसने वने च ॥ 29 ॥ 
काञ्चुकीय: - कुमार! न खलु न खलु गन्तव्यम् । एष हि महाराज:, 
श्रुत्वा ते वनगमनं वधूसहायं 
सौभ्रात्रव्यवसितलक्षमणानुयात्रम्। 
उत्थाय क्षितितलरेणुरूषिताङ्ग: 
कान्तारद्विरद इवोपयाति जीर्ण: ॥ 30 ॥ 
लक्ष्मण: - आर्य! 
चीरमात्रोत्तरीयाणां किं दृश्य वनवासिनाम्। 
राम:- गतेष्वस्मासु राजा न शिरस्थानानि पश्यतु ॥ 31 ॥ 
(इति निष्क्रान्ता: सर्वे।) 

प्रथमोऽङ्क: ।

प्रतिमानाटकम्/द्वितीयोऽङ्कः

(तत: प्रविशति काञ्चुकीय:।) 
काञ्चुकीय: - भो भो: प्रतिहारव्यापृता:! स्वेषु स्वेषु स्थानेष्वप्रमता भवन्तु भवन्त:! 
 	
प्रतिहारी - अय्य किं एदं। (आर्य! किमेतत्।) 
काञ्चुकीय: - एष हि महाराज: सत्यवचनरक्षणपरं राममरण्यं गच्छन्तमुपावर्तयितुमशक्त: पुत्रविरहशोकाग्निना दग्धहृदय उन्मत्त इव बहु प्रलपन् 
समुद्रगृहके शयान:, 
मेरुश्चलन्निव युगक्षयसन्निकर्षे 
शोषं व्रजन्निव महोदधिरप्रमेय:। 
सूर्य: पतन्निव च मण्डलमात्रलक्ष्य: 
शोकाद्भृशं शिथिलदेहमतिनरेन्द्र: ॥ 1 ॥ 
प्रतिहारि - हा हा एव्वंगओ महाराओ। (हा एवंगतो महाराज:।) 
काञ्चुकीय: - भवति! गच्छ। 
प्रतिहारी: - अय्य! तह। (आर्य! तथा।) (निष्कान्ता।) 
काञ्चुकीय:- (सर्वतो विलोक्य।) अहो नु खलु रामनिर्गमनदिनादाभ्य शून्यैवेयमयोध्या संलक्ष्यते। कुत:, 
नागेन्द्रा यवसाभिलाषविमुखा: सास्रेक्षणा वाजिनो 
हेषा शून्यमुखा: सवृद्धवनिताबालाश्च पौरा जना:। 
त्यक्ताहारकथा: सुदीनवदना: क्रन्दन्त उच्चैर्दिशा 
रामो याति यया सदारसहजस्तामेव पश्यन्त्यमी ॥ 2 ॥ 
पतत्युत्थाय चोत्थाय हा हेत्युच्चैर्लपन् मुहु:। 
दिशं पश्यति तामे व यया यातो रघूद्वह: ॥ 3 ॥ 
(निष्क्रान्त:।) 
मिश्रविष्कम्भक:। 
(तत: प्रविशति यथानिर्दिष्टो राजा देव्यौ च।) 
राजा - हा वत्स! राम! जगतां नयनाभिराम ! 
हा वत्स! लक्ष्मण! सुलक्षणसर्वगात्र! । 
हा साध्वि! मैथिलि! पतिस्थितचित्तवृत्ते । 
हा हा गता: किल वनं बत मे तनूजा: ॥ 4 ॥ 
चित्रमिदं भो:! यद् भ्रातृस्नेहात् पितरि विमुक्तस्नेहमपि तावल्लक्ष्मणं द्रष्टुमिच्छमि। वधु वैदेहि। 
रामेणापि परित्यक्तो लक्ष्मणेन च गर्हित:। 
अयशोभाजनं लोके परित्यत्क्तस्त्वयाप्यहम् ॥ 5 ॥ 
सत्यसन्ध! जितक्रोध! विमत्सर! जगत्प्रिय!। 
गुरुशुश्रूषणे युक्त! प्रतिवाक्यं प्रयच्छ मे ॥ 6 ॥ 
हा क्वासौ सर्वजनहृदयनयनाभिरामो रामः, क्वासौ मयि गुर्वनुवृत्तिः। क्वासौ शोकार्तेष्वनुकम्पा। क्वासौ तृणवदगणितराज्यैश्वर्यः। पुत्र! 
राम! वृद्धं पितरं मां परित्यज्य किमसम्वद्धेन धर्मेण ते कृत्यम् हा धिक्। कष्टं भो! 
सूर्य इव गतो राम: सूर्यं दिवस इव लक्ष्मणोऽनुगत:। 
सूर्यदिवसावसाने छायेव न दृश्यते सीता ॥ 7 ॥ 
 	
(ऊध्र्वमवलोक्य।) भोः कृतान्तहतक । 
अनपत्या वयं राम: पुत्रोऽन्यस्य महीपते: । 
वने व्याघ्री च कैकेयी त्वया किं न कृतं त्रयम् ॥ 8 ॥ 
कौसल्या - (सरुदितम्) अळं दाणि महारआ अदिमत्तं सन्तप्पिअ परवसं अत्ताणं कादुं । णं सा ते अ कुमारा महाराअस्स समआवसाणे पेक्खिदव्वा 
भविस्सन्ति(अलमिदानीं महाराजोऽतिमात्रं सन्तप्य परवशमात्मानं कर्तुम्। ननु सा तौ च कुमारौ महाराजस्य समयावसाने प्रेक्षितव्या 
भविष्यन्ति।) 
राजा - का त्वं भो:। 
कौसल्या - असिणिद्धपुत्तपसविणीं खु अहं (अस्निग्धपुत्रप्रसविनी खल्वहम्।) 
राजा - किं किं सर्वजनहृदयनयनाभिरामस्य रामस्य जननीं त्वमसि कौसल्यानी। 
कौसल्या - महाराअ! सा एव मन्दभाइणी खु अहं। (महाराज! सैव मन्दभागिनी खल्वहम्।) 
राजा - कौसल्ये सारवती खल्वसि। त्वत्या हि खलु रामो गर्भे धृत:। 
अहं हि दु:खमत्यन्तमसह्यज्वलनोपमम् । 
नैव सोढुं न संहर्तु शक्नोमि मुषितेन्द्रिय: ॥ 9 ॥ 
(सुमित्रां विलोक्य।) इयमपरा का। 
कौसल्या - महाराअ! वच्छळक्खण। (महाराज! वत्सलक्षमण -) (इत्यर्धोक्ते) 
राजा - (सहसोत्थाय -) क्वासौ क्वासौ लक्ष्मण:। न दृश्यते। भो: कष्टम्। 
(देव्यौ ससम्भ्रममुत्थाय राजानमवलम्बेते।) 
कौसल्या - महाराअ! वच्छळक्खणस्स जणणी सुमित्तत्ति वत्तुं मए उवक्कन्दं। (महाराज! वत्सलक्षणस्य जननी सुमित्रेति वक्तुं मयोपक्रान्तम्।)
राजा - अयि सुमित्रे। 
तवैव पुत्र: सत्पुत्रो येन नक्तन्दिवं वने । 
रामो रघुकुलश्रेष्ठश्छाययेवानुगम्य़ते ॥ 10 ॥ 
(प्रविश्य) 
काञ्चुकीय: - जयतु महाराज:। एष खलु तत्र भवान् सुमन्त्र: प्राप्त:। 
राजा- (सहसोत्थाय सहर्षम्।) अपि रामेण। 
काञ्चुकीय: - न खलु, रथेन। 
राजा - कथं कथं रथेन केवलेन। (इति मूÐच्छत: पतति।) 
देव्यौ - महाराअ! समस्ससिहि समस्ससिहि। (गात्राणि परामृशत:।) (महाराज!समाश्वसिहि समाश्वसिहि।) 
काञ्चुकीय: - कष्टम्। ईर्दृग्विधा: पुरुषविशेषा ईध्शीमापदं प्राप्नुवन्तीति विधिरनतिक्रमणीय:. महाराज! समाश्वसिहि, समाश्वसिहि। 
राजा - (किञ्चित्् समाश्वस्य।) बालाके! सुंत्र एक एव ननु प्राप्त:। 
काञ्चुकीय: - महाराज! अथ किम्। 
 	
राजा - कष्टं भो:। 
शून्य: प्राप्तो यदि रथो भग्नो मम मनोरथ: । 
नूनं दशरथं नेतुं कालेन प्रेषितो रथ: ॥ 11 ॥ 
तेन हि शीघ्रं प्रवेश्यताम्। 
काञ्चुकीय: - यदाज्ञापयति महाराज:। 
(निष्कान्त:।) 
राजा - धन्या: खलु वने वातास्तटाकपरिवर्तिन: । 
विचरन्तं वने रामं ये स्पृशन्ति यथासुखम् ॥ 12 ॥ 
(तत: प्रविशति सुमन्त्र:) 
सुमन्त्र: - (सर्वतो विलोक्य सशोकम्।) 
एते भृत्या: स्वानि कर्माणि हित्वा 
स्नेहाद् रामे जातबाष्पाकुलाक्षा: । 
चिन्तादीना: शोकसंदग्धदेहा 
विक्रोशन्तं पार्थिवं गर्हयन्ति ॥ 13 ॥ 
राजा - भ्रात:। सुमन्त्र! क्व मे ज्येष्ठो राम: - नहि नहि युक्तमभिहितं मया। 
क्व ते ज्येष्ठो राम: प्रियसुत । सा क्व दुहिता 
विदेहानां भर्तुर्निरतिशयभक्तिर्गुरुजने । 
क्व वा सौमित्रिर्मां हतपितृकमासन्नमरणं 
किमप्याहु: किं ते सकलजनशोकार्णवकरम् ॥ 14 ॥ 
सुमन्त्र: - महाराज! मा मैवममङ्गलवचनानि भाषिष्ठा:। अचिरादेव तान् द्रक्ष्यसि। 
राजा - सत्यमयुक्तमभिहितं मया। नायं तपस्विनामुचित: प्रश्न:। तत् कथ्यताम्। अपि तपस्विनां तपो वर्धते। अप्यरण्यानि स्वाधीनानि विचरन्ती 
वैदेही न परिखिद्यते। 
सुमित्रा - सुमन्त! वहुवक्कळाशङ्किदसरीरा वाळा वि अवाशचरिता भत्तुणो सहधम्मआरिणि अम्हे महाराअं च किञ्चि णाळवदि। (समुन्त्र! 
बहुवल्कलालङ्कृतशरीरा बालाप्यबालचारित्रा भर्तु: सहधर्मचारिणी अस्मान् महाराजं च किच्चिन्नालपति।) 
सुमन्त्र: - सर्व एव महाराजम् -- 
राजा - न न । श्रोत्ररसायनैर्मम हृदयातुरौषधैस्तेषां नामधेयैरेव श्रावय। 
सुमन्त्र: - यदाज्ञापयति महाराज:। आयुष्मान् राम:। 
राजा: - राम इति। अयं राम:। तन्नामश्रवणात् स्पृष्ट इव मे प्रतिभाति।ततस्तत:। 
सुमन्त्र: - आयुष्मान् लक्ष्मण:। 
राजा - अयं लक्ष्मण: । ततस्तत:। 
सुमन्त्र: - आयुष्मती सीता जनकराजपुत्री। 
राजा - इयं वैदेही। रामो लक्ष्मणो वैदेहीत्ययमक्रम:। 
सुमन्त्र: - अत क: क्रम: । 
 	
राजा - रामो वैदेही लक्ष्मण इत्याभिधीयताम्। 
रामलक्ष्मणयोर्मध्ये तिष्ठत्वत्रापि मैथिली । 
बहुदोषाण्यरण्यानि सनाथैषा भविष्यति ॥ 15 ॥ 
सुमन्त्र: - यदाज्ञापयति महाराज:। आयुष्मान राम:। 
राजा - अयं राम:। 
सुमन्त्र: - आयुष्मती जनकराजपुत्री। 
राजा - अयं लक्ष्मण:। राम! वैदेहि! लक्ष्मण! परिष्वजध्वं मां पुत्रका:!। 
सकृत् स्पृशामि वा रामं सकृत् पश्यामि वा पुन: । 
गतायुरमृतेनेव जीवामीति मतिर्मम ॥ 16 ॥ 
सुमन्त्र: - श्रृङ्गिवेरपूरे रथादवतीर्यायोध्याभिमुख: स्थित्वा सर्व एव महाराजं शिरसा प्रणम्य विज्ञापयितुमारब्धा। 
कमप्यर्थं चिरं ध्यात्वा वक्तुं प्रस्फुरिताधरा: । 
बाष्पस्तम्भितकण्ठत्वादनुक्त्वैव वनं गता: ॥ 17 ॥ 
राजा - कथमनुक्त्वैव वनं गता:। (इति द्विगुणं मोहमुपगत:।) 
सुमन्त्र: - (ससम्भ्रमम्) बालाके! उच्यताममात्येभ्य: अप्रतीकारायां दशायां वर्तते महाराज इति । 
काञ्चुकीय: - तथा। 
देव्यौ - महाराअ ! समस्ससिहि समस्स्ससिहि। (महाराज! समाश्वसिहि समाश्वसिहि।) 
राजा - (किञ्च्त् िसमाश्वस्य।) 
अङ्गं मे स्पृश कौसल्ये ! न त्वां पश्यामि चक्षुषा। 
रामं प्रति गता बुद्धिरद्यापि न निवर्तते ॥ 18 ॥ 
पुत्र!राम! यत् खलु मया सन्ततं चिन्तितम्। 
राज्ये त्वामभिषिच्य सन्नरपतेर्लाभात् कृतार्था: प्रजा: 
कृत्वा त्वत्सहजान् समानविभवान् कुर्वात्मन: सन्ततम्। 
इत्यादिश्य च ते तपोवनमितो गन्तव्यमित्येतया 
कैकेय्या हि तदन्यथा कृतमहो नि:शेषमेकक्षणे ॥ 19 ॥ 
सुमन्त्र! उच्यतां कैकेय्या: - 
गतो राम: प्रियं तेऽस्तु त्यक्तोऽहमपि जीवितै: । 
क्षिप्रमनीयतां पुत्र: पापं सफलमस्त्विति ॥ 20 ॥ 
सुमन्त्र: - यदाज्ञापयति महाराज: । 
राजा - (ऊध्र्वमवलोक्य।) अये रामकथाश्रवणसन्दर्धहृदयं मामाश्वसयितुमागता: पितर:। कोऽत्र। 
(प्रविश्य) 
काञ्चुकीय: - जयतु महाराज:। 
राजा - आपस्तावत्। 
 	
काञ्चुकीय: - यदाज्ञापयति महाराज:। (निष्क्रम्य प्रविश्य।) जयतु महाराज:। 
राजा - (आचम्यालोक्य) 
अयममरपते: सखा दिलीपो 
रघुरयमत्रभवानज: पिता मे । 
किमभिगमनकारणं भवद्भि 
सह वसने समयो ममापि तत्र ॥ 21 ॥ 
राम! वैदेहि! लक्ष्मण! अहमित: पितृणां सकाशं गच्छामि। हे पितर:! अयमयमागच्छामि। (मूच्र्छया परामृष्टा:।) 
(काञ्चुकीयो यवनिकास्तरणं करोति।) 
सर्वे - हा हा महाराओ। (हा हा महाराज:। 
(निक्रान्ता: सर्वे।) 
द्वितीयोऽङ्क:।

प्रतिमानाटकम्/तृतीयोऽङ्कः

(तत: प्रविशति सुधाकार:।) 
सुधाकार: - (समार्जनादीनि कृत्वा।) भोदु, दाणि किदं एत्थ कय्यं अय्यसम्भवअरस आणत्तं। जाव मुहुत्तं सुविस्सं। (स्वपिति।) (भवतु, इदानीं कृतमत्र 
कार्यमार्यसम्भवकस्याज्ञप्तम्। यावन्मुहूर्तं स्वप्स्यामि।) 
(प्रविश्य) 
भट: - (चेटमुपगम्य ताडयित्वा।) अङ्घो दासीएपुत्त! किं दाणि कम्मं ण करेसि। (ताडयति।) (अङ्घो दास्या: पुत्र! किमिदानीं कर्म न करोषि।) 
सुधाकार: - (बुद्धवा ताळेहि मं ताळेहि मं (ताडय मां ताडय माम्।) 
भट: - ताडीदे तुवं किं करिस्ससि। (ताडिते त्वं किं करिष्यसि।) 
सुधाकार: - अहण्णस्स म्म कत्तवी अस्स विअ बाहुसहस्सं णात्थि। (अघन्यस्य मम कार्तवीर्यस्येव बहुसहस्रं नास्ति।) 
भट: - बाहुसहस्सेण किं कय्यं? (बाहुसहस्रेण किं कार्यम्?) 
सुधार: - तुवं हणिस्सं। (त्वं हनिष्यामि।) 
भट: - एहि दासीएपुत! मुदे मुञ्चिरसम्। (पुनरपि ताडयति।) (एहिदास्या: पुत्र! मृते मोक्ष्यामि।) 
सुधाकार: - (रूदित्वा।) सक्कं दाणि भट्टा! मे अवराहं जाणिदुम्। (शक्यमिदानीं भर्त: मेऽपराधं ज्ञातुम्) 
भट: - णत्थि किळ अवराहो णत्थि। णं मए सन्दिट्ठो भट्टिदारअस्स रामस्स रज्जविब्भट्ठकिसन्दावेण सग्गं गटस्स भट्टिणो दसरहस्स पडिमागेहं 
देट्ठुं अज्ज कोसळळापुरोएहि सव्वेहिं अन्तेउरेहि इह आअन्तव्वं त्ति। एत्थ दाणि तुष किं किदं । (नास्ति किलापराधो नास्ति। ननु मया 
सन्दिष्टो भर्तृदारकस्य रामस्य राज्यविभ्रष्टकृतसन्तापेन स्वर्गं गतस्य भर्तुर्दशरथस्य प्रतिमागेहं द्रष्टुमद्य कौसल्यापुरोगै: सर्वैरन्तपुरैरिहागन्तव्यमिति। 
अत्रेदानीं त्वया किं कृतम्।) 
सुधाकार: - पेक्खदु भट्टा। अवणीदकवोदसन्दाणअं दाव गब्भगिहं। सोहवण्णअदत्तचन्दणपढ्चाङ्गुळा भित्तीओ। ओसत्तमळळदानमसोहीणि दुवाराणि। 
पइण्णा वाळुआ। एत्थ दाणि मए किं ण किदं। (पश्यतु भर्ता अपनीतकपोतसन्दानकं तावद् गर्भगृहम्। सौधवर्णकदत्तचन्दनपञ्चाङ्गुला 
भित्तय:। अवसक्तमाल्यदामशोभीनि द्वाराणि। प्रकीर्णा वालुका:। अत्रेदानीं मया किं न कृतम्।) 
 	
भट: - ज एवं, विस्सत्तो गच्छ। जाव अहं वि सव्वं किदं त्ति अमच्चस्स णिवेदेमि। (यद्येवं, विश्वस्तो गच्छ। यावदहमपि सर्वे कृतमित्यमात्याय 
निवेदयामि।) 
 (निष्क्रान्तौ।) 
प्रवेशक:। 
भरत: - (सावेगम्।) सूत! चिरं मातुलपरिचयादविज्ञातवृत्तान्तोऽस्मि। श्रुतं मया दृढमकल्यशरीरो महाराज इति। तदुच्यताम् 
पितुर्मे को व्याधि:? 
सूत: - हृदयपरिताप: खलु महान्। 
भरत: - किमाहुस्तं वैद्या: ? 
सूत: - न खलु भिषजस्तत्र निपुणा:। 
भरत: - किमाहारं भुङ्क्तेशयनमपि? 
सूत: - भूमौ निरशान: 
भरत: - किमाशा स्याद्? 
सूत: - दैवं। 
भरत: - स्फुरति हृदयं वाहय रथम् ॥ 1 ॥ 
सूत: - यदाज्ञापयत्यायुष्मान्। (रथं वाहयति।) 
भरत: - (रथवेगं निरुप्य) अहो नु खलु रथवेग: - । एते ते 
द्रुमा धावन्तीव द्रुतरथगतिक्षीणविषया 
नदीवाद्द्वृत्ताम्बुर्निपतति मही नेमिववरे । 
अरव्यक्तिर्नष्टा स्थितमिव जवाच्छक्रवलयं 
रजश्चोश्वोद्भूतं पतति पुरतो नानुपतति ॥ 2 ॥ 
सूत: - आयुष्मन्! सोपस्नेहतया वृक्षाणामभित: खल्वयोध्यया भवितव्यम्। 
भरत: - अहो नु खलु स्वजनदर्शनोत्सुकस्य त्वरता मे मनस: । सम्प्रति ही, 
पतितमिव शिर: पितु: पादयो: 
स्निह्यतेवास्मि राज्ञा समुत्थापित: 
त्वरितमुपगता इव भ्रातर: 
क्लेदयन्तीव मामश्रुभिर्मातर:। 
सदृश इति महानिति व्यायतश्चेति 
भृत्यैरिवाहं स्तुत: सेवया 
परिहसितमिवात्मनस्तत्र पश्यामि 
वेषं च भाषां च सौमित्रिणा ॥ 3 ॥ 
सूत: - (आत्मगतम्) भो:! कष्टम्, यदयविज्ञाय महाराजविनाशमुदर्के निष्फलामाशां परिवहन्त्योेध्यां प्रवेक्ष्यति कुमार:। जानद्भिरप्यस्माभिर्ननिवेद्यते। 
कुत:, 
पितु: प्राणपरित्यागं मातुरैश्वर्यलुब्धताम्। 
 	
ज्येष्ठभ्रातु: प्रवासं च त्रीन् दोषान् कोऽभिधास्यति ॥ 4 ॥ 
(प्रविश्य) 
भट: - जयतु कुमार:। 
भरत: - भद्र! किं शत्रुघ्नो मामभिगत:। 
भट: - अभिगत: खलु वर्तते कुमार:। उपाध्यायास्तु भवन्तमाहु:। 
भरत: - किमिति किमिति। 
भट: - एकनाडिकावशेष: कृत्तिकाविषय:। तस्मात् प्रतिपन्नायामेव रोहिण्यामयोध्यां प्रवेक्ष्यति कुमार:। 
भरत: - बाढमेवम्। न मया गुरुवचनमतिक्रान्तपूर्वम्। गच्छ त्वम्। 
भट: - यदाज्ञापयति कुमार:। 
(निष्क्रान्त:) 
भरत: - अथ कस्मिन् प्रदेशे विश्रमिष्ये। भवतु दृष्टम्। एतस्मिन् वृक्षान्तराविष्कृते देवकुले मुहूर्तं विश्रमिष्ये तदुभयं भविष्यति देवतपूजा विश्रमश्च। 
अथ च उपोपविश्य प्रवेष्टव्यानि नगराणीति सत्समुदाचार:। तस्मात् स्थाप्यतां रथ:। 
सूत: - यदाज्ञापयत्यायुष्मान्। (रथं स्थापयति।) 
भरत: - (रथादवतीर्य) सूत! एकान्ते विश्रामयाश्वान्। 
सूत: - यदाज्ञापयत्यायुष्मान्। 
(निष्क्रान्त:।) 
भरत: - (किञ्चिद् गत्वावलोक्य) साधुमुक्तपूष्यलाजाविष्कृता बलय:, दत्तचन्दनपञ्चाङ्गुला भित्तय:, अवसक्तमाल्यदामशोभीनि द्वाराणि, प्रकीर्णा 
वालुका:। किन्नु खलु पार्वणोऽयं विशेष, अथवा आÏह्नकमास्तिक्यम्।कस्य नु खलु दैवतस्य स्थानं भविष्यति। नेह किञ्चित् प्रहरणं 
ध्वजो वा बहिश्चिह्रं दृश्यते । भवतु, प्रविश ज्ञास्ये। (प्रविश्यावलोक्य) अहो क्रियामाधुर्यं पाषाणानाम्। अहो भावगतिराकृतीनाम्। 
दैवतोदिृष्टानाम्। दैवतोदिृष्टानामपि मानुषविश्वासतासां प्रतिमानाम्। किन्नु खलु चतुर्दैवतोऽयं स्तोम:। अथवा यानि तानि भवन्तु। अस्ति 
तावन्मे मनसि प्रहर्ष:। 
कामं दैवतमित्येव सुक्तं नमयितुं शिर: । 
वार्षलस्तु प्रणाम: स्यादमन्त्रार्चितदैवत: ॥ 5 ॥ 
(प्रविश्य) 
देवकुलिक: - भो:! नैत्यकावसाने प्राणिधर्ममनुतिष्ठति मयि को नु खल्वयमासां प्रतिमानामल्पान्तराकृतिरिव प्रतिमागृहं प्रविष्ट:। भवतु, प्रविश्य 
ज्ञास्ये 
(प्रविशति।) 
भरत: - नमोस्तु। 
देवकुलिक: - न खलु न खलु प्रणाम: कार्य:। 
भरत: - मा तावद् भो: ! 
वक्तव्यं किञ्चिदस्मासु विशिष्ट: प्रतिपाल्यते । 
किङ्कृत: प्रतिषेधोऽयं नियमप्रभविष्णुता ॥ 6 ॥ 
 	
देवकुलिक: - न खल्वेतै: कारणै: प्रतिषेधयामि भवन्तम्। किन्तु दैवतशङ्क्या ब्रह्मणजनस्य प्रणामं परिहरामि। क्षत्रिया ह्मत्रभवन्त:। 
भरत: - एवम्। क्षत्रिया ह्मत्रभवन्त:। अथ के नामात्रभवन्त:। 
देवकुलिक: - इश्वाकव:। 
भरत: - (सहर्षम) इश्वाकव इति। एते तेऽयोध्याभर्तार:। 
एते ते दैवतानामसुरपुरवधे गच्छन्त्यभिसरी - 
मेते ते शक्रलोके सपुरजनपदा यान्ति स्वसुकृतै: । 
एते ते प्राप्नुवन्त: स्वभुजबलजितां कृत्स्नां वसुमती - 
मेते ते मृत्युना ये चिरमनवसिताश्छन्दं मृगयता ॥ 7 ॥ 
भो:! यदृच्छया खलु मया महत् फलमासादितम्। अभिधीयतां कस्तावदत्रभवान्। 
देवकुलिक: - अयं खलु तावत् सन्निहितसर्वरत्नस्य विश्वजितो यज्ञस्य प्रवर्तयिता प्रज्वलितधर्मप्रदीपो दिलीप:। 
भरत: - नमोस्तु धर्मपरायणाय। अभिधीयतां कस्तावदत्रभवान्। 
देवकुलिक: - अयं खलु तावत् संवेशनोत्थापनयोरनेकब्राह्मणजनसहस्रप्रयुक्तपुण्याहशब्दरवो रघु:। 
भरत: - अहो बलवान् मृत्युरेतामपि रक्षामतिक्रान्त:। नमोस्तु ब्राह्मणजनावेदितराज्यफलाय। अभिधीयतां कस्तावदत्रभवान्। 
देवकुलिक: - अयं खलु तावत् प्रियावियोगनिर्वेदपरित्यक्तराज्यभारो नित्यावभृथस्नानप्रशान्तरजा अज:। 
भरत: - नमोऽस्तुश्लाघनीयपश्चात्तापाय। (दशरथस्य प्रतिमामवलोकयन् पर्याकुलो भूत्वा।) भो:! बहुमानव्याक्षिप्तेन मनसा सुव्यक्तं 
नावधारितम्। अभिधीयतां कस्तावदत्रभवान्। 
देवकुलिक: - अयं दिलीप:। 
भरत: - पितृपितामहो महाराजस्य। ततस्तत:। 
देवकुलिक: - अत्रभवान् रघु:। 
भरत: - पितामहो महाराजस्य। ततस्तत:। 
देवकुलिक: - अत्रभवानज:। 
भरत: - पिता तातस्य। किमिति किमिति 
देवकुलिक: - अयं दिलीप:, अयं रघु:, अयमज:। 
भरत: - भवन्तं किञ्चित् पृच्छामि। धरमाणानामपि प्रतिमा: स्थाप्यन्ते। 
देवकुलिक: - न खलु अतिक्रान्तानामेव। 
भरत: - तेन ह्यापृच्छे भवन्तम्। 
देवकुलिक: - तिष्ठ। 
येन प्राणाश्च राज्यं च स्त्रीशुल्कार्थे विसर्जिता: । 
इमां दशरथस्य त्वं प्रतिमां किं न पृच्छसे ॥ 8 ॥ 
भरत: - हा तात! (मूर्छित: पतति। पुन: प्रत्यागत्य।) 
हृदय भव सकामंं यत्कृते शङ्कसे त्वं 
 	
श्रृणु पितृनिधनं तद् गच्छ धैर्यं च तावत् । 
स्पृशति तु यदि नीचो मामयं शुल्न्कशब्द - 
स्त्वथ च भवति सत्यं तत्र देहो विशोध्य: ॥ 9 ॥ 
आर्यं!। 
देवकुलिक: - आर्येति इश्वाकुकुलालाप: खल्वयम्। कश्चित् कैकेयीपुत्रो भरतो भवान् ननु। 
भरत: - अथ किम अथयकिम्। दशरथपुत्रो भरतोऽस्मि न कैकेय्या:। 
देवकुलिक: - तेन ह्यापृच्छे भवन्तम्। 
भरत: - तिष्ठ! शेषमभिधीयताम्। 
देवकुलिक: - का गति:। श्रूयताम्। उपरतस्तत्रभवान् दशरथ:। सीतालक्ष्मणसहायस्य रामस्य वनगमनप्रयोजनं न जाने। 
भरत: - कथं कथम्? आर्योऽपि वनं गत? (द्विगुणं मोहमुपगत:।) 
देवकुलिक: - कुमार! समाश्वसिहि समाश्वसिहि। 
भरत: - (समाश्वस्य।) 
अयोध्यामटवीभूतां पित्रा भ्रात्रा च वर्जिताम् । 
पिपासार्तोऽनुधावामि क्षीणतोयां नदीमिव ॥ 10 ॥ 
आर्य ! विस्तरश्रवणं मे स्थैर्यमुत्पादयति। तत् सर्वमनवशेषमभिधीयताम्। 
देवकुलिक: - श्रुयतां तत्रभवता राज्ञाभिषिच्यमाने तत्रभवति रामे भवतो जनन्याभिहितं किल। 
भरत: - तिष्ठ। 
तं स्मृत्वा शुल्कदोषं भवतु मम सुतो राजेत्यभिहितं 
तद्धैर्येणाश्वसत्या व्रज सुत! वनमित्यार्योऽप्यभिहित: । 
तं दृष्ट्वा बद्धचीरं निधनमसदृशं राजा ननु गत: 
पात्यन्ते धिक्प्रलापा ननु मयि सदृशा: शेषा: प्रकृतिभि: ॥ 11 ॥ 
(नेपथ्ये) 
उस्सरह अय्या! उस्सरह। (उत्सरतार्याः उत्सरत।) 
देवकुलिक:- (विलोक्य) अये, 
काले खल्वागता देव्य: पुत्रे मोहमुपागते । 
हस्तस्पर्शो हि मातृणामजलस्य जलाञ्जलि: ॥ 12 ॥ 
(तत: प्रविशन्ति देव्य: सुमन्त्रश्च।) 
सुमन्त्र: - इत इतो भवत्य:। 
इदं गृहं तत् प्रतिमानृपस्य न: 
समुच्छ्रयो यस्य स हम्र्यदुर्लभ: ॥ 
अयन्त्रितैरप्रतिहारिकागतै - 
र्विना प्रणामं पथिकैरुपास्यते ॥ 13 ॥ 
(प्रविश्यावलोक्य।) भवत्य:! न खलु न खलु प्रवेष्टव्यम्। 
 	
अयं हि पतित: कोऽपि वयस्स्थ इव पार्थिव: । 
देवकुलिक:- परशङ्कामलं कर्तंु गृह्यतां भरतो ह्ययम् ॥ 14 ॥ 
देव्य: - (सहसोपगम्य।) हा जाद! भरद!। (हा जात! भरत!) 
भरत: - (किञ्चित् समाश्वस्य।) आर्य!। 
सुमन्त्र:- जयतु महा - (इत्यर्धोक्ते सविषादम्।) अहो स्वरसादृश्यम्। मन्येप्रतिमास्थो महाराजो व्याहरतीति। 
भरत:- अथ मातृणामिदानीं कावस्था। 
देव्य: - जाद! एसा णो अवत्था। (अवगुण्ठमपनयन्ति।) (जात! एषा नोऽवस्था।) 
सुमन्त्र: - भवत्य:! निगृह्यतामुत्कण्ठा । 
भरत: - (सुमन्त्रं विलोक्य।) सर्वसमुदाचारसन्निकर्षस्तु मां सूचयति। कच्चित् तात! सुमन्त्रो भवान् ननु। 
सुमन्त्र: - कुमार! अथ किम्। सुमन्त्रोऽस्मि । 
अन्वास्यमानश्चिरजीवदोषै: 
कृतघ्रभावेन विडम्ब्यमान:। 
अहं हि तस्मिन् नृपतौ विपन्ने 
जीवामि शून्यस्य रथस्य सूत: ॥ 15 ॥ 
भरत: - हा तात! (उत्थाय।) तात! अभिवादनक्रममुपदेष्टुमिच्छामि मातृणाम् । 
सुमन्त्र: - बाढम्। इयं तत्रभवतो रामस्य जननी देवी कौसल्या । 
भरत: - अम्ब! अनपराद्धोऽहमभिवादये । 
कौसल्या - जाद!णिस्सन्दायो होहि। (जात! नि:सन्तापो भव।) 
भरत: - (आत्मगतम्।) आक्रुष्ट इवास्म्यनेन। (प्रकाशम्।) अनुगृहीतोऽस्मि। ततस्तत: । 
सुमन्त्र: - इयं तत्रभवतो लक्ष्मणस्य जननी देवी सुमित्रा । 
भरत: - अम्ब! लक्ष्मणेनातिसन्धितोऽहमभिवादये । 
सुमित्रा - जाद! जसोमाई होहि। (जात! यशोभागी भव) 
भरत: - अम्ब!इदं प्रयतिष्ये। अनुगृहीतोऽस्मि। ततस्तत: । 
सुमन्त्र: - इयं ते जननी । 
भरत: - (सरोषमुत्थाय।) आ: पापे! 
मम मातुश्च मातुश्च मध्यस्था त्वं न शोभसे । 
गङ्गायमुनयोर्मध्ये कुनदीव प्रवेशिता ॥ 16 ॥ 
कैकेयी - जाद! किं मए किदं। (जात! किं मया कृतम्।) 
भरत: - किं कृतमिति वदसि। 
वयमयशसा चीरेणार्यो नृपो गृहमृत्युना 
 	
प्रततरुदितै: कृत्स्नायोध्या, मृगै: सह लक्ष्मण: । 
दयिततनया: शोकेनाम्बा:, स्नुषाध्वपरिश्रमै- 
र्धिगिति वचसा चोग्रेणात्मा त्वया ननु योजिता: ॥ 17 ॥ 
कौसल्या - जाद! सव्वममुदाआरमज्झत्थो किं ण वन्दसि मादरं। (जात!सर्वसमुदाचारमध्यस्थ: किं न वन्दसे मातरम्।) 
भरत: - मातरमिति। अम्ब! त्वमेव मे माता। अम्ब! अभिवादये। 
कौसल्या - णहि णहि! इअं दे जणणी। (नहि। इयं ते जननी।) 
भरत: - आसीत् पुरा। न त्विदानीम्। पश्यतु भवती, 
त्यक्त्वा स्नेहं शीलसङ्कान्तदोषै: 
पुत्रास्तावन्नन्वपुत्रा: क्रियन्ते । 
लोकेऽपूर्वं स्थापयाम्येष धर्मं 
भर्तृद्रोदस्तु माताप्यमाता ॥ 18 ॥ 
कैकेयी - जाद! महारअस्स सच्चवअणं रक्खन्तीए मए तह उत्तं। (जात! महाराजस्य सत्यवचनं रक्षन्त्या मया तथोक्तम्।) 
भरत: - किमिति किमिति। 
कैकेयू - पुत्तओ मे राजा होदु त्ति। (पुत्रको मे राजा भवत्विति।) 
भरत: - अथ स इदानीमार्योऽपि भवत्या: क: । 
पितुर्मे नौरस: पुत्रो न क्रमेणाभिषिच्यते । 
दयिता भ्रातरो न स्यु: प्रकृतीनां न रोचते ॥ 19 ॥ 
कैकेयी - जाद! सुक्कळुद्धा णणु पुच्छिदव्वा। (जात! शुल्कलुब्धा ननु प्रष्टव्या।) 
भरत: - वल्कलैर्हृतराज्यश्री: पदाति: सह भार्यया । 
वनवासं त्वयाज्ञप्त: शुल्केऽप्येतदुदाहृतम् ॥ 20 ॥ 
कैकेयी - जाद! देसकाळे णिवदेमि। (जात!देशकाले निवेदयामि।) 
भरत: - अयशसि यदि लोभ: कीर्तयित्वा किमस्मान् 
किमु नृपफलतर्ष: किं नरेन्द्रो न दद्यात् । 
अथ तु नृपतिमातेत्येष शब्दस्तवेष्टो 
वदतु भवति! सत्यं किं तवार्यो न पुत्र: ॥ 21 ॥ 
कष्टं कृतं भवत्या, 
त्वया राज्यैषिण्या नृपतिरसुभिर्नैव गणितः 
सुतं ज्येष्ठं च त्वं व्रज वनमिति प्रेषितवती । 
न शीर्णं यद् दृष्ट्वा जनकतनयां वल्लकलवती- 
महो धात्रा सृष्टं भवति हृदयं वज्रकठिनम् ॥ 22 ॥ 
सुमन्त्र: - कुमार! एतौ वसिष्ठवामदेवौ सह प्रकृतिभिरभिषेकं पुरस्कृत्य भवन्तं प्रत्युद्गतौ विज्ञापयत:। 
गोपहीना यथा गावो विलयं यान्त्यपालिता: । 
एवं नृपतिहीना हि विलयं यान्ति वै प्रजा: ॥ 23 ॥ 
भरत: - अनुगच्छन्तु मां प्रकृतय:। 
 	
सुमन्त्र: - अभिषेकं विसृज्य क्व भवान् यास्यति। 
भरत: - अभिषेकमिति। इहात्रभवत्यै प्रदीयताम्। 
सुमन्त्र: - क्व भवान् यास्यति। 
भरत: - तत्र यास्यामि यत्रासौ वर्तते लक्ष्मणप्रिय:। 
नायोध्या तं विनायोध्या सायोध्या यत्र राघव: ॥ 24 ॥ 
(निष्क्रान्ता: सर्वे।)
 	
तृतीयोऽङ्क:॥

प्रतिमानाटकम्/चतुर्थोऽङ्कः

(तत: प्रविशतश्चेट्यौ।) 

विजया - हळा णन्दिणिए! भणोहि भणेहि। अज्ज कोसळळापुरोगोहि सव्वेहि अन्तेवुरेहि पडिमागेहं दट्ठुं गदेहि तहिं किळभट्टिदाराओ भरदो दिट्ठो।
अहं च मन्दभाआ दुवारे ट्ठिदा। 
(हला नन्दिनिके!भण भण। अद्य कौसल्यापुरोगै: सर्वैरन्त:पुरै: प्रतिमागेहं द्रष्टुं गतैस्तत्र किल भर्तृदारको भरतो दृष्ट:। अहं च मन्दभागा 
द्वारे स्थिता।) 
नन्दिक - हळा! विट्ठो अम्हेहि कोदूहळेण भट्टिदाओ भरदो। (हला! दृष्टोऽस्माभि:, कौतृहलेन भर्तृदारको भरत:।) 
विजया - भट्ठिणी कुमारेण किं भणिदा। (भट्टिनी कुमारेण किं भणिता।) 
नन्दिनिका - किं भणिदं। ओळोइदुं वि णेच्छदि कुमारो। (किं भणितम्। अवलोकितुमपि नेच्छति कुमार:।) 
विजया - अहो अच्चाहिदम्। रज्जळुद्धाए भट्टिदारअस्स रामस्स रज्जविब्भट्ठं करन्तीए अत्तणो वेहव्वं आदिट्ठ। ळोओ वि विणासं गमिओ। 
णिग्घिणा हु भट्टिणी। पापअं किदं। (अहो अत्याहितम्। राज्यलुब्धया भर्तृदारकस्य रामस्य राज्यविभ्रष्टं कुर्वत्यात्मनो वैधव्यमादिष्टम्। 
लोकोऽपि विनाशं गमित:। निर्घृणा खलु भट्टिनी। पापकं कृतम्।) 
नन्दिनिका - हळा! सूणाहि। पइदीहि आणीदं अंभिसअं विसज्जिअं रामतवोवणं गदो कुमारो (हला! शृणु। प्रकृतिभिरानीतमभिषेकं विसृज्य रामतपोवनं 
गत: कुमार:।) 
विजया - (सविषादम्) हं। एवं गदो कुमार:। नन्दिनिके। एह्यावां भट्टिनीं पश्या:।) 
(निष्क्रान्ते।) 
प्रवेशक: 
(तत: प्रविशति भरतो रथेन सुमन्त्र: सूतश्च।) 
भरत: - स्वर्गं गते नरपतौ सुकृतानुयात्रे 
पौरश्रुपातसलिलैरनुगम्यमान: । 
द्रष्टुं प्रयाम्यकृपणेषु तपोवनेपु 
रामाभिधानमपरं जगत: शशाङ्कम् ॥ 1 ॥ 
सुमन्त्र: - एष एष आयुष्मान् भरत:. 
दैत्येन्द्रमानमथनस्य नृपस्य पुत्रो 
यज्ञोपयुक्तविभवस्य नृपस्य पौत्र: । 
 	
भ्राता पितु: प्रियकरस्य जगत्प्रियस्य 
रामस्य रामसदृशेन पथा प्रयाति ॥ 2 ॥ 
भरत: - भोस्तात! 
सुमन्त्र: - कुमार, अयमस्म्मि। 
भरत: - क्व तत्रभवान् ममार्यो राम:। क्वासौ महाराजस्य प्रतिनिधि: । क्व सन्निदर्शनं सारवताम्। क्वासौ प्रत्यदेशो राज्यलुब्धाया:। कैकेय्या:। क्व 
तत् पात्रं यशस:। क्वासौ नरपते: पुत्र:। क्वासौ सत्यमनुव्रत:। 
मम मातु: प्रियं कर्तु येन लक्ष्मीर्विसर्जिता । 
तमहं द्रष्टुमिच्छामि दैवतं परमं मम ॥ 3 ॥ 
सुमन्त्र: - कुमार! एतस्मिन्नाश्रमपदे। 
अत्र रामश्च सीता च लक्ष्मणश्च महायशा: । 
सत्यं शीलं च भक्तिश्च येषु विग्रहवत् स्थिता ॥ 4 ॥ 
भरत: - तेन हि स्थाप्यातां रथं। 
सूत: - यदाज्ञापयत्यायुष्मान्। (तथा करोति) 
भरत:- (रथादवतीर्य।) सूत! एंकान्ते विश्रामयाश्वान्। 
सूत: - यदाज्ञापयत्यायुष्मान्। 
(निष्क्रान्त:।) 
भरत:- भोस्तात! निवेद्यतां निवेद्यताम्। 
समन्त्र: - कुमार! किमिति निवेद्यते। 
भरत: - राज्यलुब्धाया: कैकेय्या: पुत्रो भरत: प्राप्त इति। 
सुमन्त्र: - कुमार! अलं गुरुजनापवादमभिधातुम्। 
भरत: - सुष्ठु न न्याय्यं परदोषमभिधातुम्। तेन उच्यतामिक्ष्वाकुकुलन्यङ्गभूतो भरतो दर्शनमभिलषतीति। 
सुमन्त्र: - कुमार! नाहमेवं वक्तुं समर्थ:। अथ पुनर्भरत: प्राप्त इति ब्रूयाम्। 
भरत: - न न । नाम केवलमभिधीयमानमकृतप्रायश्चित्तमिव मे प्रतिभाति। किं ब्रह्मघ्नानामपि परेण निवेदनं क्रियते। तस्मात् तिष्ठतु तात:। 
अहमेव निवेदयिष्ये। भो भो:। निवेद्यतां निवेद्यतां तत्रभवते पितृवचनकराय राघवाय -- 
निर्घृणश्च कृतघ्नश्च प्राकृत: प्रियसाहस: । 
भक्तिमानागत: कश्चित् कथं तिष्ठतु यात्विति ॥ 5 ॥ 
(तत: प्रविशति राम: सीतालक्ष्मणाभ्याम्।) 
राम: - (आकण्र्य सहर्षम्।) सौमित्रे! श्रृणोषि। अयि विदेहराजपुत्रि! त्वमपि श्रृणोषि। 
कस्यासौ सदृशतर: स्वर: पितुर्मे 
गाम्भीर्यात् परिभवतीव मेघनादम् । 
य: कुर्वन् मम हृदयस्य बन्धुशङ्कां 
सस्नेह: श्रुतिपथमिष्टत: प्रविष्ट: ॥ 6 ॥ 
 	
लक्ष्मण: - आर्य! ममापि खल्वेष स्वरसंयोगो बन्धुजनबहुमानमावहति। एष हि, 
धन: स्पष्टो धीर: समदवृषभस्निग्घमधुर: 
कल: कण्ठे वक्षस्यनुपहतसञ्चाररभस: । 
यथास्थानं प्राप्य स्फुटकरणनानाक्षरतया 
चतुर्णां वर्णानामभयमिव दातुं व्यवसित: ॥ 7 ॥ 
राम: - सर्वथा नायमबान्धवस्य स्वरसंयोग:। क्लेदयतीव मे हृदयम्। वत्स लक्ष्मण! दृश्यतां तावत्। 
लक्ष्मण: - यदाज्ञापयत्यार्य:। 
(परिक्रामातिं।) 
भरत: - अये कथं न कश्चित् प्रतिवचनं प्रयच्छति। किन्नु खलु विज्ञातोऽस्मि कैकेय्या: पुत्रो भरत: प्राप्त इति। 
लक्ष्मण: - (विलोक्य) अये अयमार्यो राम:। न न। रूपसादृयम्। 
मुखमनुपमं त्वार्यस्याभं शशाङ्कमनोहरं 
मम पितृसमं पीनं पक्ष: सुरारिशरक्षतम् । 
द्युतिपरिवृतस्तेजोराशीर्जगत्प्रियदर्शनो 
नारपतिरयं देवेन्द्रो वा स्वयं मधुसूदन: ॥ 8 ॥ 
(सुमन्त्रं दृष्ट्वा।) अये तात:। 
सुमन्त्र: - अये कुमारो लक्ष्मण:। 
भरत: - एवं गुरुरयम्। आर्य, अभिवादये। 
लक्षमण: - एहोहि। आयुष्मान् भव। (सुमन्त्रं वीक्ष्य।) तात! कोऽत्रभवान्! 
सुमन्त्र: - कुमार! 
रघोश्चतुर्थोऽयमजात् तृतीय: 
पितु: प्रकाशस्य तव द्वितीय: । 
यस्यानुजस्त्वं स्वकुलस्य केतो- 
स्तस्यानुजोऽयंं भरत: कुमार: ॥ 9 ॥ 
लक्ष्मण:- एह्योहीक्ष्वाकुकुमार! वत्स! स्वस्ति, आयुष्मान् भव। 
असुरसमरदक्षैर्वज्रसंघृष्टचापै - 
रनुपमबलवीर्यै. स्वै: कुलैस्तुल्यवीर्य: । 
रघुरिव स नरेन्द्रो यज्ञविश्रान्तकोशो 
भव जगति गुणानां भाजनं भ्राजितानाम् ॥ 10 ॥ 
भरत: - अनुगृहीतोऽस्मि। 
लक्ष्मण: - कुमार! इह तिष्ठ। त्वदागमनमार्याय निवेदयामि। 
भरत: - आर्यं! अचिरमिदानीमभिवादयितुमिच्छामि। शीघ्रं निवेद्यताम्। 
लक्ष्मण: - बाढम्। (उपेत्य।) जयत्वार्य:। आर्य! 
अयं ते दयितो भ्राता भरतो भ्रातृवत्सल: । 
 	
संक्रान्तं यत्र ते रूपमादर्श इव तिष्ठति ॥ 11 ॥ 
राम: - वत्स लक्ष्मण! किमेवं भरत: प्राप्त:। 
लक्ष्मण: - आर्य! अथ किम्। 
राम: - मैथिलि! भरतावलोकनार्थं विशालीक्रियतां ते चक्षु:। 
सीता - अय्यउत्त! किं भरदो। (आर्यपुत्र! किं भरत आगत:।) 
राम: - मैथिलि! अथ किम्। 
अद्य खल्वगच्छामि पित्रा मे दृष्करं कृतम् । 
कीदृशस्तनयस्नेहो भ्रातृस्नेहोऽयमीदृश: ॥ 12 ॥ 
लक्ष्मण: - आर्य! किं प्रविशतु कुमार:। 
वत्स लक्ष्मण! इदमपि तावदात्माभिप्रायमनुवर्तयितुमिच्छसि। गच्छ सत्कृत्य शीघ्रं प्रवेश्यतां कुमार:। 
लक्ष्मण: - यदाज्ञापयत्यार्य:। 
राम: - अथवा तिष्ठ त्वम्। 
इयं स्वयं गच्छतु मानहेतोर्मातेव भावं तनये निवेश्य । 
तुषारपूर्णोत्पलपत्रनेत्रा हर्षास्रमासारमिवोत्सृजन्ती ॥ 13 ॥ 
सुमन्त्र: - अये वधू:। 
भरत: - अये इयमत्रभवती जनकराजपुत्री। 
इदं तत् स्त्रीमयं तेजो जातं क्षेत्रोदराद्हलात् । 
जनकस्य नृपेन्द्रस्य तपस: सन्निदर्शनम् ॥ 14 ॥ 
आर्ये! अभिवादये भंरतोऽहमस्मि। 
राम: - (सहर्षम्) एह्येहि, इश्वाकुकुमार! स्वस्ति, आयुष्मान् भव। 
वक्ष: प्रसारय कवाटपुटप्रमाण - 
मालिङ्ग मां सुविपुलेन भुजद्वयेन । 
उन्नामयाननमिदं शरदिन्दुकल्पं 
प्रह्लादय व्यसनदग्धमिदं शरीरम् ॥ 15 ॥ 
भरत: - अनुगृहीतोऽस्मि। 
सुमन्त्र: - (उपेत्य।) जयत्वायुष्मान्। 
राम: - हा तात! 
गत्वा पूर्वं स्वसैन्यैरभिसरिसमये खं समानैर्विमानै - 
र्विख्यातो यो विमर्दे स स इति बहुश: सासुराणां सुराणाम् । 
स श्रीमांस्त्यक्तदेहो दयितमपि विना स्नेहवन्तं भवन्तं 
स्वर्रस्थ: साम्प्रतं किं रमयति पितृभि: स्वैर्नरेन्द्रैर्नरेन्द्र: ॥ 17 ॥ 
सुमन्त्र: - (सशोकम्) 
 	
नरपतिनिधनं भवत्प्रवासं 
भरतविषादमनाथतां कुलस्य । 
वहुविधमनुभूय दुष्प्रसह्यं 
गुण इव बह्वपराद्धमायुषा मे ॥ 18 ॥ 
सीता - रोदन्तं अय्यउत्तं पुणो वि रोवीअदि तादो। (रुदन्तमार्यपुत्रं पुनरपि रोदयति तात:।) 
राम: - मैथिलि! एष पर्यवस्थापयाम्यात्मानम्। वत्स लक्ष्मण! आपस्तावत्। 
लक्ष्मण: - यदाज्ञापयत्यार्य:। 
भरत: - आर्य! न खलु न्याय्यम्। क्रमेण शुश्रूषयिष्ये। अहमेव यास्यामि। (कलशं गृहीत्वा निष्क्रम्य प्रविश्य।) इमा आप:। 
राम: - (आचम्य) मैथिलि! विशीर्यते खलु लक्ष्मणस्य (खलु लक्ष्मणस्य) व्यापार:। 
सीता - अय्यउत्त! णं एदिणा पि सुस्सूसइदव्वो। (आर्यपुत्र! नन्वेतेनापि शुश्रुषयितव्य:।) 
राम: - सुष्ठु खल्विह लक्ष्मण: शुश्रूषयतु। तत्रस्थो मां भरत: शुश्रषयतु। 
भरत: - प्रसीदत्वार्यं:। 
इह स्थास्यामि देहेन तत्र स्थास्यामि कर्मणा 
नाम्नैव भवतो राज्यं कृतरक्षं भविष्यति ॥ 19 ॥ 
राम: - वत्स! कैकेयीमात:! मा मैवम्। 
पितुर्नियोगादहमागतो वनं 
न वत्स! दर्पान्न भयान्न विभ्रमात् । 
कुलं च न: सत्सधनं ब्रवीमि ते 
कथं भवान् नीचपथे प्रवर्तते ॥ 20 ॥ 
सुमन्त्र: - अथेदानीमभिषेकोदकं क्व तिष्ठतु। 
राम: - यत्र मे मात्राभिहितं, तत्रैव तावत् तिष्ठतु। 
भरत: - प्रसीदत्वार्य:। आर्य ! अलमिदानीं व्रणे प्रहर्तुम्। 
अपि सुगुण! ममापि त्वत्प्रसूति: प्रसूति: 
स खलु निभृतधीमांस्ते पिता मे पिता च । 
सुपुरुष! पुरुषाणां मातृदोषो न दोषो 
वरद! भरतमार्तं पश्य तावद् यथावत् ॥ 21 ॥ 
सीता - अययउत्त! अदिकरुणं मन्तेअइ भरदो। किं दाणिं अय्यउत्तेण चिन्तीअदि। (आर्यपुत्र! अतिकरुणं मन्त्रयते भरत:। किमिदानीमार्यपुत्रेण 
चिन्त्यते।) 
राम: - मैथिलि! 
तं चिन्तयामि नृपतिं सुरलोकयातं 
येनायमात्मविशिष्टगुणो न दृष्ट: । 
ईदृग्विधं गुणनिधिं समवाप्य लोके 
धिग् भो! विधेर्यदि बलं पुरुषोत्तमेषु ॥ 22 ॥ 
वत्स! कैकेयीमात:। 

यत्सत्यं परितोषितोऽस्मि भवता निष्कल्मषात्मा भवां- 
स्त्वद्वाक्यस्य वशानुगोऽस्मि भवत: ख्यातैर्गुणौर्निर्जित: । 
किन्त्वेतन्नृपत्तेर्वचस्तदनृतं कर्तुं न युक्तं त्वया 
किञ्चोत्पाद्य भवद्विधं भवतु ते मिथ्याभिधायी पिता ॥ 23 ॥ 
भरत: - यावद् भविष्यति भवन्नियमावसानं 
तावद् भवेयमिह ते नृप! पादमूले । 
राम: - मैवं, नृप: स्वसुकृतैरनुयातु सिदिं्ध 
मे शापितो, न परिरक्षसि चेत् स्वराज्यम् ॥ 24 ॥ 
भरत: - अनुत्तरमभिहितम्। भवतु समयतस्ते राज्यं परिपालयामि। 
राम: - वत्स! क: समय:। 
भरत: - मम हस्ते निक्षिप्तं तव राज्यं चतुर्दशवर्षान्ते प्रतिग्रहीतुमिच्छामि। 
राम: - एवमस्तु। 
भरत: - आर्य! श्रुतम्! आर्ये श्रुतम्। तात! श्रुतम्। 
सर्वे - वयमपि श्रोतार:। 
भरत: - आर्यं! अन्यमपि वरं हर्तुमिच्छामि। 
राम: - वत्स! किमिच्छसि! किमहं ददामि!। किमहमनुष्ठास्यामि। 
भरत: - पादोपभुक्ते तव पादुके मे 
एते प्रयच्छ प्रणताय मूध्र्ना । 
यावद् भवानेष्यति कार्यसिदिं्ध 
तावत् भविष्याम्यनयोर्विधेय: ॥ 25 ॥ 
राम: - (स्वागतम्) हन्त भो:! 
सुचिरेणापि कालेन यश: किञ्जिन्मयार्जितम् । 
अचिरेणैव कालेन भरतेनाद्य सञ्चितम् ॥ 26 ॥ 
सीता - अय्यउत्त! णं दीयहि खु पुडमजाअणं भरदस्स। (आर्यपत्र! ननु दीयते खलु प्रथमयाचनं भरताय।) 
राम: - तथास्तु गृह्यताम्। (पादुके अर्पयति) 
भरत: - अनुगृहीतोऽस्मि। (गृहीत्वा) आर्य! अत्राभिषेकोदकमावर्जयितुमिच्छामि। 
राम: - तात! यदिष्टं भरतस्य तत् सर्वं क्रियताम्। 
सुमन्त्र: - यदाज्ञापयत्यायुष्मान् ! 
भरत: - (आत्मगतम्) हन्त भो:, 
श्रद्धेय: स्वजनस्य पौररूचितो लोकस्य दृष्ठिक्षम: 
स्वर्गस्थस्य नराधिपस्य दयित: शीलान्वितोऽहं सुत: । 
भ्रातृणां गुणशालिनां बहुमत: कीर्तेर्महद् भाजनं 
संवादेषु कथाश्रयो गुणवतां लब्धप्रियाणां प्रिय: ॥ 27 ॥ 

राम: - वत्स कैकेयीमात:! राज्यं नाम मुहूर्तमपि नोपेक्षणीयम्। तस्मादद्यैव विजयाय प्रतिनिवर्ततां कुमार:। 
सीता - हं अज्ज एव्व गमिस्सदि कुमारो भरदो। (हम् अद्यैव गमिष्यति कुमारो भरत:।) 
राम: - अलमतिस्नेहेन। अद्यैव विजयाय प्रतिनिवर्ततां कुमार: । 
भरत: - आर्य अद्यैवाहं गमिष्यामि । 
आशावन्त: पुरे पौरा: स्थास्यन्ति त्वद्दिदृक्षया । 
तेषां प्रीतिं करिष्यामि त्वत्प्रसादस्य दर्शनात् ॥ 28 ॥ 
सुमन्त्र: - आयुष्मन्! मयेदानीं किं कर्तव्यम्। 
राम: - तात! महाराजवत् परिपाल्यतां कुमार:। 
सुमन्त्र: - यदि जीवामि, तावत् प्रयतिष्ये। 
राम: - वत्स कैकेयीमात:। आरुह्यतां ममाग्रतो रथ:। 
भरत: - यदाज्ञापयत्यार्य:। (रथमारोहत:) 
राम: - मैथिलि! इतस्तावत्। वत्स लक्ष्मण! इतस्तावत्। आश्रमपदद्वारमात्रमपि भरतस्यानुयात्रं भविष्याम:। 
(इति निष्क्रान्ता: सर्वे।) 

चतुर्थोऽङ्क:॥

प्रतिमानाटकम्/पञ्चमोऽङ्कः

(तत: प्रविशति सीता तापसी च।) 
सीता - अय्ये। उवहारसुमणाइण्णो सम्मज्जिदो असमो। अस्समपदविभवेण अणुट्ठिओ देवलमुदाआरो। ता जाव अय्यउत्तो ण आअच्छदि दाव 
अमाणं बाळरुक्खाणं उदअप्पदाणेण अणुक्कोसइस्सं। (आर्ये! उपाहारसुमननाकीर्ण: संमार्जित आश्रम:। आश्रमपदविभवेनानुष्ठितो देवसमुदाचार: 
तद् यावदार्यपुत्रो नागच्छति, तावदिमान् बालवृक्षानुदकप्रदानेनानुक्रोशयिष्यामि।) 
तापसी - अविग्घं से होदु । (अविघ्नमस्य भवतु।) 
राम: - (सशोकम्।) 
त्यक्त्वा तां गुरुणा मया च रहितां रम्यामयोध्यां पुरी - 
मुद्यम्यापि ममाभिषेकमखिलं मत्सन्निधावागत: । 
रक्षार्थं भरत: पुनर्गुणनिधिस्तत्रैव सम्प्रेषित: 
कष्टं भो नृपतेर्धुरं सुमहतीमेक: समुत्कर्षति ॥ 1 ॥ 
(विमृश्य) ईदृशमेवैतत्। यावदिदानीमीदृशशोकविनोदनार्थमवस्थाकुटुम्बिर्नी मैथिलीं पश्यामि। तत् क्व नु खलु गता वैदेही । 
(परिक्रम्यावलोक्य) अये इमानि खलु प्रत्यग्राभिषिक्तानि वृश्रमूलानि अदूरगतां मैथिलीं सूचयन्ति। तथाहि, 
भ्रमति सलिलं वृक्षावर्ते सफेनमवस्थितं 
तृषितपतिता नैते क्लिष्टं पिबन्ति जलं ख़गा: । 
स्थलमभिपतन्त्याद्र्रा: कीटा बिले जलपूरिते 
नववलयिनो वृक्षा मूले जलक्षयरेखया ॥ 2 ॥ 
(विलोक्य।) अये इयं वैदेही। भो:। कष्टम्। 
 	
योऽस्या: कर: श्राम्यति दर्पणेऽपि 
स नैति खेदं कलशं बहन्त्या: । 
कष्टं वनं स्त्रीजनसौकुमार्यं 
समं लताभि: कठिनीकरोति ॥ 3 ॥ 
(उपेत्य) मैथिलि! अपि तपो वर्धते। 
सीता - हं अय्यउत्तो। जेदु अय्यठत्तो। (हम् आर्यपुत्र:। जयत्वार्यपुत्र:।) 
राम: - मैथिलि! यदि ते नास्ति धर्मविघ्न: आस्यताम्। 
सीता - जं अय्यउत्तो आणवेदि। (उपविशति। (यदार्यपुत्र आज्ञापयति।) 
राम: - मैथिलि! प्रतिवचनार्थिनीमिव त्वां पश्यामि। किमिदम्। 
सीता - सोअसुण्णाहिअअस्स विअ अय्यउत्तस्स मुहाराओ। किं एदं। (शोकशून्यहृदयस्येवार्यपुत्रस्य मुखराग: किमेतत्।) 
राम: - मैथिलि! स्थाने खलु कृता चिन्ता। 
कृतान्तशल्याभिहते शरीरे 
तथैव तावद्धृदयव्रणो मे । 
नानाफला: शोकशराभिघाता - 
स्तत्रैव तत्रैव पुन: पतन्ति ॥ 4 ॥ 
सीता - अय्यउत्तस्स को विअ सन्दावो। (आर्यपुत्रस्य क इव सन्ताप:।) 
राम: - श्वस्तत्रभवतस्तातस्यानुसंवत्सरश्राद्धविदिघ:। कल्पविशेषेण निवपनक्रियामिच्छन्ति पितर:। तत् कथं निर्वर्तयिष्यामीत्येतच्चिन्त्यते। अथवा। 
गच्छन्ति तुÏष्ट खलु येन केन 
त एव जानन्ति हि तां दशां मे। 
इच्छामि पूजां च तथापि कर्तुं 
तातस्य रामस्य च सानुरूपाम्॥5॥ 
राम:- मैथिलि! 
फलानि दृष्द्वा दर्भेषु स्वहस्तरचितानि न: । 
स्मारितो वनवासं च तातस्तत्रापि रोदिति ॥ 6 ॥ 
(तत: प्रविशति परिव्राजकवेषो रावण:) 
रावण: - एष भो:! 
नियतमनियतात्मा रूपमेतद् गृहीत्वा 
खरवधकृतवैरं राघवं वञ्चयित्वा । 
स्वरपदपरिहीणां हव्यधारामिवाहं 
जनकनृपसुतां तां हर्तुकाम: प्रयामि ॥ 7 ॥ 
(परिक्रम्यादो विलोक्य) इदं रामस्याश्रमपदद्वारम् ॥ (यावदवतरामि।) 
(अवतरति।) यावदहमप्यतिथिसमुदाचारमनुष्ठास्यामि । अहमतिथि: । कोऽत्रभो:। 
राम: - (श्रुत्वा।) स्वागतमतिथये ! 
 	
रावण: - साधु विशेषितं खलु रूपं स्वरेण । 
राम: - (विलोक्य।) अये भगवान्। भगवन्! अभिवादये । 
रावण: - स्वस्ति । 
राम: - भगवन्! एतदासनमास्यताम् । 
रावण: - (आत्मगतम्।) कथमाज्ञप्त इवास्म्यनेन। (प्रकाशम्) बाढम्। (उपविशति।) 
राम: - मैथिलि! पाघ्यमानय भगवते । 
सीता - जं अय्यउत्तो आणवेदि। (निष्क्रम्य प्रविश्य।) इमा आवो। (यदार्यपुत्र आज्ञापयति। इमा आप:।) 
राम: - शुश्रूषय भगवन्तम् । 
सीता - जं अय्यउत्तो आणवेदि। (यदायऱ्पुत्र आज्ञापयति।) 
रावण: - (मायाप्रकाशनपर्याकुलो भूत्वा) भवतु, भवतु, 
इयमेका पृथिव्यां हि मानुषीणामरुन्धती । 
यस्या भर्तेति नारीभि: सत्कृत: कथ्यते भवान् ॥ 8 ॥ 
राम: - तेन हि आनय, अहमेव शुश्रूषयिष्ये। 
रावण: - अयि छायां परिहृत्य शरीरं न लङ्घयामि। वाचानुवृत्ति: खल्वतिथिसत्कार:। पूजितोऽस्मि। आस्याताम् । 
राम: - बाढम्। (उपविशति।) 
रावण: - (आत्मगतम्।) यावदहमपि ब्राह्मणसमुदाचारमनुष्ठास्यामि। (प्रकाशम्) भो:! काश्यपगोत्रोऽस्मि। साङ्गोपाङ्गं वेदमधीये, मानवीयं धर्मशास्त्रं, 
माहेश्वरं योगशास्त्रं, बार्हस्पत्यमर्थशास्त्रं, मेधातिथेन्र्यायशास्त्रं, प्रचेतसं श्राद्धकल्पं च । 
राम: - कथं कथं श्राद्धकल्पमिति । 
रावण: - सर्वा: श्रुतीरतिक्रम्य श्राद्धकल्पे स्पृहा दर्शिता। किमेतत् । 
राम: - भगवन्! भ्रष्टायां पितृमत्तायामागम इदनीमेष:। 
रावण: - अलं परिहृत्य। पृच्छतु भवान् । 
राम: - भगवन्! निवपनक्रियाकाले केन पितृंस्तर्पयामि । 
रावण: - सर्वं श्रद्धया दत्तं श्राद्धम् । 
राम: - भगवन्! अनादरत: परित्यक्तं भवति। विशेषार्थं पृच्छामि । 
रावण: - श्रूयताम्। विरूढेषु दर्भा:, ओषधीषु तिला:, कलायं शाकेषु, मत्स्येषु महाशफर:, पक्षिषु वाध्र्राणस:, पशुषु गौ: खङ्गो वा, इत्येते मानुषाणां 
विहिता: । 
राम: - भगवन् ! वाशब्देनावगतमन्यदप्यस्तीति । 
रावण: - अस्ति प्रभावसम्पाद्यम् । 
राम: - भगवन्! एष एव मे निश्चय: । 
उभयस्यास्ति सान्निध्यं यद्येतत् साधयिष्यति । 
 	
धनुर्वा तपसि श्रान्ते श्रान्तेधनुषि वा तप: ॥ 9 ॥ 
रावण: - सन्ति। हिमवति प्रतिवसन्ति । 
राम: - हिमतीति। ततस्तत: । 
रावण: - हिमवत: सप्तमे शृङ्गे प्रत्यक्षस्थाणुशिर:पतितगङ्गाम्बुपायिनो वैदूर्यश्यामपृष्ठा: पवनसमजवा: काञ्चनपाश्र्वा नाम मृगा:, 
यैर्वैखानसवालखिल्यनैमिशीयादयो महर्षयश्चिन्तितमात्रोपस्थितविपन्नै: श्राद्धान्यभिवर्धयन्ति । 
तैस्तर्पिता: सुतफलं पितरो लभन्ते 
हित्वा जरां खमुपयान्ति हि दीप्यमाना: । 
तुल्यं सुरै: समुपयान्ति विमानवास- 
मावर्तिभिश्च विषयैर्न बलाद्घ्रियन्ते ॥ 10 ॥ 
राम: - मैथिलि! 
आपृच्छ पुत्रकृतकान् हरिणान् द्रुमांश्च 
विन्ध्यं वनं तव सखीर्दयिता लताश्च । 
वत्स्यामि तेषु हिमवद्गिरिकाननेषु 
दीप्तैरिवौषाधिवनैरुपरञ्जितेषु ॥ 11 ॥ 
सीता - जं अय्यउत्तो आणवेदि । (यदार्यपुत्र आज्ञापयति।) 
रावण: - कौसल्यामात: ! अलमतिमनोरथेन । न ते मानुषैर्दृश्यन्ते । 
राम: - भगवन् ! किं हिमवति प्रतिवसन्ति । 
रावण: - अथ किम् । 
राम: - तेन हि पश्यतु भवान् । 
सौवर्णान् वा मृगांस्तान् मे हिमवान् दर्शयिष्यति । 
भिन्नो मद्बाणवेगेन क्रौञ्चत्वं वा गमिष्यति ॥ 12 ॥ 
रावण: - (स्वागतम्।) अहो असह्य: खल्वस्यावलेप: । 
राम: - (दिशो विलोक्य।) अये विद्युत्सम्पात इव दृश्यते । 
रावण: - (प्रकाशम्।) कौसल्यामात:। इहस्थमेव भवन्तं पूजयति हिमवान्। एष काञ्चनपाश्र्व: । 
राम: - भगवतो वृद्धिरेषा । 
सीता - दिट्ठिआ अय्यउत्तो वड्ढइ । (दिष्ट्वात्र्यार्यपुत्रो वर्धते।) 
राम: - न न, 
तातस्यैतानि भाग्यानि यदि स्वयमिहागत: । 
अर्हत्येष हि पूजायां लक्ष्मणं ब्रूहि मैथिलि ॥ 13 ॥ 
सीता - अय्यउत्त! णं तित्थअसादो उवावत्तमाणं कुळवदिं पच्चुग्गच्छेहित्ति सन्दिट्ठो सोमित्ती । (आर्यपुत्र! ननु तीर्थयात्रात उपावर्तमानं कुलपतिं 
प्रत्यद्गच्छेति सन्दिष्ट: सौमित्रि:।) 
राम: - तेन हि अहमेव यास्यामि । 
 	
सीता - अय्यउत्त! अहं किं करिस्सं । (आर्यपुत्र! अहं किं करिष्यामि।) 
राम: - शुश्रूषयस्व भगवन्तम् । 
सीता - जं अय्यउत्तो आणवेदि । (यदार्यपुत्र आज्ञापयति।) 
(निष्क्रान्तो राम:) 
रावण: - अये, अययध्र्यमादायोपसर्पति राघव:। एष इदानीं पूजामनवेक्ष्य धावन्तं मृगं दृष्ट्वा धनुरारोपयति राघव:। 
अहो बलमहो वीर्यमहो सत्त्वमहो जव: । 
राम इत्यक्षरैरल्पै: स्थाने व्याप्तमिदं जगत् ॥ 14 ॥ 
एष मृग:। एकप्लुतातिक्रान्तशरविषयो वनगहनं प्रविष्ट: । 
सीता - (आत्मगतम्।) अय्यउत्तविरहिदाए भअं मे एत्थ उप्पज्जइ । (आर्यपुत्रविरहिताया भयं मेऽत्रोत्पद्यते।) 
रावण: - (आत्मगतम्।) 
माययापहते ..... 
सीता - जाव उडजं पविसामि। (गन्तुमीहते) (यावदुटजं प्रविशामि।) 
रावण: - (स्वरूपं गृहीत्वा।) सीते! तिष्ठ तिष्ठ । 
सीता - (सभयम्।) हं को दाणि अअं। (हं क इदानीमयम्।) 
रावण: - किं न जानीषे । 
युद्धे येन सुरा: सदानवगणा: शक्रादयो निर्जिता 
दृष्ट्वा शूर्पणखाविरूपकरणं श्रुत्वा हतौ भ्रातरौ । 
दर्पाद् दुर्मतिमप्रमेयबलिनं रामं विलोभ्य च्छलै: 
स त्वां हर्तुमना विशालनयने! प्राप्तोऽस्म्यहं रावण: ॥ 16 ॥ 
सीता - हं ळावणो णाम। (प्रतिष्ठते।) (हं रावणो नाम।) 
रावण: - आ: रावणस्य चक्षुर्विषयमागता क्व यास्यसि। 
सीता - अय्यउत्त! परित्ताआहि परित्ताआहि। सोमित्ती! परित्ताआहि परित्ताआहि मं। (आर्यपुत्र! परित्रायस्व परित्रायस्व। सौमित्रे! परित्रायस्व 
परित्रायस्व माम्।) 
रावण: - सीते! श्रूयतां मत्पराक्रम: । 
भग्न: शक्र: कम्पितो वित्तनाथ: 
कृष्ट: सोमो मर्दित: सूर्यपुत्र: । 
धिग् भो: स्वर्गं भीतदेवैर्निविष्टं 
धन्या भूमिर्वर्तते यत्र सीता ॥ 17 ॥ 
सीता - अय्यउत्त! परित्ताआहि परिआहि। सोमित्ती! परित्ताआहि परित्ताआहि मं। (आर्यपुत्र! परित्रास्व परित्रायस्व। सौमित्रे! परित्रायस्व परित्रायस्व 
माम्।) 
रावण: - रामं वा शरणमुपेहि लक्ष्मणं वा 
स्वर्गस्थं दशरथमेव वा नरेन्द्रम् । 
 	
किं वा स्यात् कुपुरुषसंश्रितैर्वचोभि- 
र्न व्याघ्रं मृगशिशव: प्रधर्षयन्ति ॥ 18 ॥ 
सीता - अय्यउत्त! परित्तआहि परित्ताआहि। सोमित्ती! परित्ताआहि परिआहि मं । (आर्यपुत्र! परित्रायस्व परित्रायस्व। सौमित्रे! परित्रायस्व माम्।) 
रावण:- विलपसि किमिदं विशालनेत्रे 
विगणयमां च यथा तवार्यपुत्रम् । 
विपुलबलयुतो ममैष योद्धुं 
ससुरगणोऽप्यसमर्थ एव राम: ॥ 19 ॥ 
सीता - (सरोषं) सत्तो सि। (शप्तोऽसि।) 
रावण: - हहह! अहो पतिब्रतायास्तेज:। 
योऽहमुत्पतितो वेगान्न दग्ध: सूर्यरश्मिभि: । 
अस्या: परिमितैर्दग्ध: शप्तोऽसीत्येभिरक्षरै: ॥ 20 ॥ 
सीता - अय्यउत्त ! परित्ताआहि परित्ताआहि । (आर्यपुत्र! परित्रायस्व परित्रायस्व।) 
रावण: - (सीतां गृहीत्वा।) भो भो जनस्थानवासिनस्तपस्विन:! श्रृण्वन्तु श्रृण्वन्तु भवन्त: । 
बलादेष दशग्रीव: सीतामादाय गच्छति । 
क्षात्रधर्मे यदि स्निग्ध: कुर्याद् राम: पराक्रमम् ॥ 21 ॥ 
सीता - अय्यउत्त! परित्ताआहि परित्ताआहि। (आर्यपुत्र! परित्रायस्व परित्रायस्व।) 
रावण: - (परिक्रमन् विलोक्य।) अये स्वपक्षपवनोत्क्षेपक्षुभितवनषण्डश्चण्डचञ्चुरभिधावत्येष जटायु। आ: तिष्ठेदानीम्। 
मद्भुजाकृष्टनिÏस्त्रशकृत्तपक्षक्षतच्युतै: । 
रुधिरेराद्र्रगात्रं त्वां नयामि यमसादनम् ॥ 22 ॥ 
(निष्क्रान्तौ) 

पञ्चमोऽङ्क:॥

प्रतिमानाटकम्/षष्ठोऽङ्कः

(तत: प्रविशतो वृद्धतापसौ।)
 	
उभौ: - परित्रायतां परित्रायतां भवन्त:! 
प्रथम: - इयं हि नीलोत्पलदामवर्चसा 
मृणालशुक्रोज्वलदंष्ट्रहासिना । 
निशाचरेन्द्रेण निशार्धचारिणा 
मृगीव सीता परिभूय नीयते ॥ 1 ॥ 
द्वितीय: - एषा खलु तत्रभवती वैदेही, 
विचेष्टमानेव भुजङ्गमाङ्गना 
विधूयमानेव च पुष्पिता लता । 
प्रसह्य पापेन दशाननेन सा 
तपोवनात्, सिद्धिरिवापनीयते ॥ 2 ॥ 
 	
उभौ: - परित्रायतां परित्रायतां भवन्त:!। 
प्रथम: - (ऊध्र्वमवलोक्य।) अये वचनसमकाल एव दशरथस्यानृण्यं कंर्तुं मयि स्थिते क्व यास्यसींति रावणमाहूयान्तरिक्षमुत्पतितो जटायु:। 
द्वितीय: - एष रोषादुद्वृत्तनयन: प्रतिनिवृत्तो रावण:। 
प्रथम: - एष रावण:। 
द्वितीय: - एष जटायु:। 
उभौ - हन्तैतदन्तरिक्षे प्रवृत्तं युद्धम्। 
प्रथम: - काश्यप! काश्यप! पश्य क्रव्यादीश्वरस्य सामथ्र्यम् । 
पक्षाभ्यां परिभूय वीर्यविषयं द्वन्द्वं प्रतिव्यूहते 
तुण्डाभ्यां सुनिघृष्टतीक्ष्णमचल: संवेष्टनं चेष्टते । 
तीक्ष्णैरायासकण्टकैरिव नखैर्भीमान्तरं वक्षसो 
वज्राग्रैरिव दार्यमाणविषमाच्छैलाच्छिला पाट्यते ॥ 3 ॥ 
द्वितीय:- हन्त संक्रुद्धेन रावणेनासिना क्रव्यादीश्वर: स दक्षिणांसदेशे हत:। 
उभौ - हा धिक्। पतितोऽत्रभवान् जटायु:, 
प्रथम: - भो: कष्टम्। एष खलु तत्रभवान् जटायु:, 
कृत्वा स्ववीर्यसदृशं परमं प्रयत्नं 
क्रीडामयूरमिव शत्रुमचिन्तयित्वा । 
दीप्तं निशाचरपतेरवधूय तेजो 
नागेन्द्रभग्नवनवृक्ष इवावसन्न: ॥ 4 ॥ 
उभौ - स्वग्र्योऽयमस्तु । 
प्रथम: - काश्यप! आगम्यताम्। इमं वृत्तान्तं तत्रभवते राघवाय निवेदयिष्याव: । 
द्वितीय: - बाढम्। प्रथम: कल्प: । 
(निष्क्रान्तौ।) 
विष्कम्भक:। 
(तत: प्रविशति काञ्चुकीय:।) 
काञ्चुकीय: - क इह भो:! काञ्चनतोरणद्वारमशून्यं कुरुते । 
(प्रविशति) 
प्रतिहारी - अय्य! अहं विजयां! किं करीअदु। (आर्य! अहं विजया। किं क्रियताम्।) 
काञ्चुकीय: - विजये! निवेद्यतां निवेद्यतां भरतकुमाराय - एष खलु रामदर्शनार्थं जनस्थानं प्रस्थित: प्रतिनिवृत्तस्तत्रभवान् इति। 
प्रतिहारी - अय्य! अवि किदत्थो तादसुमन्तो आअदो। (आर्य!अपि कृतार्थस्तातसुमन्त्र आगत:।) 
काञ्चुकीय: - भवति! न जाने । 
हृदयस्थितशोकाग्निशोषिताननमागतम् । 
दृष्ट्वैवाकुलमासीन्मे सुमन्त्रमधुना मन: ॥ 5 ॥ 
 	
प्रतिहारी - अय्य! एदं सुणिअ पय्याउळं विअ मे हिअअं। (आर्य! एतच्छØत्वा पर्याकुलमिव मे हृदयम्।) 
काञ्चुकीय: - भवति! किमिदानीं स्थिता। शीघ्रं निवेद्यताम् । 
प्रतिहारी - अय्य! इअं णिवेदेमि। (निष्क्रान्ता।) (आर्य! इयं निवेदयामि।) 
काञ्चुकीय: - (विलोक्य।) अये! अयमत्रभवान् भरतकुमार: सुमन्त्रागमनजनितकुतूहलश्चीर-वल्कलवसनश्चित्रजटापुञ्चञ्जिरितोत्तमाङ्ग इत एवाभिवर्तते। 
य एष:, 
प्रख्यातसद्गुणगण: प्रतिपक्षकाल- 
स्तिग्मांशुवंशतिलकस्त्रिदशेन्द्रकल्प: । 
आज्ञावशादखिलभूपरिरक्षणस्थ: 
श्रीमानुदारकलभेभसमानयान: ॥ 6 ॥ 
(तत: प्रविशति भरत: प्रतिहारी च।) 
भरत: - विजये! एवम् उपगतस्तत्रभवान् सुमन्त्र:। 
गत्वा तु पूर्वमयमार्यनिरीक्षणार्तं 
लब्धप्रसादशपथे मयि सन्निवृत्ते । 
दृष्ट्वा किमागत इहात्रभवान् सुमन्त्रो 
रामं प्रजानयनबुद्धिमनोभिरामम् ॥ 7 ॥ 
काञ्चुकीय:- (उपगम्य।) जयतु कुमार: । 
भरत: - अथ कस्मिन् प्रदेशे वर्तते तत्रभवान् सुमन्त्र: । 
काञ्चुकीय: - असौ काञ्चनतोरणद्वारे । 
भरत: - तेन हि शीघ्रं प्रवेश्यताम् । 
काञ्चुकीय: - यदाज्ञापयति कुमार: । (निष्क्रान्त:।) 
(तत: प्रविशति सुमन्त्र: प्रतिहारी च।) 
सुमन्त्र: - (सशोकम् कष्टं भो:! कष्टम्।) 
नरपतिनिधनं मयानुभूतं 
नृपतिसुतव्यसनं मयैव दृष्टम्। 
श्रुत इह स च मैथिलीप्रणाशो 
गुण इव बह्वपराद्धमायुषा मे ॥ 8 ॥ 
प्रतिहारी - (सुमन्त्रमुद्दिश्य।) एदु एदु अय्यो। एसो भट्टा। उपसप्पदु अय्यो। (एत्वेत्वार्य: एष भर्ता। अपसर्पत्वार्य:।) 
सुमन्त्र:- (उपसृत्य।) जयतु कुमार:। 
भरत: - तात!अपि दृष्टस्त्वया लोकाविष्कृतपितृस्नेह: । अपि दृष्टं द्विधाभूतमरुन्धतीचारित्रम्। अपि दृष्टं त्वया निष्कारणावहितवनवासं सोभ्रात्रम्। 
(सुमन्त्र : सचिन्तस्तिष्ठति।) 
प्रतिहारी - भट्टिदारओ खु अय्यं पुच्छदि। (भर्तृदारक: खल्वार्यं पृच्छति।) 
सुमन्त्र:- भवति ! किं माम् । 
 	
भरत: - (स्वगतन्।) अतिमहान् खल्वायास: । सन्तापाद् भ्रष्टहृदय: । (प्रकाशम्।) अपिमार्गात् प्रतिनिवृत्तस्तत्रभवान्। 
सुमन्त्र:- कुमार:! त्वन्नियोगाद् रामदर्शनार्थं जनस्थानं प्रस्थित: कथमहमन्तरा प्रतिनिवर्तिष्ये। 
भरत: - किभु खलु क्रोधेन वा लज्जया वात्मानं न दर्शयन्ति। 
सुमन्त्र:- कुमार! 
कुत: क्रोधो विनीतानां लज्जा वा कृतचेतसाम् । 
मया दृष्टं तु तच्छून्यं तैर्विहीनं तपोवनम् ॥ 9 ॥ 
भरत: - अथ क्व गता इति श्रुता:। 
सुमन्त्र:- अस्ति किल किष्किन्धा नाम वनौकसां निवास:। तत्र गता इति श्रुता:। 
भरत: - हन्त! अविंज्ञातपुरुषविशेषा: खलु वानरा:। दुखिता: प्रतिवसन्ति। 
सुमन्त्र:- कुमार! तिर्यग्योनयोऽप्युपकृतमवगच्छन्ति। 
भरत: - तात! कथभिव। 
सुमन्त्र:- सुग्रीवो भ्रंशितो राज्याद् भ्रात्रा ज्येष्ठेन वालिना । 
हृतदारो वसच्छैले तुल्यदु:खेन मोक्षित: ॥ 10 ॥ 
भरत: - तात! कथ तुल्यदु:खेन नाम । 
सुमन्त्र:- (आत्मगतम्।) हन्त सर्वमुक्तमेव मया। (प्रकाशम्।)कुमार! न खलु किञ्चित्। ऐश्वर्यभ्रंशतुल्यता ममाभिप्रेता । 
भरत: - तात! किं गूहसे स्वर्गं महाराजपादमूलेन शापित: स्या: यदि सत्यं न ब्रूया: । 
सुमन्त्र: - का गति:। श्रूयतां, 
वैरं मुनिजनस्यार्थे रक्षसा महता कृतम् । 
सीता मायामुपाश्रित्य रावणेन ततो हृता ॥ 11 ॥ 
भरत: - कथं हृतेति। (मोहमुपगत:।) 
सुमन्त्र:- समाश्र्वसिहि समाश्वसिहि । 
भरत: - (पुन: समाश्वस्य।) भो: ! कष्टम् । 
पित्रा च बान्धवजनेन च विप्रयुक्तो 
दु:खं महत् समनुभुय वनप्रदेशे । 
भार्यावियोगमुपलभ्य पुनर्ममार्यो 
जीमूतचन्द्र इव खे प्रभया वियुक्त: ॥ 12 ॥ 
भो! रिमिदीनीं करिष्ये। भवतु, दष्टम्। अनुगच्छतु मां तात:। 
सुमन्त्र:- यदाज्ञापयति कुमार:। 
(उभौ परिक्रामत:।) 
सुमन्त्र: - कुमार! न खलु न खलु गन्तव्यम् । देवीनां चतुश्शालमिदम् । 
भरत: - अत्रैव मे कार्यम्। भो: ! क इह प्रतिहारे । 
 	
(प्रविश्य। 
प्रतिहारी - जेदु भट्टिदारओ। विजआ खु अहं । (जयतु भर्तृदारक:। विजया खल्वहम्।) 
भरत: - विजये! ममागमनं निवेदयात्रभवत्यै । 
प्रतिहारी - कदमाए भट्टिणीए णिवेदेमि । (कतमस्यै भट्टिन्यै निवेदयामि । 
भरत: - या मां राजानमिच्छति । 
प्रतिहारी - (आत्मगतम्।) हं किं णु खु भवे। (प्रकाशम्।) भट्टा! तह। (निष्क्रान्ता।) (हं किन्नु खलु भवेत्! भर्त:! तथा।) 
(तत: प्रविशति कैकेयी प्रतिहारी च।) 
कैकेयी - विजए! मं पेक्खिदुं भरदो आअदो । (विजये! मां प्रेक्षितुं भरत आगत:।) 
प्रतिहारी- भट्टिणि ! तह। भट्टिदारअस्स रामस्स सआसादो तादसुमन्तो आअदो । तेण सह भट्टिदारओ भरदो भट्टिणिं पेक्खिदुं इच्छदि किळ। 
(भट्टिनि ! तथा। भर्तृदारकस्य रामस्य सकाशात् तातसुमन्त्र आगत: । तेन सह भर्तृदारको भरतो भट्टिनीं प्रेक्षितुमिच्छति किल।) 
कैकेयी - (स्वगतम्।) केण खु उग्धादेण मं उवाळम्भिस्सिदि भरदो। (केन खलूद्घातेन मामुपालप्स्यते भरत:।) 
प्रतिहारी - भट्टिणि! किं पविसदु भट्टिदारओ। (भट्टिनि! किं प्रविशतु भर्तृदारक:।) 
कैकेयी - गच्छ। पवेसेहि णं । (गच्छ। प्रवेशयैनम्।) 
प्रतिहारी - भट्टिणि ! तह । (परिक्रम्योपसृत्य) जेदु भट्टिदापओ । पविसदु किळ । (भट्टिनि! तथा! जयतु भर्तृदारक:। प्रविशतु किल।) 
भरत: - विजये! किं निवेदितम् । 
प्रतिहारी - आम् । 
भरत: तेन हि प्रविशाव:। 
(प्रविशात:।) 
कैकेयी - जाद! विअआमन्तेदि - रामस्स सआसादो सुमन्तो आअदोत्ति । (जात! विजया मन्त्रयते - रामस्य सकाशात् सुमन्त्र आगत इति।) 
भरत: - अत: परं प्रियं निवेदयाम्यत्रभवत्यै । 
कैकेयी - जाद! अवि कोसळळा सुमिता अ सद्दावइदव्वा। (जात! अपि कौसल्या सुमित्रा च शब्दापयितव्या ।) 
भरत: - न खलु ताभ्यां श्रोतव्यम् । 
कैकेयी - (आत्मगतम्।) हं किं णु हु भवे। (प्रकाशम्।) भणाहि जाद !। (हं किन्नु खलु भवेत्। भण जात!।) 
भरत: - श्रूयतां, 
य: स्वराज्यं परित्यज्य त्वन्नियोगाद्वनं गत: । 
तस्य भार्या हृता सीता पर्याप्तस्ते मनोरथ: ॥ 13 ॥ 
कैकेयी - हं। 
भरत: - हन्त भो:! सत्वयुक्तानामिक्ष्वाकूणां मनस्विनाम् । 
वधूप्रधर्षणं प्राप्तं प्राप्यात्रभवतीं वधूम् ॥ 14 ॥ 
कैकेयी - (आत्मगतम्।) भोदु, दाणि काळो कहेउं। (प्रकाशम्।) जाद! तुवं ण आणासि महाराअस्स सावं। (भवतु इदानीं काल: कथयितुम्। जात! 
 	
त्वं न जानासि महाराजस्य शापम्।) 
भरत: - किं शप्तो महाराज: । 
कैकेयी - सुमन्त! आअक्ख वित्थरेण। (सुमन्त्र! आचक्ष्व विस्तरेण।) 
सुमन्त्र: - यदाज्ञापयति भवती । कुमार ! श्रूयताम् - पुरा मृगयां गतेन महाराजेन कस्मिश्चित् सरसि कलशं पूरयमाणो वनगजबृंहितानुकारि- 
शब्दसमुत्पन्नवनगजशङ्कया शब्दवेधिना शरेण विपन्नचक्षुषो महर्षेश्चक्षुर्भूतो मुनितनयो हिंसित:। 
भरत: - हिंसित इति। शान्तं पापं शान्तं पापम्। ततस्तत:। 
सुमन्त्र: - ततस्तमेवंगतं दृष्टवा, 
तेनोक्तं रुदितस्यान्ते मुनिनी सत्यभाषिणा । 
यथाहं भोस्त्वमप्येवं पुत्रशोकाद् विपत्स्यसे ॥ 15 ॥ 
भरत: - नन्विदं कष्टं नाम। 
कैकेयी: - जाद! एदण्णिमित्तं अवराहे मं णिक्खिविअ पुत्तओ रामो वणं पेसिदो, णहु रज्जकोहेण। अपरिहरणीओ महरिसिसावो पुत्तविप्पवासं विणा ण 
होइ। (जात! एतन्निमित्तमपराधे मां निक्षिप्य पुत्रको रामो वनं प्रेषित:, न खलु राजलोभेन। अपरिहरणीयो महर्षिशाप: पुत्रप्रवासं विना न 
भवति।) 
भरत: - अथ तुल्ये पुत्रविप्रवासे कथमहमरण्यं न प्रेषित:। 
कैकेयी - जाद! मादुळकुऱळे वत्तमाणस्स पइदीहूदो दे विप्पवासो। (जात! मातुलकुले वर्तमानस्य प्रकृती-भूतस्ते विप्रवास:।) 
भरत: - अथ चतुर्दशं वर्षाणि किं कारणमवेक्षितानि। 
कैकेयी - जाद! चउद्दस दिअस त्ति वत्तुकामाए पय्याउळहिअआए चउद्दस वरिसाणि त्ति उत्तं। (जात! चतुर्दश दिवसा इति वक्तुकामया पर्याकुलहृदयया 
चतुर्दश वर्षाणीत्युक्तम्।) 
भरत: - अस्ति पाण्डित्यं सम्यग् विचारयितुम्। अथ विदितमेतद् गुरुजनस्य। 
सुमन्त्र:- कुमार! वसिष्ठवामदेवप्रभृतीनामनुमतं विदितं च । 
भरत: - हन्त त्रैलोक्यसाक्षिण: खल्वेते।दिष्ट्यानपराद्धात्रभवती। अम्ब! यद् भ्रातृस्नेहात् समुत्पन्नमन्युना मया दूषितात्रभवती, तत् सर्व मर्षयितव्यम्। 
अम्ब! अभिवादये । 
कैकेयी - जाद! का णाम मादा पुतअस्स अवराहं ण मरिसेदि। उट्ठेहि उट्ठेहि। को एत्थ दोसो। (जात! का नाम माता पुत्रकस्यापराधं न मर्षयति। 
उत्तिष्ठोत्तिष्ठ। कोऽत्र दोष:।) 
भरत: - अनुगृहीतोऽस्मि। आपृच्छाम्यत्रभवतीम्। अद्यैवाहमार्यस्य साहाय्यार्थं कृत्स्नं राजमण्डलमुद्योजयामि । अयमिदानीं, 
वेलामिमां मत्तगजान्धकारां 
करोमि सैन्योघनिवेशनद्धाम् । 
बलैस्तरद्भिश्च नयामि तुल्यं 
ग्लानिं समुद्रं सह रावणेन ॥ 16 ॥ 
अये शब्द इव । तूर्णं ज्ञायतां शब्द: । 
(प्रविशय।) 
प्रतिहारी - जेदु कुमारो । इयं वुत्तन्तं सुणिअ जोट्ठभट्ठिणी मोहं गआ। (जयतु कुमार: इमं वृत्तान्तं श्रुत्वा ज्येष्ठभट्टिनी मोहं गता।) 
कैतेयी - हं। 
 	
भरत: - कथं मोहमुपताम्बा। 
कैकेयी - एहि जाद! अय्यं अस्सासइस्सामो। (एहि! जात! आर्यामाश्वासयिष्याव:।) 
भरत: - यदाज्ञापयत्यम्बा। 
(निष्क्रान्ता: सर्वे।)
 	
षष्ठोऽङ्क:॥

प्रतिमानाटकम्/सप्तमोऽङ्कः

(तत: प्रविशतो तापस:।) 
तापस: - नन्दिलक! नन्दिलक! 
नन्दिलक: - अय्य! अअं म्हि(आर्य! अय्यमस्मि।) 
तापस: - नन्दिलक! कुलपतिर्विज्ञापयति - एष खलु स्वदारापहारिणं त्रैलोक्यविद्रावणं नाशयित्वा राक्षसगणविरुद्धवृत्तं गुणगणविभूषणं बिभीषणमभिषिच्यदेव 
देवर्षिसिद्धविमलचारित्रां तत्रभवतीं सीतामादाय ऋक्षराक्षसवानरमुख्यै: परिवृत: सम्प्राप्तस्तत्र भवान् शरद्विमलगगनचन्द्राभिरामो राम:। 
तदद्यास्मिन्नाश्रमपदेऽस्माद्विभवेन यत् सङ्कल्पयितव्यं तत् सर्वं सज्जीक्रियतामिति। 
नन्दिलक: - अय्य! सव्वं सज्जीकिदं । किन्तु-(आर्य! सर्वं सज्जीकृतम्। किन्तु -) 
तापस: - किमेतत्। 
नन्दिलक: - एत्थ बिभीसणकेरआ रक्खसा। तेसं भक्खणणिमित्तं कुळवदी पमाणां। (अत्र बिभीषणसम्बन्धिनो राक्षसा:। तेषां भक्षणनिमित्तं कुलपति: 
प्रमाणम्।) 
तापस: - किमर्थम्। 
नन्दिलक: - ते खु खज्जन्ति । (ते खलु खादन्ति) 
तापस: - अलमलं सम्भ्रमेण। बिभीषणविधेया: खलु राक्षसा: । 
नन्दिलक: - णमो रक्खससज्जणअ। (निष्क्रान्त:।) (नमो राक्षससज्जनाय।) 
तापस: - (विलोक्य।) अये अयमत्रभवान् राघव: । य एष 
जय नरवर! जेय: स्याद् द्वितीयस्तवारि- 
स्तव भवतु विधेया भूमिरेकातपत्रा । 
इति मुनिभिरनेकै: स्तूयमान: प्रसन्नै: 
क्षितितलमवतीर्णो मानवेन्द्रो विमानात् ॥ 1 ॥ 
जयतु भवान् जयतु । 
(निष्क्रान्त:) 
मिश्रविष्कम्भक:। 
(तत: प्रविशति राम:।) 
राम: - भो:! 
समुदितबलवीर्यं रावणं नाशयित्वा 
 	
जगति गुणसमग्रां प्राप्य सीतां विशुद्धाम् । 
वचनमपि गुरुणामन्तश: पूरयित्वा 
मुनिजनवनवासं प्राप्तवानस्मि भूय: ॥ 2 ॥ 
तापसीनामभिवन्दनार्थंमभ्यन्तरं प्रविष्टा चिरायते खलु मैथिली। (विलोक्य।) अये इयं वैदेही, 
सखीति सीतेति च जानकीति 
यथावय: स्निग्धतरं स्नुषेति । 
तपस्विदारैर्जनकेन्द्रपुत्री 
सम्भाष्यमाणा समुपैति मन्दम् ॥ 3 ॥ 
(तत: प्रविशति सीता तापसी च।) 
तापसी - हळा! एसो दे कुडुम्बिओ। उवसप्प णं। णं सक्कं तुमं एआइणिं पेक्खिदुं। (हला! एष ते कुटुम्बिक:। उपसर्पैनम्। न शक्यं त्वामेकाकिनीं 
प्रेक्षितुम्।) 
सीता - हं! अज्ज वि अविस्ससणीअं विअ मे पडिभादि। (उपसृत्य।) जेदु अय्यउत्तो। (हम्! अद्याप्यविश्वसनीयमिव मे प्रतिभाति। जयत्वार्यपुत्र:।) 
राम: - मैथिलि! अपि जानासि, पूर्वाधिष्ठानमस्माकं जनस्थानमासीत्। अप्यत्र ज्ञायन्ते पुत्रकृतका वृक्षा:। 
सीता - जणामि जाणामि। ओळोइअपत्तआ उळळोअइद्व्वा दाणि संवुत्ता। (जानामि जानामि। अवलोकितपत्रका उल्लोकयितव्या इदानीं संवृत्ता:।) 
राम: - एवमेतत्। निम्नस्थलोत्पादको हि काल:। मैथिलि! अप्युपलभ्यतेऽस्य सप्तपर्णस्याधस्ताच्छुक्लवाससं भरतं दृष्ट्वा परित्रस्तं मृगयूथमासीत्। 
सीता - अय्यउत्त! दिढं खु सुमरामि। आर्यपुत्र! दृढं खलु स्मरामि।) 
राम: - अयं तु नस्तपस: साक्षिभूतो महाकच्छ:। अत्रास्माभिरासीनैस्तातस्य निवपनक्रियां (चिन्तयद्भि:) काञ्चनपाश्र्वो नाम मृगो दृष्ट:। 
सीता - हं अययउत्त! मा खु मा खु एवं भणिदुं। (भीता वेपते।) (हम् आर्यपुत्र! मा खलु मा खल्वेवं भणितुम्।) 
राम: - अलमलं सम्भ्रमेण। अतिक्रान्त: खल्वेष काल:। (दिशो विलोक्य।) अये कुतो नु, 
रेणु: समुत्पतति लोध्रसमानगौर: 
सम्प्रावृणोति च दिश: पवनावधूत: । 
शङ्खध्वनिश्च पटहस्वनधीरनादै: 
सम्मूÐच्छतो वनमिदं नगरीकरोति ॥ 4 ॥ 
(प्रविश्य) 
लक्ष्मण: - जयत्वार्य:। आर्य! 
अयं सैन्येन महता त्वद्दर्शनसमुत्सुक: । 
मातृभि सह सम्प्राप्तो भरतो भ्रातृवत्सल: ॥ 5 ॥ 
राम: - वत्स लक्ष्मण! किमेवं भरत: प्राप्त:। 
लक्ष्मण: - आर्य! अथ किम्। 
राम: - मैथिली! श्वश्रूजनपुरोगं भरतमवलोकयितुं विशालीक्रियतां ते चक्षु:।
सीता - अय्यउत्त! इच्छिदव्वे काळे भरदो आअंदो। (आर्यपुत्र! एष्टव्ये काले भरत आगत:।) 
भरत: - तैस्तै: प्रवृद्धविषयैर्विषमैर्विमुक्तं 
मेघैर्विमुक्तममलं शरदीव सोमम् । 
 	
आर्यासहायमहमद्य गुरुं दिदृक्षु: 
प्राप्तोस्मि तुष्टहृदय: स्वजनानुबद्ध: ॥ 6 ॥ 
राम: - अम्बा:! अभिवादये। 
सर्वा: - जाद! चिरं जीव। दिट्ठिआ वङ्ढामो अवसिदपडिण्णं तुमं कुसळिणं सह वहूए एक्खिअ। (जात! चिरं जीव। दिष्ट्या वर्धामहे 
अवसितप्रतिज्ञं त्वां कुशलिनं सह वध्वा प्रेक्ष्य।) 
राम: - अनुगृहीतोऽस्मि। 
लक्ष्मण:- अम्बा:! अभिवादये। 
सर्वा: - जाद! चिरं जीव। (जात! चिरं जीव।) 
लक्ष्मण: - अनुगृहीतोऽस्मि। 
सीता - अय्य! वन्दामि। (आर्या:! वन्दे।) 
सर्वा: - वच्छे! चिरमङ्गळा होहि। (वत्से! चिरमङ्गला भव।) 
सीता - अणुग्गहिदम्हि। (अनुगृहीतास्मि।) 
भरत: - आर्य! अभिवादये भरतोऽहमस्मि। 
राम: - एह्येहि वत्स! इश्वाकुकुमार! स्वस्ति, आयुष्मान् भव। 
वक्ष: प्रसारय कवाटपुटप्रमाण - 
मालिङग मां सुविपुलेन भुजद्वयेन । 
उन्नामयाननमिदं शरदिन्दुकत्पं 
प्रल्हादय व्यसनदग्धमिदं शरीरम् ॥ 17 ॥ 
भरत: - अनुगृहीतोऽस्मि। आर्ये! अभिवादये भरतोऽहमस्मि । 
सीता - अय्यउत्तेण चिरसञ्चारी होहि। (आर्यपुत्रेण चिरसञ्चारी भव।) 
भरत: - अनुगृहीतोऽस्मि। आर्य! अभिवादये । 
लक्ष्मणः- एह्येहि वत्स! दीर्घायुर्भव। परिष्वजस्व गाढम् । (आलिङ्गति।) 
भरतः- अनुगृहीतोऽस्मि। आर्य प्रतिगृह्यतां राज्यभारः । 
रामः- वत्स! कथमिव । 
कैकेयी- जाद! चिराहिळसिदो खु एसो मणोरहो । (जात! चिराभिलषितः खल्वेष मनोरथः।) 
(ततः प्रविशति शत्रुघ्नः।) 
शत्रुघ्नः- विविधैव्र्यसनैः क्लिष्टमक्लिष्टगुणतेजसम् । 
द्रष्टुं मे त्वरते बुद्धी रावणान्तकरं गुरुम् ॥ 8 ॥ 
(उपगम्य।) आर्य! शत्रुघ्नोऽहमभिवादये । 
रामः- एह्येहि वत्स! स्वस्ति, आयुष्मान् भव । 
 	
शत्रुघ्नः- अनुगृहीतोऽस्मि। आर्ये अभिवादये । 
सीता - वच्छ! चिरं जीव। (वत्स! चिरं जीव।) 
शत्रुघ्न:- अनुगृहीतोऽस्मि। आर्य ! एतौ वसिष्ठवामदेवौ सह प्रकृतिभिरभिषेकं पुरस्कृत्य त्वद्दर्शनमभिलषत: । 
तीर्थोदकेन मुनिभि: स्वयमाहूतेन 
नानानदीनदगतेन तव प्रसादात् । 
इच्छन्ति ते मुनिगणा: प्रथमाभिषिक्तं 
द्रष्टुं मुखं सलिलसिक्तमिवारविन्दम् ॥ 9 ॥ 
कैकेयी - गच्छ जाद! गच्छ जाद! अभिळसेहि अभिसेअं। (गच्छ जात! अभिलषाभिषेकम्।) 
राम: - यदाज्ञापयत्यम्बा। 
(निष्क्रान्त:।) 
(नेपथ्ये) 
जयतु भवान्। जयतु स्वामी। जयतु महाराज:। जयतु देव:। 
जयतु भद्रमुख:। जयत्वार्य: । जयतु रावणान्तक:। 
कैकेयी - एदे पुरोहिदा कच्चुइणो पुत्तअस्समे विजअघोसं वड्ढअन्तो आसीहि पूजअन्ति। (एते पुरोहिता: कञ्चुकिन: पुत्रकस्य मे विजयघोषं वर्धयन्त 
आशीर्भि: पूजयन्ति।) 
सुमित्रा - पइदीओ परिचारआ सज्जणा अ पुत्तअस्समे विजअं वड्ढअन्ति। (प्रकृतय: परिचारका: सज्जनाश्च पुत्रकस्य मे विजयं वर्धयन्ति।) 
(नेपथ्ये) 
भो भो जनस्थानवासिनस्तपस्विन:! श्रृण्वन्तु श्रृण्वन्तु भवन्त:। 
हत्वा रिपुप्रभवमप्रतिमं तमौघं 
सूर्योऽन्धकारमिव शौर्यमयैर्मयूखै: । 
सीतामवाप्य सकलाशुभवर्जनीयां 
रामो महीं जयति सर्वजनाभिराम: ॥ 10 ॥ 
कैकेयी - अम्महे, पुत्तस्स मे विजअधोसणा वड्ढइ। (अम्महे पुत्रस्य मे विजयघोषणा वर्धते।) 
(तत: प्रविशति कृताभिषेको राम: सपरिवार:।) 
राम: - (विलोक्यकाशे।) भोस्तात! 
स्वर्गेऽपि तुष्टिमुपगच्छ विमुञ्च दैन्यं 
कर्म त्वयाभिलषितं मयि यत् तदेतत् । 
राजा किलास्मि भुवि सत्कृतभारवाही 
धर्मेण लोकपरिरक्षणमभ्युपेतम् ॥ 11 ॥ 
भरत: - अधिगतनृपशब्दं धार्यमाणातपत्रं 
विकसितकृतमौलिं तीर्थतोयभिषिक्तम् । 
गुरुमधिगतलीलं वन्द्यमानं जनौधै - 
र्नवशशिनमिवार्यं पश्यतो मे न तृप्ति: ॥ 12 ॥ 
 	
शत्रुघ्न: - एतदार्याभिषेकेण कुलं मे नष्टकल्मषम् । 
पुन: प्रकाशतां याति सोमस्येवोदये जगत् ॥ 13 ॥ 
राम: - वत्स लक्ष्मण! अधिगतराज्योऽहमस्मि। 
लक्ष्मण: - दिष्ट्या भवान् वर्धते। 
(प्रविश्य) 
काञ्चुकीय: - जयतु महाराज: । एष खलु तत्रभवान् विभीषणो विज्ञापयति, सुग्रीवनीलमैन्दजाम्ब--वद्धनूमत्प्रमुखाश्चानुगच्छन्तो विज्ञापयन्ति---- दिष्ट्या
भवान् वर्धत इति । 
राम: - सहायानां प्रसादाद् वर्धत इति कथ्यताम् । 
काञ्चुकीय: - यदाज्ञापयति महाराज:। 
कैकेयी - धण्णा खु म्हि । इदं अब्भुदअं अओज्झाअं पेक्खिदुं इच्छामि । (धन्या खल्वस्मि। इममभ्युदयमयोध्यायं प्रेक्षितुमिच्छामि।) 
राम: - द्रक्ष्यति भवती । (विलोक्य।) अये प्रभाभिर्वनमिदमखिलं सूर्यवत् प्रतिभाति। (विभाव्य।) आ ज्ञातम् । सम्प्राप्तं पुष्पकं दिवि रावणस्य 
विमानम् । कृतसमयमिदं स्मृतमात्रमुपगच्छतीति। तत् सर्वै रारुह्यताम् । 
(सर्व आरोहन्ति।) 
राम: - अद्यैव यास्यामि पुरीमयोध्यां 
सम्बन्धिमित्रैरनुगम्यमान: । 
लक्ष्मण: - अद्यैव पश्यन्तु च नागरास्त्वां 
चन्द्रं सनक्षत्रमिवोदयस्थम् ॥ 14 ॥ 
(भरतवाक्यम्।) 
यथा रामश्च जानक्या वन्धुभिश्च समागत: । 
तथा लक्ष्म्या समायुक्तो राजा भूमिं प्रशास्तु न: ॥ 15 ॥ 
(निष्क्रान्ता: सर्वे।) 

इति सप्तमोऽङ्क:॥॥

प्रतिमानाटकं समाप्तम्॥