॥ अप्पय्यदीक्षितविरचितः कुवलयानन्दः ॥
RS Vadhyar & Sons, 2011

नान्दीश्लोकः ॥
अमरीकबरीभारभ्रमरीमुखरीकृतम् ।
दूरीकरोतु दुरितङ् गौरीचरणपङ्कजम् ॥ १ ॥

परस्परतपःसम्पत्फलायितपरस्परौ ।
प्रपञ्चमापापितरौ प्राञ्चौ जायापती स्तुमः ॥ २ ॥

शब्दार्थेयोः प्रसिद्ध्या वा कवेः प्रौढिवशेन वा ।
हारादिवदलङ्कारः सन्निवेशो मनोहरः ॥

अलङ्कारेषु बालानामवगाहनसिद्धये ।
ललितः क्रियते तेषां लक्ष्यलक्षणसङ्ग्रहः ॥ ३ ॥

१, उपमालङ्कारः ॥

उपमा यत्र सादृश्य-लक्ष्मीरुल्लसति द्वयोः ।
हंसीव कृष्ण ते कीर्तिः स्वर्गङ्गामवगाहते ॥ ४ ॥

पूर्णोपमाया अपरमुदाहरणम् ।

गुणदोषौ बुधो गृह्णन्निन्दुक्ष्वेडाविवेश्वरः ।
शिरसा श्लाघते पूर्वम् परङ्कणठे नियच्छति ॥

लुप्तोपमा अष्टधाः -

वर्ण्योपमानधर्माणामुपमावाचकस्य च ।
एकद्वित्र्यनुपादानैर्भिन्ना लुप्तोपमाष्टधा ॥ ५ ॥

लुप्तोपमोदाहरणानि ।

तडिद्गौरीन्दुतुल्यास्या कर्पूरन्ती दृशोर्मम ।
कान्त्या स्मरवधूयन्ती दृष्टा तन्वी रहो मया ॥ ६ ॥

यत्तया मेलनं तत्र लाभो मे यश्च तद्रतेः ।
तदेतत् काकतालीयमवितर्कितसम्भवम् ॥ ७ ॥
तदेतत्काकतालीयमिति जानीहि हे सखे ॥ ७ ॥

२, अनन्वयालङ्कारः।

उपमानोपमेयत्वं यदेकस्यैव वस्तुनः ।
इन्दुरिन्दुरिव श्रीमानित्यादौ तदनन्वयः ॥ ८ ॥

अनन्वयस्यापरमुदाहरणम् ।

गगनङ्गगनाकारं सागरस्सागरोपमः।
रामरावणयोर्युद्धं रामरावणयोरिव ॥

३, उपमेयोमपालङ्कारः ।

पर्यायेण द्वयोस्तच्चेदुपमेयोपमा मता ।
धर्मोऽर्थ इव पूर्णश्रीरर्थो धर्म एव त्वयि ॥ ९ ॥

उपमेयोपमाया अपरमुदाहरणम् ।

खमिव जलं जलमिव खं हंस इव चन्द्रश्चन्द्र इव हंसः ।
कुमुदाकारास्तारास्ताराकाराणि कुमुदानि ॥

४, प्रतीपालङ्कारः - प्रथमम्प्रतीपम् ।

प्रतीपमुपमानस्योपमेयत्वप्रकल्पनम् ।
त्वल्लोचनसमम्पद्मन्त्वद्वक्त्रसदृशो विधुः ॥ १० ॥

प्रथमप्रतीपस्यापरमुदाहरणम् ।

यत्वन्नेत्रसमानकान्तिसलिले मग्नन् तदिन्दीवरम्
मेघैरन्तरितः प्रिये तव मुखच्छायानुकारी शशी ।
येऽपि त्वद्गमनानुसारि गतयस्ते राजहंसा गतास्
त्वत्सादृश्यविनोदमात्रमपि मे दैवेन न क्षम्यते ॥

द्वितीयं प्रतीपम् ।

अन्योपमेयलाभेन वर्ण्यस्यानादरश्च तत् ।
अलं गर्वेण ते वक्त्र कान्त्या चन्द्रोऽपि तादृशः ॥ ११ ॥
कान्त्या चन्द्रो भवादृशः ॥

द्वितीयप्रतीपस्यान्यदुदाहरणम् ।

गर्वमसंवाद्यमिमं लोचनयुगलेन किं वहसि भद्रे ।
सन्तीदृशानि दिशि दिशिसरस्सु ननु नीलनलिनानि ॥ ? ।

तृतीयं प्रतीपम् ।

वर्ण्योपमेयलाभेन तथान्यस्याप्यनादरः ।
कः क्रौर्यदर्पस्ते मृत्यो त्वत्तुल्याः सन्ति हि स्त्रियः ॥ १२ ॥

तृतीयप्रतीपस्यान्यदुदाहरणम् ।

अहमेव गुरुः सुदारुणानाम् 
इति हालाहल! मास्म तात ! दृप्यः ।
ननु सन्यि भवादृशानि भूयो 
भुवनेऽस्मिन्वचनानि दर्जनानाम् ॥

चतुर्थं प्रतीपम् ।

वर्ण्येनान्यस्योपमाया अनिष्पत्तिवचश्च तत् ।
मुधापवादो मुग्धाक्षि त्वन्मुखाभं किलाम्बुजम् ॥ १३ ॥

चतुर्थप्रतीपस्यापरमुदाहरणम् ।

आकर्णय सरोजाक्षि वचनीयमिदं भुवि ।
शशाङ्कस्तव वक्त्रेण पामरैरुपमीयते ॥

पञ्चमं प्रतीपम् ।

प्रतीपमुपमानस्य कैमर्थ्यमपि मन्वते ।
दृष्टं चेद्वदनं तस्याः किं पद्मेन किमिन्दुना ॥ १४ ॥

पञ्चमप्रतीपस्यापरमुदाहरणम् ।

तदोजसस्तद्यशसः स्थिताविमौ
वृथेति चित्ते कुरुते यदा यदा ।
तनोति भानोः परिवेषकैतवात् 
तदा विधिः कुण्डलनां विधोरपि॥ ? ।

५, रूपकालङ्कारः

विषय्यभेदताद्रूप्यरञ्जनं विषयस्य यत् ।
रूपकं तत्रिधाधिक्यन्यूनत्वानुभयोक्तिभिः ॥ १४ ॥

५,१ अनुभयाभेदरूपकस्योदाहरणम्

अयं हि घूर्जटिस्साक्षाद्येन दग्धाः पुरः क्षणात् ।

अस्यैवापरमुदाहरणम् ।

चन्द्रज्योत्स्नाविशदपुलिते सैकतेऽस्मिन् सरय्वा
वादद्यूतञ् चिरतरमभृत् सिद्धयूनोः कयोश्चित् ।
एको वक्ति प्रथमनिहतङ् कैटभङ् कंसमन्यस्
तत्वं स त्वङ् कथय भगवन्! को हतस्तत्र पूर्वम् ॥

५,२ न्यूनाभेदरूपकस्योदाहरणम् 

अयमास्ते विना शम्भुस्तार्तीयीकं विलोचनम् ॥ १६॥

अस्यैवापरमुदाहरणम् ।

वेधा द्वेधा भ्रमं चक्रे कान्तासु कनकेषु च ।
तासु तेष्वप्यनासक्तः साक्षाद्भर्गो नराकृतिः ॥

५,३ अधिकाभेदरूपकस्योदाहरणम् ।

शम्भुर्विश्वमवत्यद्य स्वीकृत्य समदृष्टिताम् ।

अस्यैवापरमुदाहरणम् ।

त्वय्यागते किमिति वेपत एष सिन्धुस्
त्वं सेतुमन्थकृदतः किमसौ बिभेति ।
द्वीपान्तरेऽपि नहि तेस्त्यवशंवदोऽद्य
त्वां राजपुङ्गव! निषेवत एव लक्ष्मीः ॥ वसन्ततिलकायाम् ।

५,४ अनुभयताद्रूप्यरूपकस्योदाहरणम् ।

अस्या मुखेन्दुना लब्धे नेत्रानन्दे किमिन्दुना ॥ १७ ॥

अस्यैवापरमुदाहरणम् ।

किं पद्मस्य रुचिं न हन्ति नयनानन्दं विधत्ते न किं
वृद्धिं वा द्मषकेतनस्य कुरुते नालोकमात्रेण किम् ।
वक्त्रेन्दौ तव सत्ययं यदपरश्शीतांशुरुज्जृम्भते
दर्पस्यादमृतेन चेदिह तदप्यस्त्येव बिम्बाधरे ॥ शार्दूलविक्रीडिते ।

५,५ न्यूनताद्रूप्यरूपकालङ्कारः ।

साध्वीयमपरा लक्ष्मीरसुधासागरोदिता ।

अस्यैवापरमुदाहरणम् ।

अचतुर्वदनो ब्रह्मा द्विबाहुरपरो हरिः।
अफाललोचनश्शम्भुर्भगवान् बादरायणः ॥

५,६ अधिकताद्रूप्यरूपकालङ्कारस्योदाहरणम् .

अयं कलङ्किनश्चन्द्रान्मुखचन्द्रोऽतिरिच्यते ॥ १८ ॥

अस्यैवापरमुदाहरणम् ।

किमसुभिर्ग्लपितैर्जड ! मन्यसे
मयि निमज्जतु भीमसुतामनः ।
मम किल श्रुतिमाह तदर्थिकां
नलमुखेन्दुपरां विबुधः स्मरः ॥ ? ।

६, परिणामालङ्कारः

परिणामः क्रियार्थश्चेद्विषयी विषयात्मना ।
प्रसन्नेन दृगब्जेन वीक्षते मदिरेक्षणा ॥ १९ ॥

परिणामस्यापरमुदाहरणम् ।

तीर्त्वा भूतेशमौलिस्रजममरधुनीमात्मनासौ तृतीयस्
तस्मै सौमित्रिमैत्रीमयमुपकृतवानातरं नाविकाय ।
व्यामग्राह्यस्तनीभिश् शबरयुवतिभिः कौतुकोदञ्चदक्षं
कृच्छ्रादन्वीयमानः क्षणमचलमथो चित्रकूटं प्रतस्थे ॥ स्रग्धरायाम् ।

७, उल्लेखालङ्कारः।

बहुभिर्बहुधोल्लेखादेकस्योल्लेख इष्यते ।
स्त्रीभिः कामोऽर्थिभिः स्वर्द्रुः कालः शत्रुभिरैक्षि सः ॥ २० ॥

अस्योल्लेखस्यापरमुदाहरणम् ।

गजत्रातेति वृद्धाभिश्श्रीकान्त इति यौवतैः।
यथास्थितश्च बालाभिर्दृष्टश्शौरिस्सकौतुकम् ॥

द्वितीय उल्लेखः ।

एकेन बहुधोल्लेखेऽप्यसौ विषयभेदतः ।
गुरुर्वचस्यर्जुनोऽयं कीर्तौ भीष्मश्शरासने ॥ २१ ॥

द्वितीयोल्लेङखस्यापरमुदाहरणम्।

आकृशं कुचयोः कृशं विलग्ने 
विपुलं चक्षुषि विस्तृतं नितम्बे ।
अधरेऽरुणमाविरस्तु चित्ते 
करुणाशालिकपालभागधेयम् ॥ ? ।

स्मृति-भ्रान्ति-सन्देहालङ्काराः ।

स्यात्स्मृतिभ्रान्तिसन्देहैस्तदङ्कालङ्कृतित्रयम् ।

स्मृतिमदलङ्कारस्योदाहरणम् ।

पङ्कजं पश्यतः कान्तामुखं मे गाहते मनः ॥ २२ ॥

अस्यैवापरमुदाहरणम् ।

दिव्यानामपि कृतविस्मयां पुरस्ताद्
अम्भस्तः स्फुरदरविन्दचारुहस्ताम् ।
उद्वीक्ष्य श्रियमिव काञ्चिदुत्तरन्तीम्
अस्मार्षीज्जलनिधिमन्थनस्य शौरिः ॥

भ्रान्तिमदलङ्कारस्योदाहरणम् ।

अयं प्रमत्तमधुपस्त्वन्मुखं वेत्ति पङ्कजम् ।

अस्यैवापरमुदाहरणम् ।

पलाशकुसुमभ्रान्त्या शुकतुण्डे पतत्यलि ।
सोऽपि जम्बूफलभ्रान्त्या तमलिन् धर्तुमिच्छति ॥

सन्देहालङ्कारस्योदाहरणम् ।

पङ्कजं वा सुधांशुर्वेत्यस्माकं तु न निर्णयः ॥ २३ ॥

अस्यैवापरमुदाहरणम् ।

जीवनग्रहणे नम्राः गृहीत्वा पुनरुन्नताः ।
किं कनिष्ठाः किमु ज्येष्ठाः घटीयन्त्रस्य दुर्जनाः ॥

११, अपह्नुत्यलङ्कारः।

११,१ शुद्धापह्नुतिः।

शुद्धापह्नुतिरन्यस्यारोपार्थो धर्मनिह्नवः ।
नायं सुधांशुः, किन्तर्हि? व्योमगङ्गासरोरुहम् ॥ २४ ॥

शुद्धापह्नुतेरपरमुदाहरणम् ।

अङ्कं केऽपि शशङ्किरे जलनिधेः पङ्कं परे मेनिरे
सारङ्गं कतिचिच्च सञ्जगदिरे भूच्छायमैच्छन् परे ।
इन्दौ यद्दलितेन्द्रनीलशकलश्यामं दरीदृश्यते
तत्सान्द्रं निशि पीतमन्धतमसं कुक्षिस्थमाचक्ष्महे ॥ शार्दूलविक्रीडिते ।

११,२ हेत्वापह्नुतिः

स एव युक्तिपूर्वश्चेदुच्यते हेत्वपह्नुतिः ।
नेन्दुस्तीव्रो, न निश्यर्कः सिन्धोरौर्वोऽयमुत्थितः ॥ २५ ॥

अस्या एवापरमुदाहरणम् ।

मन्थानभूमिधरमूलशिलासहस्र-
सङ्घट्टनव्रणकिणस्स्फुरतीन्दुमध्ये ।
छाया मृगश्शशक इत्यतिपामरोक्तिस्
तेषां कथञ्चिदपि तत्रहि नप्रसक्तिः ॥ वसन्ततिलकायाम् ।

(३) पर्यस्तापह्नुतिः

अन्यत्र तस्यारोपार्थः पर्यस्तापह्नुतिस्तु सः।
नायं सुधांशुः, किं तर्हि? सुधांशुः प्रेयसीमुखम् ॥ २६ ॥

p 39

अस्या अपरमुदाहरणम् ।

हालाहलो नैव विषं, विषं रमा 
जनाः परं व्यत्ययमत्र मन्वते ।
निपीय जागर्ति सुखेन तं शिवः
स्पृशन्निमां मुह्यति निद्रया हरिः ॥ वंशस्थे ।

(४) भ्रान्तापह्नुतिः

भ्रान्तापह्नुतिरन्यस्य शङ्कायां भ्रान्तिवारणे ।
तापं करोति सोत्कम्पं, ज्वरः किं? न, सखि ! स्मरः॥ २७ ॥

अस्या अपरमुदाहरणम्।

नागरिक समाधिकोन्नतिरिह महिषः कोऽयमुभयतः पुच्छः ।
नहि नहि करिकलभोऽयं शुण्डादण्डोऽयमस्य न तु पुच्छम् ॥ ? ।

(५) छेकापह्नुतिः।

छेकापह्नुतिरन्यस्य शङ्कातस्तथ्यनिह्नवे ।
प्रजल्पन्मत्पदे लग्नः, कान्तः किं? न हि, नूपुरः ॥ २८ ॥

अस्या एवापरमुदाहरणम्।

सीत्कारं शिक्षयति व्रणय-
त्यधरं तनोति रोमाञ्चम् ।
नागरिकः किं मिलितो?
नहि नहि, सखि! हैमनः पवनः ॥ ? मात्रिका ।

११,(६) कैतवाप्नुतिः।

कैतवापह्नुतिर्व्यक्तौ व्याजाद्यैर्निह्नुतेः पदैः।
निर्यान्ति स्मरनाराचाः कान्तादृक्पातकैतवात् ॥ २९ ॥

अस्या अन्यदुदाहरणम् ।

रिक्तेषु वारिकथया विपिनोदरेषु
मध्याह्नजृम्भितमहातपतापतप्ताः ।
स्कन्धान्तरोत्थितदवाग्निशिखाच्छलेन
जिह्वां प्रसार्य तरवो जलमर्थयन्ते ॥ वसन्ततिलकायाम्।

१२, उत्प्रेक्षालङ्कारः ।

सम्भावना स्यादुत्प्रेक्षा वस्तुहेतुफलात्मना ।
उक्तानुक्तास्पदाद्यात्र सिद्धाऽसिद्धास्पदे परे ॥ ३० ॥

१२,१ उक्तिविषया वस्तूत्प्रेक्षा ।

धूमस्तोमन्तमश्शङ्के कोकीविरहशुष्मणाम् ।

अस्या एवापरमुदाहरणम् ।

बालेन्दुवक्राण्यविकासभावाद्
बभुः पलाशान्यतिलोहितानि ।
सद्यो वसन्तेन समागतानान्
नखक्षतानीव वनस्थलीनाम् ॥ उपजातौ ।

१२,(२) अनुक्तविषया वस्तूत्प्रेक्षा

लिम्पतीवतमोङ्गानि वर्षतीवाञ्जनं नभः ॥ ३१ ॥

अस्या एवापरमुदाहरणम् ।

पिनष्टीव तरङ्गाग्रैस्समुद्रः फेनचन्दनम् ।
तदादाय करैरिन्दुर्लिम्प्तीव दिगङ्गनाः ॥

१२,(३) सिद्धविषया हेतूत्प्रेक्षा

रक्तौ तवाङ्घ्री मृदलौ भुवि विक्षेपणाद् ध्रुवम् ।

अस्या एवापरमुदाहरणम् ।

रात्रौ रवेर्दिवा चेन्दोरभावादिव स प्रभुः ।
भृमौ प्रतापयशसी सृष्टवान् सततोदिते ॥

१२, (४) असिद्धविषया हेतूत्प्रेक्षा 

त्वन्मुखाभेच्छया नूनं पद्मैर्वैरायते शशी ॥ ३२ ॥

अस्या अपरमुदाहरणम् ।

विवस्वतानायिषतेव मिश्राः
स्वगोसहस्रेण समं जनानाम् ।
गावोऽपि नेत्रापरनामधेया-
स्तेनेदमान्ध्यं खलु नान्धकारैः ॥ उपजातिः।

१२, (५) सिद्धविषया फलोत्प्रेक्षा

मध्यः किं कुचयोर्धृत्यैबद्धः कनकदामभिः ।

अस्या एवान्यदुहारणम् ।

पूरं विधिर्वर्धयितुं पयोधेः शङ्केऽयमेणाङ्कमणिं कियन्ति ।
पयांसि दोग्धि प्रियविप्रयोगे सशोककोकीनयने कियन्ति ॥

१२,६ असिद्धविषया फलोत्प्रेक्षा
प्रायोऽब्जं त्वत्पदेनैक्यं प्राप्तुं (प्रात्पुं) तोये तपस्यति ॥ ३३ ॥

अस्या एवापरमुदाहरणम् 

रथस्थितानां परिवर्तनाय
पुरातनानामिव वाहनानाम् ।
उत्पत्तिभूमौ तुरगोत्तमानां 
दिशि प्रतस्थे रविरुत्तरस्याम् ॥ उपजातौ ।

१३. अतिशयोक्त्यलङ्कारः

अतिशयस्य लोकमर्यादातिवर्तिनः (कविसम्मतस्य) विशेषस्य उक्तिः अतिशयोक्तिः इति नाम्नैव अस्यालङ्कारस्य सामान्यलक्षमुक्तं भवति । तथा च दण्डी -

“विवक्षा या विशेषस्य लोकसीमातिवर्तिनी ।
असावतिशयोक्तिः स्यात्” इति ।

अतिशयोक्तिरष्टविधा 
(१) रूपकातिशयोक्तिः
(२) सापह्नवरूपकातिशयोक्तिः
(३) भेदकातिशयोक्तिः
(४) सम्बन्धातिशयोक्तिः
(५) असम्बन्धातिशयोक्तिः
(६) अक्रमातिशयोक्तिः 
(७) चपलातिशयोक्तिः
(८) अत्यन्तातिशयोक्तिः । इति ।

एतेषां लक्षणोदाहरणानि दीयन्ते ।

१३, (१) रूपकातिशयोक्तिः

रूपकातिशयोक्तिः स्यान्निगीर्याध्यवसानतः ।
पश्य नीलोत्पलद्वन्द्वान्निस्सरन्ति शिताः शराः ॥ ३४ ॥

रूपकातिशयोक्तेः अपरमुदाहरणम् 

वापी काचित्स्फुरति गगने तत्परं सूक्ष्मपद्या
सोपानालीमधिगतवती काञ्चनीमैन्द्रनीली ।
अग्रे शैलौ सकृतिसुगमौ चन्दनच्छन्नदेशौ
तत्रत्यानां सुलभममृतं सन्निधानात्सुधांशोः ॥ मान्दाक्रान्तायाम् ।

१३,२ सापह्नवा रूपकातिशयोक्तिः।

यद्यपह्नुतिगर्भत्वं सैव सापह्नवा मता ।
त्वत्सूक्तिषु सुधा राजन् भ्रान्ताः पश्यन्ति तां विधौ ॥

अस्या एवापरमुदाहरणम्।

मुक्ताविद्रुममन्तरा मधुरसः पुष्पं परं धूर्वहं
प्रालेयद्युतिमण्डले खलु तयोरेकासिका नार्णवे ।
तच्चोदञ्चति शङ्खमूर्ध्नि न पुनः पूर्वाचलाम्यन्तरे
तानीमानि विकल्पयन्ति त इमे येषां न सा दृक्पते ॥

१३,३ भेदकातिशयोक्तिः

भेदकातिशयोक्तिः स्यात्तस्यैवान्यत्ववर्णनम् ।
अन्यदेवास्य गाम्भीर्यमन्यद्धैर्यं महीपतेः ॥ ३६ ॥

अस्या एवापरमुदाहरणम् ।

अन्येयं रूपसम्पत्तिरन्या वैदग्ध्यधोरणी ।
नैषा नलिनपत्राक्षी सृष्टिः साधारणी विधेः ॥

१३,४ संबन्धातिशयोक्तिः

संबन्धातिशयोक्तिः स्यादयोगे योगकल्पनम् ।
सौधाग्राणि पुरस्यास्य स्पृशन्ति विधुमण्डलम् ॥ ३७ ॥

अस्या एवापरमुदाहरणम् ।

कतिपयदिवसैः क्षयं प्रयायात् 
कनकगिरिः कृतवासरावसानः ।
इति मुदमुपयाति चक्रवाकी 
वितरणशालिनि वीररुद्रदेवे ॥

१३,५ असम्बन्धातिशयोक्तिः।

योगेऽप्ययोगोऽसंबन्धातिशयोक्तिरितीर्यते ।
त्वयि दातरि राजेन्द्र स्वर्द्रुमान्नाद्रियामहे ॥ ३८ ॥

अस्या अपरमुदाहरणम्।

अनयोरनवद्याङ्गि स्तनयोः जृम्भमाणयोः ।
अवकाशो न पर्याप्तस्तव बाहुलतान्तरे ॥

१३,६ अक्रमातिशयोक्तिः।

अक्रमातिशयोक्तिः स्यात्सहत्वे हेतुकार्ययोः ।
आलिङ्गन्ति समं देव ज्यां पराश्च शराश्च ते ॥ ३९ ॥

अस्या अपरमुदाहरणम्।

मुञ्चति मुञ्चति कोशं भजति प्रकम्पमरिवर्गः ।
हम्मीरवीरखङ्गे त्यजति त्यजति क्षमामाशु ॥

१३,७ चपलातिशयोक्तिः।

चपलातिशयोक्तिस्तु कार्ये हेतुप्रसक्तिजे ।
यास्यामीत्युदिते तन्व्याः वलयोऽभवदूर्मिका ॥ ४० ॥

अस्या अपरमुदाहरणम् ।

आदातुं सकृतीक्षितेऽपि कुसुमे हस्ताग्रमालोहितं
लाक्षारञ्जनवार्तयापि सहसा रक्तं तलं पादयोः ।
अङ्गानामनुलेपनस्मरणमप्यत्यन्तखेदावहं
हन्ताऽधीरदृशः किमन्यदलकामोदोऽपि भारायते ॥

अस्या एवोदाहरणम् ।

यामि न यामीति धवे वदति पुरस्तात्क्षणेन तन्वङ्ग्याः ।
गालितानि पुरो वलयानि, अपराणि तथैव दलितानि ॥

१३, ८ अत्यन्तातिशयोक्तिः ।

p ६२

अत्यन्तातिशयोक्तिस्स्यात्पौर्वापर्यव्यतिक्रमे ।
अग्रे मानो गतः पश्चादनुनीता प्रियेण सा ॥ ४१ ॥

अस्या एवापरमुदाहरणम् ।

कवीन्द्राणामासन् प्रथमतरमेवाङ्गणभुवः
चलद्भृङ्गासङ्गाकुलकरिमदामोदमधुराः ।
अमी पश्चात्तोषामुपरिपतिता रुद्रनृपतेः
कटाक्षाः क्षीरोदफ्रसरदुरुवीचीसहचराः ॥ शिखरिण्याम् ।

१४, तुल्ययोगितालङ्कारः।

प्रथमद्वितीये तुल्ययोगिते ।

वर्ण्यानामितरेषां वा धर्मैक्यं तुल्ययोगिता ।
सङ्कुचन्ति सरोजानि स्वैरिणीवदनानि च ॥ ४२ ॥

त्वदङ्गमार्दवे दृष्टे कस्य चित्ते न भासते ।
मालतीशशभृल्लेखाकदलीनां कठोरता ॥ ४३ ॥

प्रथमद्वितीययोः तुल्ययोगितयोः अपरे उदाहरणे ।

सञ्जातपत्रप्रकारान्वितानि समुद्वहन्ति स्फुटपाटलत्वम् ।
विकस्वराण्यर्ककराभिमर्शाद्दिनानि पद्मानि च वृद्धिमीयुः ॥

नागेन्द्रहस्तात्वचि कर्कशत्वादेकान्तशैत्यात्कदलीविशेषाः ।
लब्ध्वापि लोके परिणाहि रूपं जातास्तदूर्वोरुपमानबाह्याः ॥

तृतीया तुल्ययोगिता ।

हिताहिते वृत्तितौल्यमपरा तुल्ययोगिता ।
प्रदीयते पराभूतिर्मित्रशात्रवयोस्त्वया ॥ ४४ ॥

अस्या एवामपरमुदाहरणम् ।

यश्च निम्बं परशुना, यश्चैनं मधुसर्पिषा ।
यश्चैनं गन्धमौल्याद्यैः, सर्वस्य कटुरेव सः ॥

चतुर्थी तुल्ययोगिता ।

गुणोत्कृष्टैः समीकृत्य वचोऽन्या तुल्ययोगिता ।
लोकपालो यमः पाशी श्रीदः शक्रो भवानपि ॥ ४५ ॥

अस्या अन्यदुदाहरणम् ।

सङ्गतानि मृगाक्षीणां ताडिद्विलसितानि च ।
क्षणद्वयं न तिष्ठन्ति घनारब्धान्यपि स्वयम् ॥ 

१५, दीपकालङ्कारः ।

वदन्ति वर्ण्यावर्ण्यानां धर्मैक्यं दीपकं बुधाः ।
मदेन भाति कलभः प्रतापेन महीपतिः ॥ ४६ ॥

p 71

दीपकस्यापरमुदाहरणम् 

मणिः शणोल्लीढः समरविजयी हेतिदलितः 
मदक्षीणो नागः शरदि सरिदाश्यानपुलिना ।
कलशेषश्चन्द्रः सुरतमृदिता बालवनिता 
तनिम्ना शोभन्ते गलितविभवाश्चार्थिषु नृपाः ॥

१६, आवृत्तिदीपकालङ्कारः

त्रिविधं दीपकावृत्तौ भवेदावृत्तिदीपकम् ।

१६, १, पदावृत्तिदीपकस्योदाहरणम् ।

वर्षत्यम्बुदमालेयं वर्षत्येषा च शर्वरी ॥ ४७ ॥

अस्यैवापरमुदाहरणम् ।

उत्कण्ठयति मेघानां माला वर्गं कलापिनाम् ।
यूनां चोत्कण्ठयत्यद्य मानसं मकरध्वजः ॥

१६, २ अर्थावृत्तिदीपकस्य उदाहरणम् ।

उन्मीलन्ति कदम्बानि स्फुटन्ति कुटजद्रुमाः ।

अस्यैवापरमुदाहरणम् ।

शमयति जलधरधारा चातकयूनां तृपं चिरोपनताम् ।
क्षपयति च वधूलोचनजलधरा कामिनां प्रवासरुचिम् ॥

१६, ३ शब्दार्थोभयावृत्तिदीपकस्य उदाहरणम् ।

मद्यन्ति चातकास्तृप्ताः माद्यन्ति च शिखावलाः ॥ ४८ ॥

अस्यैवापरमुदाहरणम् 

वदनेन निर्जितं तव निलीयते चन्द्रबिम्बमम्बुधरे ।
अरविन्दमपि च सुन्दरि ! निलीयते पाथसां पूरे ॥

१७, प्रतिवस्तूपमालङ्कारः ।

१८, दृष्टान्तालङ्कारः ।

चेद्बिम्बप्रतिबिम्बत्वं दृष्टान्तस्तदलङ्कृतिः ।
त्वमेव कीर्तिमान् राजन् विधुरेव हि कान्तिमान् ॥ ५० ॥

दृष्टान्तस्यापरमुदाहरणम् ।

कामं नृपाः सन्ति सहस्रशोऽन्ये राजन्वतीमाहुरनेन भूमिम् ।
नक्षत्रताराग्रहसङ्कुलापि ज्योतिष्मती चन्द्रमस्यैव रात्रिः ॥

१९, निदर्शनालङ्कारः

p ८३
२०, व्यतिरेकालङ्कारः।

व्यतिरेको विशेषश्चेदुपमानोपमेययोः ।
शैला इवोन्नताः सन्तः किन्तु प्रकृतिकोमलाः ॥ ५५ ॥

व्यतिरेकस्यापरमुदाहरणम् 

पल्लवतः कल्पतरो एष विशेषः करस्य ते वीर ।
भूषयति कर्णमेकः परस्तु कर्णे तिरस्कुरुते ॥

२३, समासोक्त्यलङ्कारः ।

समासोक्तिः परिस्फूर्तिः प्रस्तुतेऽप्रस्तुतस्य चेत् ।
अयमैन्द्रीमुखं पश्य रक्तश्चुम्बति चन्द्रमाः ॥ ५९ ॥

समासोक्तेरपरमुदाहरणम् ।

व्यावल्गत्कुचभारमाकुलकचं व्यालोलहारावलि 
प्रेङ्खत्कुण्डलशोभिगण्डयुगलं प्रस्वेदिवक्राम्बुजम् ।
शश्वद्दत्तकरप्रहारमधिकश्वासं रसादेतया 
यस्मात्कन्दुक ! सादरं सुभगया संसेव्यसे तत्कृती ॥ 

Page ९२

२३, श्लेषालङ्कारः ।

नानार्थसंश्रयश्श्लेषो वर्ण्यावर्ण्योभयाश्रयः ।

प्रकृतश्लेषस्योदाहरणम् ।

सर्वदो माधवः पायात् स योगं गामदीधरत् ॥ ६२ ॥

अस्यैवापरमुदाहरणम् ।

त्रातः काकोदरो येनब दोग्धापि करुणात्मना ।
पूतनामारणख्यातः स मेस्त शरणं प्रभुः ॥

अप्रकृतश्लेषस्योदाहरणम् ।

अब्जेन त्वन्मुखं तुल्यं हरिणाहितसक्तिना ।

p ९६

२७, अप्रस्तुतप्रशंसालङ्कारः ।

अप्रस्तुतप्रशंसा स्यात् सा यत्र प्रसतुताश्रया ।
एकः कृती शकुन्तेषु योऽन्यं शक्राय याचने ॥ ६४ ॥

अप्रस्तुतप्रशंसाया अपरमुदाहरणम् ।

आबद्धकृत्रिमसटाजटिलांसभित्तिः
आरोपितो मृगपतेः पदवीं यदि श्वा ।
मत्तेभकुम्भतटपाटनलम्पटस्य
नादं करिष्यति कथं हरिणाधिपस्य ॥

p 135

४४, काव्यलिङ्गालङ्कारः।

समर्थनीयस्यार्थस्य काव्यलिङ्गं समर्थनम् ।
जितोऽसि मन्द कन्दर्प मच्चित्तेऽस्ति त्रिलोचनः ॥ ९७ ॥

काव्यलिङ्गस्यापरमुदाहरणम् ।

भस्मोद्धलन भद्रस्तु भवते रुद्राक्षमाले शुभे
हा सोपानपरम्परे गुरिसुताकान्तालयालङ्कृते ।
अद्याराधनतोषितेन विभुना युष्मत्सपर्यासुखा-
लोकोच्छेदिनि मोक्षनामनि महामोहे निलीयामहे ॥ शार्दूले ॥

Page १३६

४५, अर्थान्तरन्यासालङ्कारः।

उक्तिरर्थान्तरन्यासस्सामान्यविशेषयोः ।

४५, १ - सामान्येन वचिशेषसमर्थनरूपस्य अर्थान्तरन्यासस्य उदाहरणम् ।

हनूमानब्धिमतरद्दुष्करङ्किम्महात्मनाम् ॥ १८ ॥

अस्यापरमुदाहरणम् ।

दिवाजराद्रक्षति यो गुहासु
लीनं दिवा भितमिवान्धकारम् ।
क्षुद्रोपि नूनं शरणं प्रपन्ने 
ममत्वमुच्चैश्शिरसां सतीव ॥ 

४५, २ - विशेषेण सामान्यसमर्थनरूपस्य अर्थान्तरन्यासस्य उदाहरणम् ।

गुणवद्वस्तुसंसर्गाद्याति स्वल्पोपि गौरवम् ।
पुष्पमलानुषङ्गेन सूत्रं शिरसि धार्यते ॥ ९९ ॥

गुणवज्जनसंसर्गाद्याति नीचोपि गौरवम् ।
पुष्पमालाप्रसङ्गेन सूत्रं शिरसि धार्यते ॥ ९९ ॥

अस्यापरमुदाहरणम् ।

निजदोषावृतमनसामतिसुन्दरमिवाभाति विपरीतम् ।
पश्यति पित्तोपहतश्शशिशुभं शङ्खमपि पीतम् ॥