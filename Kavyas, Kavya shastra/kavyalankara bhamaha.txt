भामहस्य काव्यालङ्कारः


प्रणम्य सार्वं सर्वज्ञं मनोवाक्कायकर्मभिः  ।
काव्यालंकार इत्येष यथाबुद्धि विधास्यते  ॥ १.१ ॥
धर्मार्थकाममोक्षेषु वैचक्षण्यं कलासु च  ।
प्रीतिं करोति कीर्तिं च साधुकाव्यनिबन्धनम्  ॥ १.२ ॥
अधनस्येव दातृत्वं क्लीबस्येवास्त्रकौशलम्  ।
अज्ञस्येव प्रगल्भत्वमकवेः शास्त्रवेदनम्  ॥ १.३ ॥
विनयेन विना का श्रीः का निशा शशिना विना  ।
रहिता सत्कवित्वेन कीदृशी वाग्विदग्धता  ॥ १.४ ॥
गुरूपदेशादध्येतुं  शास्त्रं जडधियोऽप्यलम्  ।
काव्यं तु जायते जातु कस्यचित्प्रतिभावतः  ॥ १.५ ॥
उपेयुषामपि दिवं सन्निबन्धविधायिनाम्  ।
आस्त एव निरातङ्कं कान्तं काव्यमयं वपुः  ॥ १.६ ॥
रुणद्धि रोदसी चास्य यावत्कीर्तिरनश्वरी  ।
तावत्किलायमध्यास्ते सुकृती वैबुधं पदम्  ॥ १.७ ॥
अतोऽभिवाञ्छता कीर्तिं स्थेयसीमाभुवः स्थितेः  ।
यत्नो विदितवेद्येन विधेयः काव्यलक्षणः  ॥ १.८ ॥
शब्दश्छन्दोऽभिधानार्था इतिहासाश्रयाः कथाः  ।
लोको युक्तिः कलाश्चेति मन्तव्याः काव्यहेतवः  ॥ १.९ ॥
शब्दाभिधेये विज्ञाय कृत्वा तद्विदुपासनम्  ।
विलोक्यान्यनिबन्धांश्च कार्यः काव्यक्रियादरः  ॥ १.१० ॥
सर्वथा पदमप्येकं न निगाद्यमवद्यवत् ।
विलक्ष्मणा हि काव्येन दुःसुतेनेव निन्द्यते  ॥ १.११ ॥
नाकवित्वमधर्माय व्याधये दण्डनाय वा  ।
कुकवित्वं पुनः साक्षान्मृतिमाहुर्मनीषिणः  ॥ १.१२ ॥
रूपकादिरलंकारस्तस्यान्यैर्बहुधोदितः  ।
न कान्तमपि निर्भूषं विभाति वनितामुखम्  ॥ १.१३ ॥
रूपकादिमलंकारं बाह्यमाचक्षते परे  ।
सुपां तिङां च व्युत्पत्तिं वाचां वाञ्छन्त्यलंकृतिम्  ॥ १.१४ ॥
तदेतदाहुः सौशब्द्यं नार्थव्युत्पत्तिरीदृशी  ।
शब्दाभिधेयालंकार भेदादिष्टं द्वयं तु नः  ॥ १.१५ ॥
शब्दार्थौ सहितौ काव्यं गद्यं पद्यं च तद्द्विधा  ।
संस्कृतं प्राकृतं चान्यदपभ्रंश इति त्रिधा  ॥ १.१६ ॥
वृत्तदेवादिचरित शंसि चोत्पाद्यवस्तु च  ।
कलाशास्त्राश्रयं चेति चतुर्धा भिद्यते पुनः  ॥ १.१७ ॥
सर्गबन्धोऽभिनेयार्थं तथैवाख्यायिकाकथे  ।
अनिबद्धं च काव्यादि तत्पुनः पञ्चधोच्यते  ॥ १.१८ ॥
सर्गबन्धो महाकाव्यं महतां च महच्च यत् ।
अग्राम्यशब्दमर्थ्यं च सालंकारं सदाश्रयम्  ॥ १.१९ ॥
मन्त्रदूतप्रयाणाजि नायकाभ्युदयैश्च यत् ।
पञ्चभिः सन्धिभिर्युक्तं नातिव्याख्येयमृद्धिमत् ॥ १.२० ॥
चतुर्वर्गाभिधानेऽपि भूयसार्थोपदेशकृत् ।
युक्तं लोकस्वभावेन रसैश्च सकलैः पृथक् ॥ १.२१ ॥
नायकं प्रागुपन्यस्य वंशवीर्यश्रुतादिभिः  ।
न तस्यैव वधं ब्रूयादन्योत्कर्षाभिधित्सया  ॥ १.२२ ॥
यदि काव्यशरीरस्य न स व्यापितयेष्यते  ।
न चाभ्युदयभाक्तस्य मुधादौ ग्रहणस्तवौ  ॥ १.२३ ॥
नाटकं द्विपदीशम्या रासकस्कन्धकादि यत् ।
उक्तं तदभिनेयार्थमुक्तोऽन्यैस्तस्य विस्तरः  ॥ १.२४ ॥
संस्कृतानाकुलश्रव्य शब्दार्थपदवृत्तिना  ।
गद्येन युक्तोदात्तार्था सोच्छ्वासाख्यायिका मता  ॥ १.२५ ॥
वृत्तमाख्यायते तस्यां नायकेन स्वचेष्टितम्  ।
वक्त्रं चापरवक्त्रं च काले भाव्यार्थशंसि च  ॥ १.२६ ॥
कवेरभिप्रायकृतैः कथनैः कैश्चिदङ्किता  ।
कन्याहरणसंग्राम विप्रलम्भोदयान्विता  ॥ १.२७ ॥
न वक्त्रापरवक्त्राभ्यां युक्ता नोच्छासवत्यपि  ।
संस्कृतासंस्कृता चेष्टा कथापभ्रंशभाक्तथा  ॥ १.२८ ॥
अन्यैः स्वचरितं तस्यां नायकेन तु नोच्यते  ।
स्वगुणाविष्कृतिं कुर्यादभिजातः कथं जनः  ॥ १.२९ ॥
अनिबद्धं पुनर्गाथा श्लोकमात्रादि तत्पुनः  ।
युक्तं वक्रस्वभावोक्त्या सर्वमेवैतदिष्यते  ॥ १.३० ॥
वैदर्भमन्यदस्तीति मन्यन्ते सुधियोऽपरे  ।
तदेव च किल ज्यायः सदर्थमपि नापरम्  ॥ १.३१ ॥
गौडीयमिदमेतत्तु वैदर्भमिति किं पृथक् ।
गतानुगतिकन्यायान्नानाख्येयममेधसाम्  ॥ १.३२ ॥
ननु चाश्मकवंशादि वैदर्भमिति कथ्यते  ।
कामं तथास्तु प्रायेण संज्ञेच्छातो विधीयते  ॥ १.३३ ॥
अपुष्टार्थमवक्त्रोक्ति प्रसन्नमृजु कोमलम्  ।
भिन्नं गेयमिवेदं तु केवलं श्रुतिपेशलम्  ॥ १.३४ ॥
अलंकारवदग्राम्यमर्थ्यं न्याय्यमनाकुलम्  ।
गौडीयमपि साधीयो वैदर्भमिति नान्यथा  ॥ १.३५ ॥
न नितान्तादिमात्रेण जायते चारुता गिराम्  ।
वक्राभिधेयशब्दोक्तिरिष्टा वाचामलंकृतिः  ॥ १.३६ ॥
[षट्काव्यदोषाः]
नेयार्थं क्लिष्टमन्यार्थमवाचकमयुक्तिमत् ।
गूढशब्दाभिधानं च कवयो न प्रयुञ्जते  ॥ १.३७ ॥
नेयार्थं नीयते युक्तो यस्यार्थः कृतिभिर्बलात् ।
शब्दन्यायानुपारूढः कथंचित्स्वाभिसन्धिना  ॥ १.३८ ॥
मायेव भद्रेति यथा सा चासाध्वी प्रकल्पना  ।
वेणुदाकेरिति च तां नयन्ति वचनाद्विना  ॥ १.३९ ॥
क्लिष्टं व्यवहितं विद्यादन्यार्थं विगमे यथा  ।
विजह्रुस्तस्य ताः शोकं क्रीडायां विकृतं च तत् ॥ १.४० ॥
हिमापहामित्रधरैर्व्याप्तं व्योमेत्यवाचकम्  ।
साक्षादरूढं वाच्येऽर्थे नाभिधानं प्रतीयते  ॥ १.४१ ॥
अयुक्तिमद्यथा दूता जलभृन्मारुतेन्दवः  ।
तथा भ्रमरहारीत चक्रवाकशुकादयः  ॥ १.४२ ॥
अवाचोऽव्यक्तवाचश्च दूरदेशविचारिणः  ।
कथं दूत्यं प्रपद्येरन्निति युक्त्या न युज्यते  ॥ १.४३ ॥
यदि चोत्कण्ठया यत्तदुन्मत्त इव भाषते  ।
तथा भवतु भूम्नेदं सुमेधोभिः प्रयुज्यते  ॥ १.४४ ॥
गूढशब्दाभिधानं च न प्रयोज्यं कथंचन  ।
सुधियामपि नैवेदमुपकाराय कल्पते  ॥ १.४५ ॥
असितर्तितुगद्रिच्छित्स्वःक्षितां पतिरद्विदृक् ।
अमिद्भिः शुभ्रदृग्दृष्टैर्द्विषो जेघ्नीयिषीष्ट वः  ॥ १.४६ ॥
असितर्तिभुगद्रिक्षित्स्वः कितां पतिरद्विदृक् । अमीभिः [अपरे चत्वारो दोषाः]
श्रुतिदुष्टार्थदुष्टे च कल्पनादुष्टमित्यपि  ।
श्रुतिकष्टं तथैवाहुर्वाचं दोषं चतुर्विधम्  ॥ १.४७ ॥
विड्वर्चोविष्ठितक्लिन्नच्छिन्नवान्तप्रवृत्तयः  ।
प्रचारधर्षितोद्गार विसर्गहदयन्त्रिताः  ॥ १.४८ ॥
हिरण्यरेताः सम्बाधः पेलवोपस्थिताण्डजाः  ।
वाक्काटवादयश्चेति श्रुतिदुष्टा मता गिरः  ॥ १.४९ ॥
अर्थदुष्टं पुनर्ज्ञेयं यत्रोक्ते जायते मतिः  ।
असभ्यवस्तुविषया शब्दैस्तद्वाचिभिर्यथा  ॥ १.५० ॥
हन्तुमेव प्रवृत्तस्य स्तब्धस्य विवरैषिणः  ।
पतनं जायतेऽवश्यं कृच्छ्रेण पुनरुन्नतिः  ॥ १.५१ ॥
पदद्वयस्य सन्धाने यदनिष्टं प्रकल्पते  ।
तदाहुः कल्पनादुष्टं स शौर्याभरणो यथा  ॥ १.५२ ॥
यथा.अजिह्लददित्यादि श्रुतिकष्टं च तद्विदुः  ।
न तदिच्छन्ति कृतिनो गण्डमप्यपरे किल  ॥ १.५३ ॥
सन्निवेशविशेषात्तु दुरुक्तमपि शोभते  ।
नीलं पलाशमाबद्धमन्तराले स्रजामिव  ॥ १.५४ ॥
किंचिदाश्रयसौन्दर्याद्धत्ते शोभामसाध्वपि  ।
कान्ताविलोचनन्यस्तं मलीमसमिवाञ्जनम्  ॥ १.५५ ॥
आपाण्डुगण्डमेतत्ते वदनं वनजेक्षणे  ।
संगमात्पाण्डुशब्दस्य गण्डः साधु यथोदितम्  ॥ १.५६ ॥
अनयान्यदपि ज्ञेयं दिशा युक्तमसाध्वपि  ।
यथा विक्लिन्नगण्डानां करिणां मदवारिभिः  ॥ १.५७ ॥
मदक्लिन्नकपोलानां द्विरदानां चतुःशती  ।
यथा तद्वदसाधीयः साधीयश्च प्रयोजयेत् ॥ १.५८ ॥
एतद्ग्राह्यं सुरभि कुसुमं ग्राम्यमेतन्निधेयं धत्ते शोभां विरचितमिदं स्थानमस्यैतदस्य  ।
मालाकारो रचयति यथा साधु विज्ञाय मालां योज्यं काव्येष्ववहितधिया तद्वदेवाभिधानम्  ॥ १.५९ ॥

इति भामहालङ्कारे प्रथमः परिच्छेदः

।ध्याय
द्वितीयः परिच्छेदः

माधुर्यमभिवाञ्छन्तः प्रसादं च सुमेधसः  ।
समासवन्ति भूयांसि न पदानि प्रयुञ्जते  ॥ २.१ ॥
केचिदोजोऽभिधित्सन्तः समस्यन्ति बहून्यपि  ।
यथा मन्दारकुसुम रेणुपिञ्जरितालका  ॥ २.२ ॥
श्रव्यं नातिसमस्तार्थं काव्यं मधुरमिष्यते  ।
आविद्वदङ्गनाबाल प्रतीतार्थं प्रसादवत् ॥ २.३ ॥
अनुप्रासः सयमको रूपकं दीपकोपमे  ।
इति वाचामलंकाराः पञ्चैवान्यैरुदाहृताः  ॥ २.४ ॥
सरूपवर्णविन्यासमनुप्रासं प्रचक्षते  ।
किं तया चिन्तया कान्ते नितान्तेति यथोदितम्  ॥ २.५ ॥
ग्राम्यानुप्रासमन्यत्तु मन्यन्ते सुधियोऽपरे  ।
स लोलमालानीलालि कुलाकुलगलो बलः  ॥ २.६ ॥
नानार्थवन्तोऽनुप्रासा न चाप्यसदृशाक्षराः  ।
युक्त्यानया मध्यमया जायन्ते चारवो गिरः  ॥ २.७ ॥
लाटीयमप्यनुप्रासमिहेच्छन्त्यपरे यथा  ।
दृष्टिं दृष्टिसुखां धेहि चन्द्रश्चन्द्रमुखोदितः  ॥ २.८ ॥
आदिमध्यान्तयमकं पादाभ्यासं तथावली  ।
समस्तपादयमकमित्येतत्पञ्चधोच्यते  ॥ २.९ ॥
सन्दष्टकसमुद्गादेरत्रैवान्तर्गतिर्मता  ।
आदौ मध्यान्तयोर्वा स्यादिति पञ्चैव तद्यथा  ॥ २.१० ॥
साधुना साधुना तेन राजता राजता भृता  ।
सहितं सहितं कर्तुं संगतं संगतं जनम्  ॥ २.११ ॥
साधुः संसाराद्बिभ्यदस्मादसारात्कृत्वा क्लेशान्तं याति वर्त्म प्रशान्तम्  ।
जातिं व्याधीनां दुर्दमानामधीनां वाञ्छञ्ज्यायस्त्वं छिन्धि मुक्तानयस्त्वम्  ॥ २.१२ ॥
न ते धिर्धीर भोगेषु रमणीयेषु संगता  ।
मुनीनपि हरन्त्येते रमणी येषु संगता  ॥ २.१३ ॥
[पादाभ्यास]
सितासिताक्षीं सुपयोधराधरां सुसंमदां व्यक्तमदां ललामदाम्  ।
घनाघना नीलघना घनालकां प्रियामिमामुत्सुकयन्ति यन्ति च  ॥ २.१४ ॥
[आवली]
अमी नृपा दत्तसमग्रशासनाः कदाचिदप्यप्रतिबद्धशासनाः  ।
कृतागसां मार्गभिदां च शासनाः पितृक्रमाध्यासिततादृशासनाः  ॥ २.१५ ॥
[समस्तपादयमकम्]
अनन्तरैकान्तरयोरेवं पादान्तयोरपि  ।
कृत्स्नं च सर्वपादेषु दुष्करं साधु तादृशम्  ॥ २.१६ ॥
तुल्यश्रुतीनां भिन्नानामभिधेयैः परस्परम्  ।
वर्णानां यः पुनर्वादो यमकं तन्निगद्यते  ॥ २.१७ ॥
प्रतीतशब्दमोजस्वि सुश्लिष्टपदसन्धि च  ।
प्रसादि स्वभिधानं च यमकं कृतिनां मतम्  ॥ २.१८ ॥
नानाधात्वर्थगम्भीरा यमकव्यपदेशिनी  ।
प्रहेलिका सा ह्युदिता रामशर्माच्युतोत्तरे  ॥ २.१९ ॥
काव्यान्यपि यदीमानि व्याख्यागम्यानि शास्त्रवत् ।
उत्सवः सुधियामेव हन्त दुर्मेधसो हताः  ॥ २.२० ॥
उपमानेन यत्तत्त्वमुपमेयस्य रूप्यते  ।
गुणानां समतां दृष्ट्वा रूपकं नाम तद्विदुः  ॥ २.२१ ॥
समस्तवस्तुविषयमेकदेशविवर्ति च  ।
द्विधा रूपकमुद्दिष्टमेतत्तच्चोच्यते यथा  ॥ २.२२ ॥
शीकराम्भोमदसृजस्तुङ्गा जलददन्तिनः  ।
निर्यान्तो मदयन्तीमे शक्रकार्मुकवारणाः  ॥ २.२३ ॥
तडिद्वलयकक्ष्याणां बलाकामालभारिणाम्  ।
पयोमुचां ध्वनिर्धीरो दुनोति मम तां प्रियाम्  ॥ २.२४ ॥
आदिमध्यान्तविषयं त्रिधा दीपकमिष्यते  ।
एकस्यैव त्र्यवस्थत्वादिति तद्भिद्यते त्रिधा  ॥ २.२५ ॥
अमूनि कुर्वतेऽन्वर्थामस्याख्यामर्थदीपनात् ।
त्रिभिर्निदर्शनैश्चेदं त्रिधा निर्दिश्यते यथा  ॥ २.२६ ॥
मदो जनयति प्रीतिं सानङ्गं मानभङ्गुरम्  ।
स प्रियासंगमोत्कण्ठां सासह्यां मनसः शुचम्  ॥ २.२७ ॥
मालिनीरंशुकभृतः स्त्रियोऽलंकुरुते मधुः  ।
हारीतशुकवाचश्च भूधराणामुपत्यकाः  ॥ २.२८ ॥
चीरीमवतीररण्यानीः सरितः शुष्यदम्भसः  ।
प्रवासिनां च चेतांसि शुचिरन्तं निनीषति  ॥ २.२९ ॥
विरुद्धेनोपमानेन देशकालक्रियादिभिः  ।
उपमेयस्य यत्साम्यं गुणलेशेन सोपमा  ॥ २.३० ॥
यथेवशब्दौ सादृश्यमाहतुर्व्यतिरेकिणोः  ।
दूर्वाकाण्डमिव श्यामं तन्वी श्यामालता यथा  ॥ २.३१ ॥
विना यथेवशब्दाभ्यां समासाभिहिता परा  ।
यथा कमलपत्राक्षी शशाङ्कवदनेति च  ॥ २.३२ ॥
वतिनापि क्रियासाम्यं तद्वदेवाभिधीयते  ।
द्विजातिवदधीतेऽसौ गुरुवच्चानुशास्ति नः  ॥ २.३३ ॥
समानवस्तुन्यासेन प्रतिवस्तूपमोच्यते  ।
यथेवानभिधानेऽपि गुणसाम्यप्रतीतितः  ॥ २.३४ ॥
साधुसाधारणत्वादिर्गुणोऽत्र व्यतिरिच्यते  ।
स साम्यमापादयति विरोधेऽपि तयोर्यथा  ॥ २.३५ ॥
कियन्तः सन्ति गुणिनः साधुसाधारणश्रियः  ।
स्वादुपाकफलानम्राः कियन्तो वाध्वशाखिनः  ॥ २.३६ ॥
यदुक्तं त्रिप्रकारत्वं तस्याः कैश्चिन्महात्मभिः  ।
निन्दाप्रशंसाचिख्यासा भेदादत्राभिधीयते  ॥ २.३७ ॥
सामान्यगुणनिर्देशात्त्रयमप्युदितं ननु  ।
मालोपमादिः सर्वोऽपि न ज्यायान् विस्तरो मुधा  ॥ २.३८ ॥
हीनतासम्भवो लिङ्ग वचोभेदो विपर्ययः  ।
उपमानाधिकत्वं च तेनासदृशतापि च  ॥ २.३९ ॥
त एत उपमादोषाः सप्त मेधाविनोदिताः  ।
सोदाहरणलक्ष्माणो वर्ण्यन्तेऽत्र च ते पृथक् ॥ २.४० ॥
स मारुताकम्पितपीतवासा बिभ्रत्सलीलं शशिभासमब्जम्  ।
यदुप्रवीरः प्रगृहीतशार्ङ्गः सेन्द्रायुधो मेघ इवाबभासे  ॥ २.४१ ॥
शक्रचापग्रहादत्र दर्शितं किल कार्मुकम्  ।
वासःशङ्खानुपादानाद्धीनमित्यभिधीयते  ॥ २.४२ ॥
सर्वं सर्वेण सारूप्यं नास्ति भावस्य कस्यचित् ।
यथोपपत्ति कृतिभिरुपमासु प्रयुज्यते  ॥ २.४३ ॥
अखण्डमण्डलः क्वेन्दुः क्व कान्ताननमद्युति  ।
यत्किंचित्कान्तिसामान्याच्छशिनैवोपमीयते  ॥ २.४४ ॥
किं च काव्यानि नेयानि लक्षणेन महात्मनाम्  ।
दृष्टं वा सर्वसारूप्यं राजमित्रे यथोदितम्  ॥ २.४५ ॥
सूर्यांशसंमीलितलोचनेषु दीनेषु पद्मानिलनिर्मदेषु  ।
साध्व्यः स्वगेहेष्विव भर्तृहीनाः केका विनेशुः शिखिनां मुखेषु  ॥ २.४६ ॥
निष्पेतुरास्यादिव तस्य दीप्ताः शरा धनुर्मण्डलमध्यभाजः  ।
जाज्वल्यमाना इव वारिधारा दिनार्धभाजः परिवेषिणोऽर्कात् ॥ २.४७ ॥
शाकवर्धनस्य
कथं पातोऽम्बुधाराणां ज्वलन्तीनां विवस्वतः  ।
असम्भवादयं युक्त्या तेनासम्भव उच्यते  ॥ २.४८ ॥
तत्रासम्भविनार्थेन कः कुर्यादुपमां कृती  ।
को नाम वह्निनौपम्यं कुर्वीत शशलक्ष्मणः  ॥ २.४९ ॥
यस्यातिशयवानर्थः कथं सोऽसम्भवो मतः  ।
इष्टं चातिशयार्थत्वमुपमोत्प्रेक्षयोर्यथा  ॥ २.५० ॥
पुञ्जीभूतमिव ध्वान्तमेष भाति मतङ्गजः  ।
सरः शरत्प्रसन्नाम्भो नभःखण्डमिवोज्झितम्  ॥ २.५१ ॥
अथ लिङ्गवचोभेदावुच्येते सविपर्ययौ  ।
हीनाधिकत्वात्स द्वेधा त्रयमप्युच्यते यथा  ॥ २.५२ ॥
अविगाह्योऽसि नारीणामनन्यमनसामपि  ।
विषमोपलभिन्नोर्मिरापगेवोत्तितीर्षतः  ॥ २.५३ ॥
क्वचिदग्रे प्रसरता क्वचिदापत्य निघ्नता  ।
शुनेव सारङ्गकुलं त्वया भिन्नं द्विषां बलम्  ॥ २.५४ ॥
अयं पद्मासनासीनश्चक्रवाको विराजते  ।
युगादौ भगवान् ब्रह्मा विनिर्मित्सुरिव प्रजाः  ॥ २.५५ ॥
ननूपमीयते पाणिः कमलेन विकासिना  ।
अधरो विद्रुमच्छेद भासा बिम्बफलेन च  ॥ २.५६ ॥
उच्यते काममस्तीदं किं तु स्त्रीपुंसयोरयम्  ।
विधिर्नाभिमतोऽन्यैस्तु त्रयाणामपि नेष्यते  ॥ २.५७ ॥
स पीतवासाः प्रगृहीतशार्ङ्गो मनोज्ञभीमं वपुराप कृष्णः  ।
शतह्रदेन्द्रायुधवान्निशायां संसृज्यमानः शशिनेव मेघः  ॥ २.५८ ॥
रामशर्मणः
शशिनो ग्रहणादेतदाधिक्यं किल न ह्ययम्  ।
निर्दिष्ट उपमेयेऽर्थे वाच्यो वा जलजोऽत्र तु  ॥ २.५९ ॥
न सर्वसारूप्यमिति विस्तरेणोदितो विधिः  ।
अभिप्रायात्कवेर्नात्र विधेया जलजे मतिः  ॥ २.६० ॥
आधिक्यमुपमानानां न्याय्यं नाधिकता भवेत् ।
गोक्षीरकुन्दहलिनां विशुद्ध्या सदृशं यशः  ॥ २.६१ ॥
एकेनैवोपमानेन ननु सादृश्यमुच्यते  ।
उक्तार्थस्य प्रयोगो हि गुरुमर्थं न पुष्यति  ॥ २.६२ ॥
वनेऽथ तस्मिन्वनितानुयायिनः प्रवृत्तदानार्द्रकटा मतङ्गजाः  ।
विचित्रबर्हाभरणाश्च बर्हिणो बभुर्दिवीवामलविग्रहा ग्रहाः  ॥ २.६३ ॥
ग्रहैरपि गजादीनां यदि सादृश्यमुच्यते  ।
तथापि तेषां तैरस्ति कान्तिर्वाप्युग्रतापि वा  ॥ २.६४ ॥
इत्युक्त उपमाभेदो वक्ष्यते चापरः पुनः  ।
उपमादेरलंकाराद्विशेषोऽन्योऽभिधीयते  ॥ २.६५ ॥
[अपरे षडलंकाराः]
आक्षेपोऽर्थान्तरन्यासो व्यतिरेको विभावना  ।
समासातिशयोक्ती च षडलंकृतयोऽपराः  ॥ २.६६ ॥
वक्ष्यमाणोक्तविषयस्तत्राक्षेपो द्विधा मतः  ।
एकरूपतया शेषा निर्देक्ष्यन्ते यथाक्रमम्  ॥ २.६७ ॥
प्रतिषेध इवेष्टस्य यो विशेषाभिधित्सया  ।
आक्षेप इति तं सन्तः शंसन्ति द्विविधं यथा  ॥ २.६८ ॥
अहं त्वां यदि नेक्षेय क्षणमप्युत्सुका ततः  ।
इयदेवास्त्वतोऽन्येन किमुक्तेनाप्रियेण ते  ॥ २.६९ ॥
[वक्ष्यमाणविषय आक्षेप]
स्वविक्रमाक्रान्तभुवश्चित्रं यन्न तवोद्धतिः  ।
को वा हेतुरलं सिन्धोर्विकारकरणं प्रति  ॥ २.७० ॥
उपन्यसनमन्यस्य यदर्थस्योदितादृते  ।
ज्ञेयः सोऽर्थान्तरन्यासः पूर्वार्थानुगतो यथा  ॥ २.७१ ॥
परानीकानि भीमानि विविक्षोर्न तव व्यथा  ।
साधु वासाधु वागामि पुंसामात्मैव शंसति  ॥ २.७२ ॥
हिशब्देनापि हेत्वर्थ प्रथनादुक्तसिद्धये  ।
अयमर्थान्तरन्यासः सुतरां व्यज्यते यथा  ॥ २.७३ ॥
वहन्ति गिरयो मेघानभ्युपेतान् गुरूनपि  ।
गरीयानेव हि गुरून् बिभर्ति प्रणयागतान्  ॥ २.७४ ॥
उपमानवतोऽर्थस्य यद्विशेषनिदर्शनम्  ।
व्यतिरेकं तमिच्छन्ति विशेषापादनाद्यथा  ॥ २.७५ ॥
सितासिते पक्ष्मवती नेत्रे ते ताम्रराजिनी  ।
एकान्तशुभ्रश्यामे तु पुण्डरीकासितोत्पले  ॥ २.७६ ॥
क्रियायाः प्रतिषेधे या तत्फलस्य विभावना  ।
ज्ञेया विभावनैवासौ समाधौ सुलभे सति  ॥ २.७७ ॥
अपीतमत्ताः शिखिनो दिशोऽनुत्कण्ठिताकुलाः  ।
नीपोऽविलिप्तसुरभिरभ्रष्टकलुषं जलम्  ॥ २.७८ ॥
यत्रोक्ते गम्यतेऽन्योऽर्थस्तत्समानविशेषणः  ।
सा समासोक्तिरुद्दिष्टा संक्षिप्तार्थतया यथा  ॥ २.७९ ॥
संक्षिप्तार्थतया यथा] ।ेद्ं।ेद्B॑ संक्षिप्तार्था यथा तथा ।स्कन्धवानृजुरव्यालः स्थिरोऽनेकमहाफलः  ।
जातस्तरुरयं चोच्चैः पातितश्च नभस्वता  ॥ २.८० ॥
निमित्ततो वचो यत्तु लोकातिक्रान्तगोचरम्  ।
मन्यन्तेऽतिशयोक्तिं तामलङ्कारतया यथा  ॥ २.८१ ॥
स्वपुष्पच्छविहारिण्या चन्द्रभासा तिरोहिताः  ।
अन्वमीयन्त भृङ्गालि वाचा सप्तच्छदद्रुमाः  ॥ २.८२ ॥
अपां यदि त्वक्छिथिला च्युता स्यात्फणिनामिव  ।
तदा शुक्लांशुकानि स्युरङ्गेष्वम्भसि योषिताम्  ॥ २.८३ ॥
इत्येवमादिरुदिता गुणातिशययोगतः  ।
सर्वैवातिशयोक्तिस्तु तर्कयेत्तां यथागमम्  ॥ २.८४ ॥
सैष सर्वैव वक्रोक्तिरनयार्थो विभाव्यते  ।
यत्नोऽस्यां कविना कार्यः कोऽलङ्कारोऽनया विना  ॥ २.८५ ॥
हेतुश्च सूक्ष्मो लेशोऽथ नालंकारतया मतः  ।
समुदायाभिधानस्य वक्रोक्त्यनभिधानतः  ॥ २.८६ ॥
गतोऽस्तमर्को भातीन्दुर्यान्ति वासाय पक्षिणः  ।
इत्येवमादि किं काव्यं वार्तामेनां प्रचक्षते  ॥ २.८७ ॥
यथासंख्यमथोत्प्रेक्षामलङ्कारद्वयं विदुः  ।
संख्यानमिति मेधाविनोत्प्रेक्षाभिहिता क्वचित् ॥ २.८८ ॥
भूयसामुपदिष्टानामर्थानामसधर्मणाम्  ।
क्रमशो योऽनुनिर्देशो यथासंख्यं तदुच्यते  ॥ २.८९ ॥
पद्मेन्दुभृङ्गमातङ्ग पुंस्कोकिलकलापिनः  ।
वक्त्रकान्तीक्षणगति वाणीवालैस्त्वया जिताः  ॥ २.९० ॥
अविवक्षितसामान्या किंचिच्चोपमया सह  ।
अतद्गुणक्रियायोगादुत्प्रेक्षातिशयान्विता  ॥ २.९१ ॥
किंशुकव्यपदेशेन तरुमारुह्य सर्वतः  ।
दग्धादग्धमरण्यान्याः पश्यतीव विभावसुः  ॥ २.९२ ॥
स्वभावोक्तिरलङ्कार इति केचित्प्रचक्षते  ।
अर्थस्य तदवस्थत्वं स्वभावोऽभिहितो यथा  ॥ २.९३ ॥
आक्रोशन्नाह्वयन्नन्यानाधावन्मण्डलै रुदन्  ।
गा वारयति दण्डेन डिम्भः सस्यावतारणीः  ॥ २.९४ ॥
समासेनोदितमिदं धीखेदायैव विस्तरः  ।
असंगृहीतमप्यन्यदभ्यूह्यमनया दिशा  ॥ २.९५ ॥
स्वयं कृतैरेव निदर्शनैरियं मया प्रकॢप्ता खलु वागलङ्कृतिः  ।
अतः परं चारुरनेकधापरो गिरामलङ्कारविधिर्विधास्यते  ॥ २.९६ ॥

इति भामहालङ्कारे द्वितीयः परिच्छेदः

।ध्याय
तृतीयः परिच्छेदः

प्रेयो रसवदूर्जस्वि पर्यायोक्तं समाहितम्  ।
द्विप्रकारमुदात्तं च भेदैः श्लिष्टमपि त्रिभिः  ॥ ३.१ ॥
अपह्नुतिं विशेषोक्तं विरोधं तुल्ययोगिताम्  ।
अप्रस्तुतप्रशंसां च व्याजस्तुतिनिदर्शने  ॥ ३.२ ॥
उपमारूपकं चान्यदुपमेयोपमामपि  ।
सहोक्तिपरिवृत्ती च ससंदेहमनन्वयम्  ॥ ३.३ ॥
उत्प्रेक्षावयवं चान्ये संसृष्टिमपि चापरे  ।
भाविकत्वं च निजगुरलंकारं सुमेधसः  ॥ ३.४ ॥
प्रेयो गृहागतं कृष्णमवादीद्विदुरो यथा  ।
अद्य या मम गोविन्द जाता त्वयि गृहागते  ।
कालेनैषा भवेत्प्रीतिस्तवैवागमनात्पुनः  ॥ ३.५ ॥
रसवद्दर्शितस्पष्ट शृङ्गारादिरसं यथा  ।
देवी समागमद्धर्म मस्करिण्यतिरोहिता  ॥ ३.६ ॥
ऊर्जस्वि कर्णेन यथा पार्थाय पुनरागतः  ।
द्विः सन्दधाति किं कर्णः शल्येत्यहिरपाकृतः  ॥ ३.७ ॥
पर्यायोक्तं यदन्येन प्रकारेणाभिधीयते  ।
उवाच रत्नाहरणे चैद्यं शार्ङ्गधनुर्यथा  ॥ ३.८ ॥
गृहेष्वध्वसु वा नान्नं भुञ्ज्महे यदधीतिनः  ।
न भुञ्जते द्विजास्तच्च रसदाननिवृत्तये  ॥ ३.९ ॥
समाहितं राजमित्रे यथा क्षत्रिययोषिताम्  ।
रामप्रसत्त्यै यान्तीनां पुरोऽदृश्यत नारदः  ॥ ३.१० ॥
उदात्तं शक्तिमान् रामो गुरुवाक्यानुरोधकः  ।
विहायोपनतं राज्यं यथा वनमुपागतम्  ॥ ३.११ ॥
एतदेवापरेऽन्येन व्याख्यानेनान्यथा विदुः  ।
नानारत्नादियुक्तं यत्तत्किलोदात्तमुच्यते  ॥ ३.१२ ॥
चाणक्यो नक्तमुपयान्नन्दक्रीडागृहं यथा  ।
शशिकान्तोपलच्छन्नं विवेद पयसां कणैः  ॥ ३.१३ ॥
उपमानेन यत्तत्त्वमुपमेयस्य साध्यते  ।
गुणक्रियाभ्यां नाम्ना च श्लिष्टं तदभिधीयते  ॥ ३.१४ ॥
लक्षणं रूपकेऽपीदं लक्ष्यते काममत्र तु  ।
इष्टः प्रयोगो युगपदुपमानोपमेययोः  ॥ ३.१५ ॥
शीकराम्भोमदसृजस्तुङ्गा जलददन्तिनः  ।
इत्यत्र मेघकरिणां निर्देशः क्रियते समम्  ॥ ३.१६ ॥
श्लेषादेवार्थवचसोरस्य च क्रियते भिदा  ।
तत्सहोक्त्युपमाहेतु निर्देशात्त्रिविधं यथा  ॥ ३.१७ ॥
छायावन्तो गतव्यालाः स्वारोहाः फलदायिनः  ।
मार्गद्रुमा महान्तश्च परेषामेव भूतये  ॥ ३.१८ ॥
उन्नता लोकदयिता महान्तः प्राज्यवर्षिणः  ।
शमयन्ति क्षितेस्तापं सुराजानो घना इव  ॥ ३.१९ ॥
रत्नवत्त्वादगाधत्वात्स्वमर्यादाविलङ्घनात् ।
बहुसत्त्वाश्रयत्वाच्च सदृशस्त्वमुदन्वता  ॥ ३.२० ॥
अपह्नुतिरभीष्टा च किंचिदन्तर्गतोपमा  ।
भूतार्थापह्नवादस्याः क्रियते चाभिधा यथा  ॥ ३.२१ ॥
नेयं विरौति भृङ्गाली मदेन मुखरा मुहुः  ।
अयमाकृष्यमाणस्य कन्दर्पधनुषो ध्वनिः  ॥ ३.२२ ॥
एकदेशस्य विगमे या गुणान्तरसंस्थितिः  ।
विशेषप्रथनायासौ विशेषोक्तिर्मता यथा  ॥ ३.२३ ॥
स एकस्त्रीणि जयति जगन्ति कुसुमायुधः  ।
हरतापि तनुं यस्य शम्भुना न हृतं बलम्  ॥ ३.२४ ॥
गुणस्य वा क्रियाया वा विरुद्धान्यक्रियाभिधा  ।
या विशेषाभिधानाय विरोधं तं विदुर्बुधाः  ॥ ३.२५ ॥
उपान्तरूढोपवनच्छायाशीतापि धूरसौ  ।
विदूरदेशानपि वः सन्तापयति विद्विषः  ॥ ३.२६ ॥
न्यूनस्यापि विशिष्टेन गुणसाम्यविवक्षया  ।
तुल्यकार्यक्रियायोगादित्युक्ता तुल्ययोगिता  ॥ ३.२७ ॥
शेषो हिमगिरिस्त्वं च महान्तो गुरवः स्थिराः  ।
यदलङ्घितमर्यादाश्चलन्तीं बिभृथ क्षितिम्  ॥ ३.२८ ॥
अधिकारादपेतस्य वस्तुनोऽन्यस्य या स्तुतिः  ।
अप्रस्तुतप्रशंसेति सा चैवं कथ्यते यथा  ॥ ३.२९ ॥
प्रीणितप्रणयि स्वादु काले परिणतं बहु  ।
विना पुरुषकारेण फलं पश्यत शाखिनाम्  ॥ ३.३० ॥
दूराधिकगुणस्तोत्र व्यपदेशेन तुल्यताम्  ।
किंचिद्विधित्सोर्या निन्दा व्याजस्तुतिरसौ यथा  ॥ ३.३१ ॥
रामः सप्ताभिनत्सालान् गिरिं क्रौञ्चं भृगूत्तमः  ।
शतांशेनापि भवता किं तयोः सदृशं कृतम्  ॥ ३.३२ ॥
क्रिययैव विशिष्टस्य तदर्थस्योपदर्शनात् ।
ज्ञेया निदर्शना नाम यथेववतिभिर्विना  ॥ ३.३३ ॥
अयं मन्दद्युतिर्भास्वानस्तं प्रति यियासति  ।
उदयः पतनायेति श्रीमतो बोधयन्नरान्  ॥ ३.३४ ॥
उपमानेन तद्भावमुपमेयस्य साधयन्  ।
यां वदत्युपमामेतदुपमारूपकं यथा  ॥ ३.३५ ॥
समग्रगगनायाम मानदण्डो रथाङ्गिनः  ।
पादो जयति सिद्धस्त्री मुखेन्दुनवदर्पणः  ॥ ३.३६ ॥
उपमानोपमेयत्वं यत्र पर्यायतो भवेत् ।
उपमेयोपमां नाम ब्रुवते तां यथोदितम्  ॥ ३.३७ ॥
सुगन्धि नयनानन्दि मदिरामदपाटलम्  ।
अम्भोजमिव वक्त्रं ते त्वदास्यमिव पङ्कजम्  ॥ ३.३८ ॥
तुल्यकाले क्रिये यत्र वस्तुद्वयसमाश्रये  ।
पदेनैकेन कथ्यते सहोक्तिः सा मता यथा  ॥ ३.३९ ॥
हिमपाताविलदिशो गाढालिङ्गनहेतवः  ।
वृद्धिमायान्ति यामिन्यः कामिनां प्रीतिभिः सह  ॥ ३.४० ॥
विशिष्टस्य यदादानमन्यापोहेन वस्तुनः  ।
अर्थान्तरन्यासवती परिवृत्तिरसौ यथा  ॥ ३.४१ ॥
प्रदाय वित्तमर्थिभ्यः स यशोधनमाअदित  ।
सतां विश्वजनीनानामिदमस्खलितं व्रतम्  ॥ ३.४२ ॥
उपमानेन तत्त्वं च भेदं च वदतः पुनः  ।
ससन्देहं वचः स्तुत्यै ससन्देहं विदुर्यथा  ॥ ३.४३ ॥
किमयं शशी न स दिवा विराजते कुसुमायुधो न धनुरस्य कौसुमम्  ।
इति विस्मयाद्विमृशतोऽपि मे मतिस्त्वयि वीक्षते न लभतेऽर्थनिश्चयम्  ॥ ३.४४ ॥
यत्र तेनैव तस्य स्यादुपमानोपमेयता  ।
असादृश्यविवक्षातस्तमित्याहुरनन्वयम्  ॥ ३.४५ ॥
ताम्बूलरागवलयं स्फुरद्दशनदीधिति  ।
इन्दीवराभनयनं तवेव वदनं तव  ॥ ३.४६ ॥
श्लिष्टस्यार्थेन संयुक्तः किंचिदुत्प्रेक्षयान्वितः  ।
रूपकार्थेन च पुनरुत्प्रेक्षावयवो यथा  ॥ ३.४७ ॥
तुल्योदयावसानत्वाद्गतेऽस्तं प्रति भास्वति  ।
वासाय वासरः क्लान्तो विशतीव तमोगृहम्  ॥ ३.४८ ॥
वरा विभूषा संसृष्टिर्बह्वलङ्कारयोगतः  ।
रचिता रत्नमालेव सा चैवमुदिता यथा  ॥ ३.४९ ॥
गाम्भीर्यलावण्यवतोर्युवयोः प्राज्यरत्नयोः  ।
सुखसेव्यो जनानां त्वं दुष्टग्राहोऽम्भसां पतिः  ॥ ३.५० ॥
अनलङ्कृतकान्तं ते वदनं वनजद्युति  ।
निशाकृतः प्रकृत्यैव चारोः का वास्त्यलङ्कृतिः  ॥ ३.५१ ॥
अन्येषामपि कर्तव्या संसृष्टिरनया दिशा  ।
कियदुद्घट्टितज्ञेभ्यः शक्यं कथयितुं मया  ॥ ३.५२ ॥
भाविकत्वमिति प्राहुः प्रबन्धविषयं गुणम्  ।
प्रत्यक्षा इव दृश्यन्ते यत्रार्था भूतभाविनः  ॥ ३.५३ ॥
चित्रोदात्ताद्भुतार्थत्वं कथायाः स्वभिनीतता  ।
शब्दानाकुलता चेति तस्य हेतून् प्रचक्षते  ॥ ३.५४ ॥
आशीरपि च केषांचिदलङ्कारतया मता  ।
सौहृदय्याविरोधोक्तौ प्रयोगोऽस्याश्च तद्यथा  ॥ ३.५५ ॥
अस्मिञ्जहीहि सुहृदि प्रणयाभ्यसूयामाश्लिष्य गाढममुमानतमादरेण  ।
विन्ध्यं महानिव घनः समयेऽभिवर्षन्नानन्दजैर्नयनवारिभिरुक्षतु त्वाम्  ॥ ३.५६ ॥
मदान्धमातङ्गविभिन्नसाला हतप्रवीरा द्रुतभीतपौराः  ।
त्वत्तेजसा दग्धसमस्तशोभा द्विषां पुरः पश्यतु राजलोकः  ॥ ३.५७ ॥
गिरामलङ्कारविधिः सविस्तरः स्वयं विनिश्चित्य धिया मयोदितः  ।
अनेन वागर्थविदामलङ्कृता विभाति नारीव विदग्धमण्डना  ॥ ३.५८ ॥

इति भामहालङ्कारे तृतीयः परिच्छेदः

।ध्याय
चतुर्थः परिच्छेदः

अपार्थं व्यर्थमेकार्थं ससंशयमपक्रमम्  ।
शब्दहीनं यतिभ्रष्टं भिन्नवृत्तं विसन्धि च  ॥ ४.१ ॥
देशकालकलालोक न्यायागमविरोधि च  ।
प्रतिज्ञाहेतुदृष्टान्त हीनं दुष्टं च नेष्यते  ॥ ४.२ ॥
अपार्थमित्यपेतार्थं स चार्थः पदवाक्ययोः  ।
अर्थवान् वर्णसंघातः सुप्तिङन्तं पदं पुनः  ॥ ४.३ ॥
पदानामेव संघातः सापेक्षाणां परस्परम्  ।
निराकाङ्क्षं च तद्वाक्यमेकवस्तुनिबन्धनम्  ॥ ४.४ ॥
क्रमवृत्तिषु वर्णेषु संघातादि न युज्यते  ।
बुद्धौ तु सम्भवत्येतदन्यत्वेऽपि प्रतिक्षणम्  ॥ ४.५ ॥
धीरन्त्यशब्दविषया वृत्तवर्णाहितस्मृतिः  ।
वाक्यमित्याहुरपरे न शब्दाः क्षणनश्वराः  ॥ ४.६ ॥
अत्रापि बहु वक्तव्यं जायते तत्तु नोदितम्  ।
गुरुभिः किं विवादेन यथाप्रकृतमुच्यते  ॥ ४.७ ॥
समुदायार्थशून्यं यत्तदपार्थकमिष्यते  ।
दाडिमानि दशापूपाः षडित्यादि यथोदितम्  ॥ ४.८ ॥
विरुद्धार्थं मतं व्यर्थं विरुद्धं तूपदिश्यते  ।
पूर्वापरार्थव्याघातात्विपर्ययकरं यथा  ॥ ४.९ ॥
सखि मानं प्रिये धेहि लघुतामस्य मा गमः  ।
भर्तुश्छन्दानुवर्त्तिन्यः प्रेम घ्नन्ति न हि स्त्रियः  ॥ ४.१० ॥
उपासितगुरुत्वात्त्वं विजितेन्द्रयशत्रुषु  ।
श्रेयसो विनयाधानमधुनातिष्ठ केवलम्  ॥ ४.११ ॥
यदभिन्नार्थमन्योन्यं तदेकार्थं प्रचक्षते  ।
पुनरुक्तमिदं प्राहुरन्ये शब्दार्थभेदतः  ॥ ४.१२ ॥
न शब्दपुनरुक्तं तु स्थौल्यादत्रोपवर्ण्यते  ।
कथमाक्षिप्तचित्तः सन्नुक्तमेवाभिधास्यते  ॥ ४.१३ ॥
भयशोकाभ्यसूयासु हर्षविस्मययोरपि  ।
यथाह गच्छ गच्छेति पुनरुक्तं न तद्विदुः  ॥ ४.१४ ॥
अत्रार्थपुनरुक्तं यत्तदेवैकार्थमिष्यते  ।
उक्तस्य पुनराख्याने कार्यासम्भवतो यथा  ॥ ४.१५ ॥
तामुत्कमनसं नूनं करोति ध्वनिरम्भसाम्  ।
सौधेषु घनमुक्तानां प्रणालीमुखपातिनाम्  ॥ ४.१६ ॥
श्रुतेः सामान्यधर्माणां विशेषस्यानुदाहृतेः  ।
अप्रतिष्ठं यदत्रेति तज्ज्ञानं संशयं विदुः  ॥ ४.१७ ॥
ससंशयमिति प्राहुस्ततस्तज्जननं वचः  ।
इष्टं निश्चितये वाक्यं न दोलायेत तद्यथा  ॥ ४.१८ ॥
व्यालवन्तो दुरारोहा रत्नवन्तः फलान्विताः  ।
विषमा भूभृतस्तेभ्यो भयमाशु प्रमादिनाम्  ॥ ४.१९ ॥
यथोपदेशं क्रमशो निर्देशोऽत्र क्रमो मतः  ।
तदपेतं विपर्यासादित्याख्यातमपक्रमम्  ॥ ४.२० ॥
विदधानौ किरीटेन्दू श्यामाभ्रहिमसच्छवी  ।
रथाङ्गशूले बिभ्राणौ पातां वः शम्भुशार्ङ्गिणौ  ॥ ४.२१ ॥
सूत्रकृत्पादकारेष्ट प्रयोगाद्योऽन्यथा भवेत् ।
तमाप्तश्रावकासिद्धेः शब्दहीनं विदुर्यथा  ॥ ४.२२ ॥
स्फुरत्तडिद्वलयिनो वितताम्भोगरीयसः  ।
तेजस्तिरयतः सौरं घनान् पश्य दिवोऽभितः  ॥ ४.२३ ॥
यतिश्छन्दोऽधिरूढानां शब्दानां या विचारणा  ।
तदपेतं यतिभ्रष्टमिति निर्दिश्यते यथा  ॥ ४.२४ ॥
विद्युत्वन्तस्तमालासितवपुष इमे वारिवाहा ध्वनन्ति  ॥ ४.२५* ॥*
गुरोर्लघोश्च वर्णस्य योऽस्थाने रचनाविधिः  ।
तन्न्यूनाधिकता वापि भिन्नवृत्तमिदं यथा  ॥ ४.२५ ॥
भ्रमति भ्रमरमाला काननेषून्मदासौ  ।*
विरहितरमणीकोऽर्हस्यद्य गन्तुम्  ॥ ४.२६ ॥*
कान्ते इन्दुशिरोरत्ने आदधाने उदंशुनी  ।
पातां वः शम्भुशर्वाण्याविति प्राहुर्विसन्ध्यदः  ॥ ४.२७ ॥
या देशे द्रव्यसम्भूतिरपि वा नोपदिश्यते  ।
तत्तद्विरोधि विज्ञेयं स्वभावात्तद्यथोच्यते  ॥ ४.२८ ॥
मलये कन्दरोपान्त रूढकालागुरुद्रुमे  ।
सुगन्धिकुसुमानम्रा राजन्ते देवदारवः  ॥ ४.२९ ॥
षण्णामृतूनां भेदेन कालः षोढेव भिद्यते  ।
तद्विरोधकृदित्याहुर्विपर्यासादिदं यथा  ॥ ४.३० ॥
उदूढशिशिरासारान् प्रावृषेण्यान्नभस्वतः  ।
फुल्लाः सुरभयन्तीमे चूताः काननशोभिनः  ॥ ४.३१ ॥
कला सङ्कलना प्रज्ञा शिल्पान्यस्याश्च गोचरः  ।
विपर्यस्तं तथैवाहुस्तद्विरोधकरं यथा  ॥ ४.३२ ॥
ऋषभात्पञ्चमस्तस्मात्सषड्जं धैवतं स्मृतम्  ।
अयं हि मध्यमग्रामो मध्यमे पीडितर्षभः  ॥ ४.३३ ॥
इति साधारितं मोहादन्यथैवावगच्छति  ।
अन्यस्वपि कलास्वेवमभिधेया विरोधिता  ॥ ४.३४ ॥
स्थास्नुजङ्गमभेदेन लोकं तत्त्वविदो विदुः  ।
स च तद्व्यवहारोऽत्र तद्विरोधकरं यथा  ॥ ४.३५ ॥
तेषां कटतटभ्रष्टैर्गजानां मदबिन्दुभिः  ।
प्रावर्तत नदी घोरा हस्त्यश्वरथवाहिनी  ॥ ४.३६ ॥
धावतां सैन्यवाहानां फेनवारि मुखाच्च्युतम्  ।
चकार जानुदध्नापान् प्रतिदिङ्मुखमध्वनः  ॥ ४.३७ ॥
न्यायः शास्त्रं त्रिवर्गोक्तिर्दण्डनीतिं च तां विदुः  ।
अतो न्यायविरोधीष्टमपेतं यत्तया यथा  ॥ ४.३८ ॥
विजिगीषुमुपन्यस्य वत्सेशं वृद्धदर्शनम्  ।
तस्यैव कृतिनः पश्चादभ्यधाच्चारशून्यताम्  ॥ ४.३९ ॥
अन्तर्योधशताकीर्णं सालङ्कायननेतृकम्  ।
तथाविधं गजच्छद्म नाज्ञासीत्स स्वभूगतम्  ॥ ४.४० ॥
यदि वोपेक्षितं तस्य सचिवैः स्वार्थसिद्धये  ।
अहो नु मन्दिमा तेषां भक्तिर्वा नास्ति भर्तरि  ॥ ४.४१ ॥
शरा दृढधनुर्मुक्ता मन्युमद्भिररातिभिः  ।
मर्माणि परिहृत्यास्य पतिष्यन्तीति कानुमा  ॥ ४.४२ ॥
हतोऽनेन मम भ्राता मम पुत्रः पिता मम  ।
मातुलो भागिनेयश्च रुषा संरब्धचेतसः  ॥ ४.४३ ॥
अस्यन्तो विविधान्याजावायुधान्यपराधिनम्  ।
एकाकिनमरण्यान्यां न हन्युर्बहवः कथम्  ॥ ४.४४ ॥
नमोऽस्तु तेभ्यो विद्वद्भ्यो येऽभिप्रायं कवेरिमम्  ।
शास्त्रलोकावपास्यैवं नयन्ति नयवेदिनः  ॥ ४.४५ ॥
सचेतसो वनेभस्य चर्मणा निर्मितस्य च  ।
विशेषं वेद बालोऽपि कष्टं किं नु कथं नु तत् ॥ ४.४६ ॥
आगमो धर्मशास्त्राणि लोकसीमा च तत्कृता  ।
तद्विरोधि तदाचार व्यतिक्रमणतो यथा  ॥ ४.४७ ॥
भूभृतां पीतसोमानां न्याय्ये वर्त्मनि तिष्ठताम्  ।
अलंकरिष्णुना वंशं गुरौ सति जिगीषुणा  ॥ ४.४८ ॥
अभार्योढेन संस्कारमन्तरेण द्विजन्मना  ।
नरवाहनदत्तेन वेश्यावान्निशि पीडितः  ॥ ४.४९ ॥
न दूषणायामुदाहृतो विधिर्न चाभिमानेन किमु प्रतीतये  ।
कृतात्मनां तत्त्वदृशां च मादृशो जनोऽभिसन्धिं क इवावभोत्स्यते  ॥ ४.५० ॥

इति भामहालङ्कारे चतुर्थः परिच्छेदः

।ध्याय
पञ्चमः परिच्छेदः

अथ प्रतिज्ञाहेत्वादि हीनं दुष्टं च वर्ण्यते  ।
समासेन यथान्यायं तन्मात्रार्थप्रतीतये  ॥ ५.१ ॥
प्रायेण दुर्बोधतया शास्त्राद्बिभत्यमेधसः  ।
तदुपच्छन्दनायैष हेतुन्यायलवोच्चयः  ॥ ५.२ ॥
स्वादुकाव्यरसोन्मिश्रं शास्त्रमप्युपयुञ्जते  ।
प्रथमालीढमधवः पिबन्ति कटु भेषजम्  ॥ ५.३ ॥
न स शब्दो न तद्वाच्यं न स न्यायो न सा कला  ।
जायते यन्न काव्याङ्गमहो भारो महान् कवेः  ॥ ५.४ ॥
सत्त्वादयः प्रमाणाभ्यां प्रत्यक्षमनुमा च ते  ।
असाधारणसामान्य विषयत्वं तयोः किल  ॥ ५.५ ॥
प्रत्यक्षं कल्पनापोढं ततोऽर्थादिति केचन  ।
कल्पनां नामजात्यादि योजनां प्रतिजानते  ॥ ५.६ ॥
समारोपः किलैतावान् सदर्थालम्बनं च तत् ।
जात्याद्यपोहे वृत्तिः क्व क्व विशेषः कुतश्च सः  ॥ ५.७ ॥
तदपोहेषु च तथा सिद्धा सा बुद्धिगोचरा  ।
अवस्तुकं चेद्वितथं प्रत्यक्षं तत्त्ववृत्ति हि  ॥ ५.८ ॥
ग्राह्यग्राहकभेदेन विज्ञानांशो मतो यदि  ।
विज्ञानमात्रसादृश्याद्विशेषोऽस्य विकल्पना  ॥ ५.९ ॥
अर्थादेवेति रूपादेस्तत एवेति नान्यतः  ।
अन्यथा घटविज्ञानमन्येन व्यपदिश्यते  ॥ ५.१० ॥
त्रिरूपाल्लिङ्गतो ज्ञानमनुमानं च केचन  ।
तद्विदो नान्तरीयार्थ दर्शनं चापरे विदुः  ॥ ५.११ ॥
विवादास्पदधर्मेण धर्मी कृतविशेषणः  ।
पक्षस्तस्य च निर्देशः प्रतिज्ञेत्यभिधीयते  ॥ ५.१२ ॥
तदर्थहेतुसिद्धान्त सर्वागमविरोधिनी  ।
प्रसिद्धधर्मा प्रत्यक्ष बाधिनी चेति दुष्यति  ॥ ५.१३ ॥
तयैव हि तदर्थस्य विरोधकरणं यथा  ।
यतिर्मम पिता बाल्यात्सूनुर्यस्याहमौरसः  ॥ ५.१४ ॥
अस्त्यात्मा प्रकृतिर्वेति ज्ञेया हेत्वपवादिनी  ।
धर्मिणोऽस्याप्रसिद्धत्वात्तद्धर्मोऽपि न सेत्स्यति  ॥ ५.१५ ॥
शाश्वतोऽशाश्वतो वेति प्रसिद्धे धर्मिणि ध्वनौ  ।
जायते भेदविषयो विवादो वादिनोर्मिथः  ॥ ५.१६ ॥
स्वसिद्धान्तविरोधित्वाद्विज्ञेया तद्विरोधिनी  ।
कणभक्षो यथा शब्दमाचक्षीताविनश्वरम्  ॥ ५.१७ ॥
सर्वशास्त्रविरुद्धत्वात्सर्वागमविरोधिनी  ।
यथा शुचिस्तनुस्त्रीणि प्रमाणानि न सन्ति वा   ॥ ५.१८ ॥
आकुमारमसन्दिग्ध धर्माहितविशेषणा  ।
प्रसिद्धधर्मेति मता श्रोत्रग्राह्यो ध्वनिर्यथा  ॥ ५.१९ ॥
प्रत्यक्षबाधिनी तेन प्रमाणेनैव बाध्यते  ।
यथा शीतोऽनलो नास्ति रूपमुष्णः क्षपाकरः  ॥ ५.२० ॥
सन् द्वयोः सदृशे सिद्धो व्यावृत्तस्तद्विपक्षतः  ।
हेतुस्त्रिलक्षणो ज्ञेयो हेत्वाभासो विपर्ययात् ॥ ५.२१ ॥
सन् द्वयोरिति यः सिद्धः स्वपक्षपरपक्षयोः  ।
अभिन्नलक्षणः पक्षः फलभेदादयं द्विधा  ॥ ५.२२ ॥
परपक्षानुपादाने तद्वृत्तेश्चानुदाहृतौ  ।
कथमन्यतरासिद्ध हेत्वाभासव्यवस्थितिः  ॥ ५.२३ ॥
साध्यधर्मानुगमतः सदृशस्तत्र यश्च सन्  ।
अन्योऽप्यसावेक इव सामान्यादुपचर्यते  ॥ ५.२४ ॥
विपक्षस्तद्विसदृशो व्यावृत्तस्तत्र यो ह्यसन्  ।
इति द्वयैकानुगति व्यावृत्ती लक्ष्मसाधुता  ॥ ५.२५ ॥
साध्यसाधनधर्माभ्यां सिद्धो दृष्टान्त उच्यते  ।
तद्विपर्ययतो वापि तदाभस्तदवृत्तितः  ॥ ५.२६ ॥
साध्येन लिङ्गानुगतिस्तदभावे च नास्तिता  ।
ख्याप्यते येन दृष्टान्तः स किलान्यैर्द्विधोच्यते  ॥ ५.२७ ॥
दूषणं न्यूनताद्युक्तिर्न्यूनं हेत्वादिनाथ वा  ।
तन्मूलत्वात्कथायाश्च न्यूनं नेष्टं प्रतिज्ञया  ॥ ५.२८ ॥
जातयो दूषणाभासास्ताः साधर्म्यसमादयः  ।
तासां प्रपञ्चो बहुधा भूयस्त्वादिह नोदितः  ॥ ५.२९ ॥
अपरं वक्ष्यते न्याय लक्षणं काव्यसंश्रयम्  ।
इदं तु शास्त्रगर्भेषु काव्येष्वभिहितं यथा  ॥ ५.३० ॥
अथ नित्याविनाभावि दृष्टं जगति कारणम्  ।
कारणं चेन्न तन्नित्यं नित्यं चेत्कारणं न तत् ॥ ५.३१ ॥
लक्ष्म प्रयोगदोषाणां भेदेनानेन वर्त्मना  ।
सन्धादिसाधनासिद्ध्यै शास्त्रेषूदितमन्यथा  ॥ ५.३२ ॥
तज्ज्ञैः काव्यप्रयोगेषु तत्प्रादुष्कृतमन्यथा  ।
तत्र लोकाश्रयं काव्यमागमास्तत्त्वदर्शिनः  ॥ ५.३३ ॥
असिसंकाशमाकाशं शब्दो दूरानुपात्ययम्  ।
सदैव वारि सिन्धूनामहो स्थेमा महार्चिषः  ॥ ५.३४ ॥
रूपादीनां यथा द्रव्यमाश्रयो नश्यतीति च  ।
इष्टकार्याभ्युपगमं प्रतिज्ञां प्रतिजानते  ॥ ५.३५ ॥
धर्मार्थकामकोपानां संश्रयात्सा चतुर्विधा  ।
जरामेष बिभर्मीति प्रतिज्ञाय पितुर्यथा  ।
तथैव पुरुणाभारि सा स्याद्धर्मनिबन्धनी  ॥ ५.३६ ॥
उपलप्स्ये स्वयं सीतामिति भर्तृनिदेशतः  ।
हनुमता प्रतिज्ञाय सा ज्ञातेत्यर्थसंश्रया  ॥ ५.३७ ॥
आहरिष्याम्यमूमद्य महासेनात्मजामिति  ।
कृत्वा प्रतिज्ञां वत्सेन हृतेति मदनाश्रया  ॥ ५.३८ ॥
भ्रातुर्भ्रातृव्यमुन्मथ्य पास्याम्यस्यासृगाहवे  ।
प्रतिज्ञाय यथा भीमस्तच्चकारावशो रुषा  ॥ ५.३९ ॥
कार्योऽन्यत्र प्रतिज्ञायाः प्रयोगो न कथं चन  ।
परित्यागश्च कर्तव्यो नासां चतसृणामपि  ॥ ५.४० ॥
प्रायोपवेशाय यथा प्रतिज्ञाय सुयोधनः  ।
राज्याय पुनरुत्तस्थाविति धर्मविरोधिनी  ॥ ५.४१ ॥
आहूतो न निवर्तेऽहं द्यूतायेति युधिष्ठिरः  ।
कृत्वा सन्धां शकुनिना दिदेवेत्यर्थबाधिनी  ॥ ५.४२ ॥
अद्यारभ्य निवत्स्यामि मुनिवद्वचनादिति  ।
पितुः प्रियाय यां भीष्मश्चक्रे सा कामबाधिनी  ॥ ५.४३ ॥
अत्याजयद्यथा रामः सर्वक्षत्रवधाश्रयाम्  ।
जामदग्न्यं युधा जित्वा सा ज्ञेया कोपबाधिनी  ॥ ५.४४ ॥
अथाभ्युपगमप्राप्तिः सन्धाभ्युपगमाद्विना  ।
अनुक्तमपि यत्रार्थादभ्युपैति यथोच्यते  ॥ ५.४५ ॥
किमिन्द्रियद्विषा ज्ञेयं को निराक्रियतेऽरिभिः  ।
को वा गत्वरमर्थिभ्यो न यच्छति धनं लघु  ॥ ५.४६ ॥
किमित्ययं तु यः क्षेपः सौकर्यं दर्शयत्यसौ  ।
हेतुस्त्रिलक्ष्मैव मतः काव्येष्वपि सुमेधसाम्  ॥ ५.४७ ॥
अन्वयव्यतिरेकौ हि केवलावर्थसिद्धये  ।
यथाभितो वनाभोगमेतदस्ति महत्सरः  ।
कूजनात्कुररीणां च कमलानां च सौरभात् ॥ ५.४८ ॥
अन्यधर्मोऽपि तत्सिद्धिं सम्बन्धेन करोत्ययम्  ।
धूमादभ्रंकषात्साग्नेः प्रदेशस्यानुमामिव  ॥ ५.४९ ॥
अपृथक्कृतसाध्योऽपि हेतुश्चात्र प्रतीयते  ।
अन्वयव्यतिरेकाभ्यां विनैवार्थगतिर्यथा  ॥ ५.५० ॥
दीप्रदीपा निशा जज्ञे व्यपवृत्तदिवाकरा  ।
हेतुः प्रदीप्रदीपत्वमपवृत्तौ रवेरिह  ॥ ५.५१ ॥
तस्यापि सुधियामिष्टा दोषाः प्रागुदितास्त्रयः  ।
अज्ञानसंशयज्ञान विपर्ययकृतो यथा  ॥ ५.५२ ॥
काशा हरन्ति हृदयममी कुसुमसौरभात् ।
अपामभ्यर्णवर्तित्वादेते ज्ञेयाः शरारयः  ॥ ५.५३ ॥
असौ शुक्लान्तनेत्रत्वाच्चकोर इति गृह्यताम्  ।
तुल्यजातावदृष्टत्वात्साधयतचकोरताम्  ॥ ५.५४ ॥
उक्तस्यार्थस्य दृष्टान्तः प्रतिबिम्बनिदर्शनम्  ।
ननूपमानुमैवास्तु न हेत्वनभिधानतः  ॥ ५.५५ ॥
साध्यसाधनयोरुक्तिरुक्तादन्यत्र नेष्यते  ।
मुखं पद्ममिवेत्यत्र किं साध्यं किं च साधनम्  ॥ ५.५६ ॥
इति प्रयोगस्य यथा कलावपि भवानिह  ।
श्रेयान् वृद्धानुशिष्टत्वात्पूर्वे कृतयुगे यथा  ॥ ५.५७ ॥
यत्र दृष्टान्तमात्रेण व्यज्येते साध्यसाधने  ।
तमाहुः शुद्धदृष्टान्तं तन्मात्राविष्कृतेर्यथा  ॥ ५.५८ ॥
भरतस्त्वं दिलीपस्त्वं त्वमेवैलः पुरूरवाः  ।
त्वमेव वीर प्रद्युम्नस्त्वमेव नरवाहनः  ॥ ५.५९ ॥
कथमेकपदेनैव  व्यजेरन्नस्य ते गुणाः  ।
इति प्रयुञ्जते सन्तः केचिद्विस्तरभीरवः  ॥ ५.६० ॥
पदमेकं वरं साधु नार्वाचीननिबन्धनम्  ।
वैपरीत्याद्विपर्यासं कीर्तेरपि करोति तत् ॥ ५.६१ ॥
अहृद्यमसुनिर्भेदं रसवत्त्वेऽप्यपेशलम्  ।
काव्यं कपित्थमामं यत्केषांचित्तादृशं यथा  ॥ ५.६२ ॥
प्रजाजनश्रेष्ठवरिष्ठभूभृच्छिरोर्चितांघ्रेः पृथुकीर्तिधिष्ण्य  ।
अहिघ्नपद्मस्य जलारिधाम्नस्तवैव नान्यस्य सुतस्य वृत्तम्  ॥ ५.६३ ॥
अंशुमद्भिश्च मणिभिः फलनिम्नैश्च शाखिभिः  ।
फुल्लैश्च कुसुमैरन्ये वाचोऽलंकुर्वते यथा  ॥ ५.६४ ॥
शुभमरकतपद्मरागचित्रे सफलसपल्लवभूरिचारुवृक्षे  ।
बहुकुसुमविभूषिते स तस्थौ सुरमुनिसिद्धयुते सुमेरुपृष्ठे  ॥ ५.६५ ॥
तदेभिरङ्गैर्भूष्यन्ते भूषणोपवनस्रजः  ।
वाचां वक्रार्थशब्दोक्तिरलंकाराय कल्पते  ॥ ५.६६ ॥
विरुद्धपदमस्वर्थं बहुपूरणमाकुलम्  ।
कुर्वन्ति काव्यमपरे व्यायताभीप्सया यथा  ॥ ५.६७ ॥
एलातक्कोलनागस्फुटबकुललताचन्दनस्पन्दनाढ्यो मुक्ताकर्पूरचक्रागरुकमनशिलास्थासकव्याप्ततीरः  ।
शङ्खव्राताकुलोऽन्तस्तिमिमकरकुलाकीर्णवीचीप्रतानो दध्रे यस्याम्बुराशिः शशिकुमुदसुधाक्षीरशुद्धां सुकीर्तिम्  ॥ ५.६८ ॥
इति निगदितास्तास्ता वाचामलङ्कृतयो मया बहुविधकृतीर्दृष्ट्वान्येषां स्वयं परितर्क्य च  ।
प्रथितवचसः सन्तोऽभिज्ञाः प्रमाणमिहापरे गुरुतरधियामस्वाराधं मनोऽकृतबुद्धिभिः  ॥ ५.६९ ॥

इति भामहालंकारे पञ्चमः परिच्छेदः

।ध्याय
षष्ठः परिच्छेदः

सूत्राम्भसं पदावर्तं पारायणरसातलम्  ।
धातूणादिगणग्राहं ध्यानग्रहबृहत्प्लवम्  ॥ ६.१ ॥
धीरैरालोकितप्रान्तममेधोभिरसूयितम्  ।
सदोपभुक्तं सर्वाभिरन्यविद्याकरेणुभिः  ॥ ६.२ ॥
नापारयित्वा दुर्गाधममुं व्याकरणार्णवम्  ।
शब्दरत्नं स्वयंगम्यमलं कर्तुमयं जनम्  ॥ ६.३ ॥
तस्य चाधिगमे यत्नः कार्यं काव्यं विधित्सता  ।
परप्रत्ययतो यत्तु क्रियते तेन का रतिः  ॥ ६.४ ॥
नान्यप्रत्ययशब्दा वागाविभाति मुदे सताम्  ।
परेण घृतमुक्तेव सरसा कुसुमावली  ॥ ६.५ ॥
मुख्यस्तावदयं न्यायो यत्स्वशक्त्या प्रवर्तते  ।
अन्यसारस्वता नाम सन्त्यन्योक्तानुवादिनः  ॥ ६.६ ॥
प्रतीतिरर्थेषु यतस्तं शब्दं ब्रुवतेऽपरे  ।
धूमभासोरपि प्राप्ता शब्दताग्न्यनुमां प्रति  ॥ ६.७ ॥
नन्वकारादिवर्णानां समुदायोऽभिधेयवान्  ।
अर्थप्रतीतये गीतः शब्द इत्यभिधीयते  ॥ ६.८ ॥
प्रत्येकमसमर्थानां समुदायोऽर्थवान् कथम्  ।
वर्णानां क्रमवृत्तित्वान्न्याया नापि च संहतिः  ॥ ६.९ ॥
न चापि समुदायिभ्यः समुदायोऽतिरिच्यते  ।
दारुभित्तिभुवोऽतीत्य किमन्यत्सद्म कल्प्यते  ॥ ६.१० ॥
तस्मात्कूटस्थ इत्येषा शाब्दी वः कल्पना वृथा  ।
प्रत्यक्षमनुमानं वा यत्र तत्परमार्थतः  ॥ ६.११ ॥
शपथैरपि चादेयं वचो न स्फोटवादिनाम्  ।
नमःकुसुममस्तीति श्रद्दध्यात्कः सचेतनः  ॥ ६.१२ ॥
इत्यन्त ईदृशा वर्णा ईदृगर्थाभिधायिनः  ।
व्यवहाराय लोकस्य प्रागित्थं समयः कृतः  ॥ ६.१३ ॥
स कूटस्थोऽनपायी च नादादन्यश्च कथ्यते  ।
मन्दाः साङ्केतिकानर्थान्मन्यन्ते पारमार्थिकान्  ॥ ६.१४ ॥
विनश्वरोऽस्तु नित्यो वा सम्बन्धोऽर्थेन वा सता  ।
नमोऽस्तु तेभ्यो विद्वद्भ्यः प्रमाणं येऽस्य निश्चितौ  ॥ ६.१५ ॥
अन्यापोहेन शब्दोऽर्थमाहेत्यन्ये प्रचक्षते  ।
अन्यापोहश्च नामान्य पदार्थापाकृतिः किल  ॥ ६.१६ ॥
यदि गौरित्ययं शब्दः कृतार्थोऽन्यनिराकृतौ  ।
जनको गवि गोबुद्धेर्मृग्यतामपरो ध्वनिः  ॥ ६.१७ ॥
अर्थज्ञानफलाः शब्दा न चैकस्य फलद्वयम्  ।
अपवादविधिज्ञाने फले चैकस्य वः कथम्  ॥ ६.१८ ॥
पुरा गौरिति विज्ञानं गोशब्दश्रवणाद्भवेत् ।
येनागोप्रतिषेधाय प्रवृत्तो गौरिति ध्वनिः  ॥ ६.१९ ॥
वर्णभेदादिदं भिन्नं वर्णाः स्वांशविकल्पतः  ।
के शब्दाः किं च तद्वाच्यमित्यहो वर्त्म दुस्तरम्  ॥ ६.२० ॥
द्रव्यक्रियाजातिगुण भेदात्ते च चतुर्विधाः  ।
यदृच्छाशब्दमप्यन्ये डित्थादिं प्रतिजानते  ॥ ६.२१ ॥
नानाभाषाविषयिणामपर्यन्तार्थवर्तिनाम्  ।
इयत्ता केन वामीषां विशेषादवधार्यते  ॥ ६.२२ ॥
वक्रवाचां कवीनां ये प्रयोगं प्रति साधवः  ।
प्रयोक्तुं ये न युक्ताश्च तद्विवेकोऽयमुच्यते  ॥ ६.२३ ॥
नाप्रयुक्तं प्रयुञ्जीत चेतःसम्मोहकारिणम्  ।
तुल्यार्थत्वेऽपि हि ब्रूयात्को हन्तिं गतिवाचिनम्  ॥ ६.२४ ॥
श्रौत्रादिं न तु दुर्बोधं न दुष्टादिमपेशलम्  ।
ग्राम्यं न पिण्डीशूरादिं न डित्थादिमपार्थकम्  ॥ ६.२५ ॥
नाप्रतीतान्यथार्थत्वं धात्वनेकार्थतावशात् ।
न लेशज्ञापकाकृष्टं स हन्ति ध्याति वा यथा  ॥ ६.२६ ॥
न शिष्टैरुक्तमित्येव न तन्त्रान्तरसाधितम्  ।
छन्दोवदिति चोत्सर्गान्न चापि च्छान्दसं वदेत् ॥ ६.२७ ॥
क्रमागतं श्रुतिसुखं शब्दमर्थ्यमुदीरयेत् ।
अतिशेते ह्यलंकारमन्यं व्यञ्जनचारुता  ॥ ६.२८ ॥
सिद्धो यश्चोपसंख्यानादिष्ट्या यश्चोपपादितः  ।
तमाद्रियेत प्रायेण न तु योगविभागजम्  ॥ ६.२९ ॥
इयं चन्द्रमुखी कन्या प्रकृत्यैव मनोहरा  ।
अस्यां सुवर्णालंकारः पुष्णाति नितरां श्रियम्  ॥ ६.३० ॥
वृद्धिपक्षं प्रयुञ्जीत संक्रमेऽपि मृजेर्यथा  ।
मार्जन्त्यधररागं ते पतन्तो बाष्पबिन्दवः  ॥ ६.३१ ॥
सरूपशेषं तु पुमान् स्त्रिया यत्र च शिष्यते  ।
यथाह वरुणाविन्द्रौ भवौ शर्वौ मृडाविति  ॥ ६.३२ ॥
यथा पटयतीत्यादि णिच्प्रातिपदिकात्ततः  ।
णाविष्ठवदितीष्ट्या च तथा क्रशयतीत्यपि  ॥ ६.३३ ॥
प्रयुञ्जीताव्ययीभावमदन्तं नाप्यपञ्चमी  ।
तृतीयासप्तमीपक्षे नालुग्विषयमानयेत् ॥ ६.३४ ॥
तिष्ठद्गुप्रभृतौ वाच्यौ नक्तंदिवसगोचरौ  ।
यथा विद्वानधीतेऽसौ तिष्ठद्गु च वहद्गु च  ॥ ६.३५ ॥
शिष्टप्रयोगमात्रेण न्यासकारमतेन वा  ।
तृचा समस्तषष्ठीकं न कथंचिदुदाहरेत् ॥ ६.३६ ॥
सूत्रज्ञापकमात्रेण वृत्रहन्ता यथोदितः  ।
अकेन च न कुर्वीत वृत्तिं तद्गमको यथा  ॥ ६.३७ ॥
पञ्चराजीति च यथा प्रयुञ्जीत द्विगुं स्त्रियाम्  ।
नपुंसकं तत्पुरुषं पुरुहूतसभं यथा  ॥ ६.३८ ॥
सर्वेभ्यश्च भृशादिभ्यो वदेल्लुप्तहलं यथा  ।
प्रियोन्मनायते सा ते किं शठाभिमनायसे  ॥ ६.३९ ॥
तृतीयैकवचः षष्ठ्यामामन्तं च वदेत्क्विपि  ।
यथोदितं बलभिदा सुरुचां विद्युतामिव  ॥ ६.४० ॥
असन्तमपि यद्वाक्यं तत्तथैव प्रयोजयेत् ।
यथोच्यतेऽम्भसा भासा यशसामम्भसामिति  ॥ ६.४१ ॥
पुंसि स्त्रियां च क्वस्वन्तमिच्छन्त्यच्छान्दसं किल  ।
उपेयुषामपि दिवं यथा न व्येति चारुता  ॥ ६.४२ ॥
इभकुम्भनिभे बाला दधुषी कञ्चुकं स्तने  ।
रतिखेदपरिश्रान्ता जहार हृदयं नृणाम्  ॥ ६.४३ ॥
शबलादिभ्योऽतितरां भाति णिज्विहितो यथा  ।
बलाकाः पश्य सुश्रेणि घनाञ्छबलयन्त्यमूः  ॥ ६.४४ ॥
शिशिरासारकणिका सदृशः सेतुगन्धवाट् ।
त्वां वीजयति सुश्रेणि रतिखेदालसेक्षणाम्  ॥ ६.४५ ॥
एवं णिचः प्रयोगस्तु सर्वत्रालंकृतिः परा  ।
लिङ्गत्रयोपपन्नं च ताच्छील्यविषयं णिनिम्  ॥ ६.४६ ॥
तस्य हारी स्तनाभोगो वदनं हारि सुन्दरम्  ।
हारिणी तनुरत्यन्तं कियन्न हरते मनः  ॥ ६.४७ ॥
ताच्छील्यादिषु चेष्यन्ते सर्व एव तृनादयः  ।
विशेषेण च तत्रेष्टा युच्कुरज्वरजिष्णुचः  ॥ ६.४८ ॥
क्तिन्नन्तं च प्रयुञ्जीत संगतिः संहतिर्यथा  ।
शाकारौ जागुरिष्टौ च जागर्या जागरा यथा  ॥ ६.४९ ॥
उपासनेति च युचं नित्यमासेः प्रयोजयेत् ।
ल्युटं च कर्तृविषयं देवनो रमणो यथा  ॥ ६.५० ॥
अणन्तादपि ङीबिष्टो लक्ष्मीः पौरन्दरी यथा  ।
अञ्महारजनाल्लाक्षा रोचनाभ्यां तथा च ठक् ॥ ६.५१ ॥
ड्मतुबिष्टं च कुमुदाद्यथेयं भूः कुमुद्वती  ।
ठक्चापि तेन जयतीत्याक्षिकः शास्त्रिको यथा  ॥ ६.५२ ॥
हितप्रकरणे णं च सर्वशब्दात्प्रयुञ्जते  ।
ततश्छमिष्ट्या च यथा सार्वः सर्वीय इत्यपि  ॥ ६.५३ ॥
वदेदिमनिजन्तं च पटिमा लघिमा यथा  ।
विशेषेणेयसुन्निष्टो  ज्यायानाप कनीयसीम्  ॥ ६.५४ ॥
द्वयसज्दघ्नचाविष्टौ प्रमाणविषयौ यथा  ।
जानुदघ्नी सरिन्नारी नितम्बद्वयसं सरः  ॥ ६.५५ ॥
मतुप्प्रकरणे ज्योत्स्ना तमिस्राशृङ्गिणादयः  ।
इनच्च फलबर्हाभ्यां फलिनो बर्हिणो यथा  ॥ ६.५६ ॥
इनिः प्रयुक्तः प्रायेण तथा ठंश्च मनीषिभिः  ।
तत्रापि मेखालामाला मायानां सुतरां मतौ  ॥ ६.५७ ॥
अभ्यस्ताज्झेरदादेशे दधतीत्यादयोऽपि च  ।
रोदिति स्वपितीत्यादि सहेटा सार्वधातुकम्  ॥ ६.५८ ॥
अभ्यस्तेषु प्रयोक्तव्यमदन्तं घुभृञोः शतुः  ।
असौ दधदलंकारं स्रजं बिभ्रच्च शोभते  ॥ ६.५९ ॥
[न तवर्गं शकारेण क्वचित्सं]योगिनं वदेत् ।
यथैतच्छ्याममाभाति वनं वनजलोचने  ॥ ६.६० ॥
नैकत्रैकारभूयस्तं गतो यातो हतो यथा  ।
सावर्ण्यवज्झयो हस्य ब्रूयान्नान्यत्र पद्धतेः  ॥ ६.६१ ॥
सालातुरीयमतमेतदनुक्रमेण को वक्ष्यतीति विरतोऽहमतो विचारात् ।
शब्दार्णवस्य यदि कश्चिदुपैति पारं भीमाम्भसश्च जलधेरिति विस्मयोऽसौ  ॥ ६.६२ ॥
विद्यानां सततमपाश्रयोऽपरासां तासूक्तान्न च विरुणद्धि कांश्चिदर्थान्  ।
श्रद्धेयं जगति मतं हि पाणिनीयं माध्यस्थ्याद्भवति न कस्यचित्प्रमाणम्  ॥ ६.६३ ॥
अवलोक्य मतानि सत्कवीनामवगम्य स्वधिया च काव्यलक्ष्म  ।
सुजनावमयाय भामहेन ग्रथितं रक्रिलगोमिसूनुनेदम्  ॥ ६.६४ ॥
इति श्रीभामहालङ्कारे षष्ठः परिच्छेदः

षष्ट्या शरीरं निर्णीतं शतषष्ट्या त्वलङ्कृतिः  ।
पञ्चाशता दोषदृष्टिः सप्तत्या न्यायनिर्णयः  ॥ ६.६५ ॥
षष्ट्या शब्दस्य शुद्धिः स्यादित्येवं  वस्तुपञ्चकम्  ।
उक्तं षड्भिः परिच्छेदैर्भामहेन क्रमेण वः  ॥ ६.६६ ॥

	