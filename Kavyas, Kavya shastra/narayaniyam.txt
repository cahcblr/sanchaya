मध्योद्भवओ भुव इळावृतनाम्नि वर्षे 
गौरीप्रधानवनिताजनमात्रभाजि । 
शर्वेण मन्त्रनुतिभिः सुमुपास्यमानं 
सङ्कर्षणात्मकमधीश्वर संश्रये त्वाम् ॥ २११॥ 

भद्राश्वनामक इळावृतपूर्ववर्षे 
भद्रश्रवोभिरृषिभिः परिणूयमानम् । 
कल्पान्तगूढनिगमोद्धरणप्रवीणं 
ध्यायामि देव हयशीर्षतनुं भवन्तम् ॥ २१२॥ 

ध्यायामि दक्षिणगते हरिवर्षवर्षे 
प्राह्लादमुख्यपुरुषैः परिषेव्यमाणम् । 
उत्तुङ्गशान्तधवलाकृतिमेकशुद्ध 
ज्ञानप्रदं नरहरिं भगवन् भवन्तम् ॥ २१३॥ 

वर्षे प्रतीचि ललितात्मनि केतुमाले 
लीलाविशेषललितस्मितशोभनाङ्गम् । 
लक्ष्म्या प्रजापतिसुतैश्च निषेव्यमाणं 
तस्याः प्रियाय धृतकामतनुं भजे त्वाम् ॥ २१४॥ 

रम्येह्युदीचि खलु रम्यकनाम्नि वर्षे 
तद्वर्षनाथमनुवर्यसपर्यमाणम् । 
भक्तैकवत्सलममत्सरहृत्सु भान्तं 
मत्स्याकृतिं भुवननाथ भजे भवन्तम् ॥ २१५॥ 

वर्षं हिरण्मयसमाह्वयमौत्तराह 
मासीनमद्रिधृतिकर्मठकामठाङ्गम् । 
संसेवते पितृगणप्रवरोऽर्यमायं 
तं त्वां भजामि भगवन् परचिन्मयात्मन् ॥ २१६॥ 

किं चोत्तरेषु कुरुषु प्रियया धरण्या 
संसेवितो महितमन्त्रनुतिप्रभेदैः । 
दंष्ट्राग्रघृष्टघनपृष्ठगरिष्ठवर्ष्मा 
त्वं पाहि विज्ञनुतयज्ञवराहमूर्ते ॥ २१७॥ 

याम्यां दिशं भजति किंपुरुषाख्यवर्षे 
संसेवितो हनुमता दृढभक्तिभाजा । 
सीताभिरामपरमाद्भुतरूपशाली 
रामात्मकः परिलसन्परिपाहि विष्णो ॥ २१८॥ 

श्रीनारदेन सह भारतखण्डमुख्यैस् 
त्वं सांख्ययोगनुतिभिः समुपास्यमानः । 
आकल्पकालमिह साधुजनाभिरक्षी 
नारायणो नरसखः परिपाहि भूमन् ॥ २१९॥ 

प्लाक्षेऽर्करूपमयि शाल्मल इन्दुरूपं 
द्वीये भजन्ति कुशनामनि वह्निरूपम् । 
क्रौञ्चेऽम्बुरूपमथ वायुमयं च शाके 
त्वां ब्रह्मरूपमयि पुष्करनाम्नि लोकाः ॥ २११०॥ 

सर्वैर्ध्रुवीदिभिरुडुप्रकरैर्ग्रहैश्च 
पुच्छादिकेष्ववयवेष्वभिकल्प्यमानैः । 
त्वं शिंशुमारवपुषा महतामुपास्यः 
सन्ध्यासु रुन्धि नरकं मम सिन्धुशायैन् ॥ २१११॥ 

पाताळमूलभुवि शेषतनुं भवन्तं 
लोकैककुण्डलविराजिसहस्रशीर्षम् । 
नीलाम्बरं धृतहलं भुजगाङ्गनाभिर् 
जुष्टं भजे हर गदान्गुरुगेहनाथ ॥ २११२॥ 
दशकम् २१

अजामिळो नाम महीसुरः पुरा चरन्विभो धर्म पथान् गृहाश्रमी । 
गुरोर्गिरा काननमेत्य दृष्टवान्सुघृष्टशीलां कुलटां मदाकुलाम् ॥ २२१ ॥ 

स्वतः प्रशान्तोऽपि तदाहृताशयः स्वधर्ममुत्सृज्य तया समारमन् । 
अधर्मकारी दशमी भवन्पुनर्दधौ भवन्नामयुते सुते रतिम् ॥ २२२ ॥ 

स मृत्युकाले यमराजकिङ्करान् भयङ्करांस्त्रीनभिलक्षयन्भिया । 
पुरा मनाक्त्वत्स्मृतिवासनाबलाज्जुहाव नारायणनामकं सुतम् ॥ २२३ ॥ 

दुराशयस्यापि तदात्वनिर्गतत्वदीयनामाक्षरमात्रवैभवात् । 
पुरोऽभिपेतुर्भवदीयपार्षदाश्चतुर्भुजाः पीतपटा मनोरमाः ॥ २२४ ॥ 

अमुं च संपाश्य विकर्षतो भतान् विमुञ्चतेत्यारुरुधुर्बलादमी । 
निवारितास्ते च भवज्जनैस्तदा तदीयपापं निखिलं न्यवेदयन् ॥ २२५ ॥ 

भवन्तु पापानि कथं तु निष्कृते कृतेऽपि भो दण्डनमस्ति पण्दिताः । 
न निष्कृतिः किईं विदिता भवादृशामिति प्रभो त्वत्पुरुषा बभाषिरे ॥ २२६ ॥ 

श्रुतिस्मृतिभ्यां विहिता व्रतादयः पुनन्ति पापं न लुनन्ति वासनाम् । 
अनन्तसेवा तु निकृन्तति द्वयीमिति प्रभो त्वत्पुरुषा बभाषिरे ॥ २२७ ॥ 

अनेन भो जन्मसहस्रकोटिभिः कृतेषु पापेष्वपि निष्कृतिः कृता । 
तदग्रहीन्नाम भयाकुलो हरेरिति प्रभो त्वत्पुरुषा बभाषिरे ॥ २२८ ॥ 

नृणामबुद्ध्यापि मुकुन्दकीर्तनं दहत्यघौघान्महिमास्य तादृशः । 
यथाग्निरेधांसि यथौषधं गदानिति प्रभो त्वत्पुरुषा बभाषिरे ॥ २२९ ॥ 

इतीरितैर्याम्यभटैरपासृते भवद्भटानां च गणे तिरोहिते । 
भवत्स्मृतिं कञ्चन कालमाचरन्भवत्पदं प्रापि भवद्भटैरसौ ॥ २२१० ॥ 

स्वकिङ्गरावेदनशङ्कितो यमस्त्वदङ्घ्रिभक्तेषु न गम्यतामिति । 
स्वकीयभृत्यानशिशिक्षदुच्चकैः स देव वातालय पाहि माम् ॥ २२११ ॥ 
दशकम् २२

प्राचेतस्तु भगवन्नपरोऽपि दक्षस् 
त्वत्सेवनं व्यधित सर्गविवृद्धिकामः । 
आविर्बभूविथ तदा लसदष्टबाहुस् 
तस्मै वरं ददिथ तां च वधूमसिक्नीम् ॥ २३१॥ 

तस्यात्मजास्त्वयुतमीश पुनः सहस्रं 
श्रीनारदस्य वचसा तव मार्गमापुः । 
नैकत्रवासमृषये स मुमोच शापं 
भक्तोत्तमस्त्वृषिरनुग्नहमेव मेने ॥ २३२॥ 

षष्ट्या ततो दुहितृभिः सृजतः कुलौघान् 
दौहित्रसूनुरथ तस्य स विश्वरूपः । 
त्वत्स्तोत्रवर्मितमजापयदिन्द्रमाजौ 
देव त्वदीयमहिमा खलु सर्वजैत्रः ॥ २३३॥ 

प्राक्शूरसेनविषये किल चित्रकेतुः 
पुत्राग्रही नृपतिरङ्गिरसः प्रभावात् । 
लब्ध्वैकपुत्रमथ तत्र हते सपत्नी 
संघैरमुह्यदवशस्तव माययासौ ॥ २३४॥ 

तं नारदस्तु सममङ्गिरसा दयालुः 
सम्प्राप्य तावदुपदर्श्य सुतस्य जीवम् । 
कस्यास्मि पुत्र इति तस्य गिरा विमोहं 
त्यक्त्वा त्वदर्चनविधौ नृपतिं न्ययुङ्क्त ॥ २३५॥ 

स्तोत्रं च मन्त्रमपि नारदतोऽथ लब्ध्वा 
तोषाय शेषवपुषो ननु ते तपस्यन् । 
विद्याधराधिपतितां स हि सप्तरात्रे 
लब्ध्वाप्यकुण्टःअमतिरन्वभजद्भवन्तम् ॥ २३६॥ 

तस्मै मृणाळधवळेन सहस्रशीर्ष्णा 
रूपेण बद्धनुतिसिद्धगणावृतेन । 
प्रादुर्भवन्नचिरतो नुतिभिः प्रसन्नो 
दत्त्वात्मतत्वमनुगृह्य तिरोदधाथ ॥ २३७॥ 

त्वद्भक्तमौलिरथ सोऽपि च लक्षलक्षं 
वर्षाणि हर्षुलमना भुवनेषु कामम् । 
संगापयन्गुणगणं तव सुन्दरीभिः 
सङ्गातिरेकरहितो ललितं चचार ॥ २३८॥ 

अत्यन्तसङ्गविलयाय भवत्प्रणुन्नो 
नूनं स रूप्यगिरिमाप्य महत्समाजे । 
निश्शङ्कमङ्ककृतवल्लभमङ्गजारिम् 
तं शङ्करं परिहसन्नुमयाभिशेपे ॥ २३९॥ 

निस्सम्भ्रमस्त्वयमयाचितशापमोक्षो 
वृत्रासुरत्वमुपगम्य सुरेन्द्रयोधी । 
भक्त्यात्मतत्त्वकथनैस्समरे विचित्रं 
शत्रोरपि भ्रममपास्य गतः पदं ते ॥ २३१०॥ 

त्वत्सेवनेन दितिरिन्द्रवधोद्यताऽपि 
तान्प्रत्युतेन्द्रसुहृदो मरुतोऽभिलेभे । 
दुष्टाशयेऽपि शुभदैव भवन्निषेवा 
तत्तादृशस्त्वमव मां पवनालयेश ॥ २३११॥ 
दशकम् २३

हिरण्याक्षे पोत्रीप्रवरवपुषा देव भवता 
हते शोकक्रोधग्लपितघृतिरेतस्य सहजः । 
हिरण्यप्रारम्भः कशिपुरमररातिसदसि 
प्रतिज्ञामातेने तव किल वधार्थं मुररिपो ॥ २४१॥ 

विधातारं घोरं स खलु तपसित्वा नचिरतः 
पुरः साक्षात्कुर्वन्सुरनरमृगाद्यैरनिधनम् । 
वरं लब्ध्वा दृप्तो जगदिह भवन्नायकमिदं 
परिक्षुन्दन्निन्द्रादहरत दिवं त्वामगणयन् ॥ २४२॥ 

निहन्तुं त्वां भूयस्तव पदमवाप्तस्य च रिपोर् 
बहिर्दृष्टेरन्तर्दधिथ हृदये सूक्ष्मवपुषा । 
नदन्नुच्चैस्तत्राप्यखिलभुवनान्ते च मृगयन् 
भिया यातं मत्वा स खलु जितकाशी निववृते ॥ २४३॥ 

ततोऽस्य प्रह्लादः समजनि सुतो गर्भवसतौ 
मुनेर्वीणापाणेरधिगतभबद्भक्तिमहिमा । 
स वै जात्या दैत्यः शिशुरपि समेत्य त्वयि रतिं 
गतस्त्वद्भक्तानां वरद परमोदाहरणताम् ॥ २४४॥ 

सुरारीणां हास्यं तव चरणदास्यं निजसुते 
स दृष्ट्वा दुष्टात्मा गुरुभिरशिशिक्षच्चिरममुम् । 
गुरुप्रोक्तं चासाविदमिदमभद्राय दृढमि 
त्यपाकुर्वन् सर्वं तव चरणभक्त्यैव ववृधे ॥ २४५॥ 

अधीतेषु श्रेष्ठं किमिति परिपृष्टेऽथ तनये 
भवद्भक्तिं वर्यामभिगदति पर्याकुलधृतिः । 
गुरुभ्यो रोषित्वा सहजमतिरस्योत्यभिविदन् 
वधिपायानस्मिन् व्यतत्नुत भवत्पादशरणे ॥ २४६॥ 

स शूलैराविद्धः सुबहु मथितो दिग्गजगणैर् 
महासर्पैर्दष्टोऽप्यनशनगराहारविधुतः । 
गिरीन्द्रावक्षिप्तोऽप्यहह परमात्मन्नयि विभो 
त्वयि न्यस्तात्मत्वात् किमपि न निपीडामभजत ॥ २४७॥ 

ततः शङ्काविष्टः स पुनरतिदुष्टोऽस्य जनको 
गुरूक्त्या तद्गेह किल वरुणपाशैस्तमरुणत् । 
गुरोश्चासान्निध्ये स पुनरनुगान्दैत्यतनयान् 
भवद्भक्तेस्तत्त्वं परमपि विज्ञानमशिषत् ॥ २४८॥ 

पिता षृण्वन्बालप्रकरमखिलं त्वत्स्तुतिपरं 
रुषान्धः प्राहैनं कुलहतक कस्ते बलमिति । 
बलं मे वैकुण्ठस्तव च जगतां चापि स बलं 
स एव त्रैलोक्यं सकलमिति धीरोऽयमगदीत् ॥ २४९॥ 

अरे क्वासौ क्वासौ सकलजगदात्मा हरिरिति 
प्रभिन्ते स्म स्तम्भं चलितकरवाळो दितिसुतः । 
अतः पश्चाद्विष्णो न हि वदितुमीशोऽस्मि सहसा 
कृपात्मन् विश्वात्मन् पवनपुरवासिन् मृडय माम् ॥ २४१०॥ 
दशकम् २४

स्तम्भे घट्टयतो हिरण्यकशिपोः कर्णौ समाचूर्णय 
न्नाधूर्णज्जगदण्दकुण्डकुहरो घोरस्तवाभूद्रवः । 
श्रुत्वा यं किल दैत्यराजहृदये पूर्वं कदाप्यश्रुतं 
कम्पः कश्चन सम्पपात्चलितोऽप्यम्भोजभूर्विष्टरात् ॥ २५१॥ 

दैत्ये दिक्षु विसृष्टचक्षुषि महासंराम्भिणी स्तम्भतः 
सम्भूतं न मृगात्मकं न मनुजाकारं वपुस्ते विभो । 
किं किं भीषणमेतदद्भुतमिति व्युद्भ्रान्तचित्तेऽसुरे 
विस्फूर्जद्धवलोग्ररोमविकसद्वर्ष्मा समाजृम्भथाः ॥ २५२॥ 

तप्तस्वर्णसवर्णघूर्णदतिरूक्षाक्षं सटाकेसर 
प्रोत्कम्पप्रनिकुम्बिताम्बरमहो जीयात्तवेदं वपुः । 
व्यात्तव्याप्तमहादरीसखमुखं खङ्गोग्रवद्गन्महा 
जिह्वानिर्गमदृश्यमानसुमहादंष्ट्रायुगोड्डामरम् ॥ २५३॥ 

उत्सर्पद्वलिभङ्गभीषुणहनुं ह्रस्वस्थवीयस्तर 
ग्रीवं पीवरदोश्शतोद्गतनखकॄरांशुदूरोद्बणम् । 
व्योमोल्लंघिघनाघनोपमघनप्रध्वाननिर्धावित 
स्पर्धालुप्रकरं नमामि भवतस्तन्नारसिंहं वपुः ॥ २५४॥ 

नूनं विष्णुरयं निहन्म्यमुमिति भ्राम्यद्गदाभीषणं 
दैत्येन्द्रं समुपाद्रवन्तमधृथा दोर्भ्यां पृथुभ्याममुम् । 
वीरो निर्गळितोऽथ खड्गफलकौ गृह्णन्विचित्रश्रमान् 
व्यावृण्वन्पुनरापपात भुवनग्रासोद्यतं त्वामहो ॥ २५५॥ 

भ्राम्यन्तं दितिहाधमं पुनरपि प्रोद्गृह्य दोर्भ्यां जवाद् 
द्वारेऽथोरुयुगे निपात्य नखरान्व्युत्न्खाय वक्षोभुवि । 
निर्भिन्दन्नधिगर्भनिर्भरगळद्रक्ताम्बु बद्धोत्सवं 
पायं पायमुदैरयो बहुजगत्संहारिसिंहारवान् ॥ २५६॥ 

त्यक्त्वा तं हतमाशु रक्तलहरीसिक्तोन्नमद्वर्ष्मणि 
प्रत्युत्पत्य समस्तदैत्यपटलीं चाखाद्यमाने त्वयि । 
भ्राम्यद्भूमि विकम्पिताम्बुधिकुलं व्यालोलशैलोत्करं 
प्रोत्सर्पत्खचरं चराचरमहो दुःस्थामवस्थां दधौ ॥ २५७ 
तावन्मांसवपाकराळवपुषं घोरान्त्रमालाधरं 
त्वां मध्येसभमिद्धरोषमुषितं दुर्वारगुर्वारवम् । 
अभ्येतुं न शशक कोऽपि भुवने दूरे स्थिता भीरवः 
सर्वे शर्वविरिञ्चवासवमुखाः प्रत्येकमस्तोषत ॥ २५८॥ 

भूयोऽप्यक्षतरोषधाम्नि भवति ब्रह्माज्ञया बालके 
प्रह्लादे पदयोर्नमत्यपभये कारुण्यभाराकुलः । 
शान्तस्त्वं करमस्य मूर्ध्नि समधाः स्तोत्रैरथोद्नायत 
स्तस्याकामधियोऽपि तेनिथ वरं लोकाय चानुग्रहम् ॥ २५९॥ 

एवं नाटितरौद्रचेष्टित विभो श्रीतापनीयाभिध 
श्रुत्यन्तस्फुटगीतसर्वमहिमन्नत्यन्तशुद्धाकृते । 
तत्तादृङ्निखिलोत्तरं पुनरहो कस्त्वां परो लंघयेत् 
प्रह्लादप्रिय हे मरुत्पुरपते सर्वामयात्पाहि माम् ॥ २५१०॥ 

दशकम् २५
इन्द्रद्युम्नः पाण्ड्यखण्डाधिराजस्त्वद्भक्तात्मा चन्दनाद्रौ कदाचित् । 
त्वत्सेवायां मग्नधीरालुलोके नैवागस्त्यं प्राप्तमातिथ्यकामम् ॥ २६१ ॥ 

कुम्भोद्भूतिस्संभृतक्रोधभारः स्तब्धात्मा त्वं हस्तिभूयं भजेति । 
शप्त्वाथैनं प्रत्यगात्सोऽपि लेभे हस्तीन्द्रत्वं त्वत्स्मृतिव्यक्तिधन्यम् ॥ २६२ ॥ 

दुग्धाम्भोधेर्मध्यभाजि त्रिकूटे क्रीडञ्छैले यूथपोऽयं वशाभिः । 
सर्वान् जन्तूनत्यवर्तिष्ट शक्त्या त्वद्भक्तानां कुत्र नोत्कर्षलाभः ॥ २६३ ॥ 

स्वेन स्थेम्ना दिव्यदेहत्वशक्त्या सोऽयं खेदानप्रजानन् कदाचित् । 
शैलप्रान्ते घर्मतान्तः सरस्यां यूथैः सार्धं त्वत्प्रणुन्नोऽभिरेमे ॥ २६४ ॥ 

हूहूस्तावद्देवलस्यापि शापाद् ग्राहीभूतस्तज्जले वर्तमानः । 
जग्राहैनं हस्तिनं पाददेशे शान्त्यर्थं हि श्रान्तिदोऽसि स्वकानाम् ॥ २६५ ॥ 

त्वत्सेवाया वैभवाद्दुर्निरोधं युध्यन्तं तं वत्सराणां सहस्रम् । 
प्राप्ते काले त्वत्पदैकाग्र्यसिद्ध्यै नक्राक्रान्तं हस्तिवीरं व्यधास्त्वम् ॥ २६६ ॥ 

आर्तिव्यक्तप्राक्तनज्ञानभक्तिः शुण्डोत्क्षिप्तैः पुण्डरीकैस्समर्चन् । 
पूर्वाभ्यस्तं निर्विशेषात्मनिष्ठं स्तोत्रश्रेष्ठं सोऽन्वगादीत् परात्मन् ॥ २६७ ॥ 

श्रुत्वा स्तोत्रं निर्गुणस्थं समस्तं ब्रह्मेशाद्यैर्नाहमित्यप्रयाते । 
सर्वात्मा त्वं भूरिकारुण्यवेगात् तार्क्ष्यारूढः प्रेक्षितोऽभूः पुरस्तात् ॥ २६८ ॥ 

हस्तीन्द्रं तं हस्तपद्मेन धृत्वा चक्रेण त्वं नक्रवर्यं व्यदारीः । 
गन्धर्वेऽस्मिन्मुक्तशापे स हस्ती त्वत्सारूप्यं प्राप्य देदीप्यते स्म ॥ २६९ ॥ 

एतद्वृत्तं त्वां च मां च प्रगे यो गायेत्सोऽयं भूयसे श्रेयसे स्यात् । 
इत्युक्त्वैनं तेन सार्धं गतस्त्वं धिष्ण्यं विष्णो पाहि वातालयेश ॥ २६१० ॥ 

दशकम् २६

दुर्वासास्सुरवनिताप्तदिव्यमाल्यं शक्राय स्वयमुपदाय तत्र भूयः । 
नागेन्द्रप्रतिमृदिते शशाय शक्रं का क्षान्तिस्त्वदितरदेवतांशजानाम् ॥ २७१ ॥ 

शापेन प्रथितजरेऽथ निर्जरेन्द्रे देवेष्वप्यसुरजितेषु निष्प्रभेषु । 
शर्वाद्याः कमलजमेत्य सर्वदेवा निर्वाणप्रभव समं भवन्तमापुः ॥ २७२ ॥ 

ब्रह्माद्यैः स्तुतमहिमा चिरं तदानीं प्रादुष्षन्वरद पुरः परेण धाम्ना । 
हे देवा दितिजकुलैर्विधाय सन्धिं पीयूषं परिमथतेति पर्यशास्त्वम् ॥ २७३ ॥ 

सन्धानं कृतवति दानवैः सुरौधे मन्थानं नयति मदेन मन्दराद्रिम् । 
भ्रष्टेऽस्मिन्बदरमिवोद्वहन्खगेन्द्रे सद्यस्त्वं विनिहितवान् पयःपयोधौ ॥ २७४ ॥ 

आधाय द्रुतमथ वासुकिं वरत्रां पाथोधौ विनिहितसर्वबीजजाले । 
प्रारब्धे मथनविधौ सुरासुरैस्तैर्व्याजात्त्वं भुजगमुखेऽकरोः सुरारीन् ॥ २७५ ॥ 

क्षुब्धाद्रौ क्षुभितजलोदरे तदानीं दुग्धाब्धौ गुरुतरभारतो निमग्ने । 
देवेषु व्यथिततमेषु तत्प्रियैषी प्राणैषीः कमठतनुं कठोरपृष्ठाम् ॥ २७६ ॥ 

वज्रातिस्थिरतरकर्परेण विष्णो विस्तारात्परिगतलक्षयोजनेन । 
अम्भोधेः कुहरगतेन वर्ष्मणा त्वं निर्मग्नं क्षितिधरनाथमुन्निनेथ ॥ २७७ ॥ 

उन्मग्ने झटिति तदा धराधरेन्द्रे निर्मेथुर्दृढमिह सम्मदेन सर्वे । 
आविश्य द्वितयगणेऽपि सर्पराजे वैवश्यं परिशमयन्नवीवृधस्तान् ॥ २७८ ॥ 

उद्दामभ्रमणजवोन्नमद्गिरीन्द्रन्यस्तैकस्थिरतरहस्तपङ्कजं त्वाम् । 
अभ्रान्ते विधिगिरिशादयः प्रमोदादुद्भ्रान्ता नुनुवुरुपात्तपुष्पवर्षाः ॥ २७९ ॥ 

दैत्यौधे भुजगमुखानिलेन तप्ते तेनैव त्रिदशकुलेऽपि किञ्चिदार्ते । 
कारुण्यात्तव किल देव वारिवाहाः प्रावर्षन्नमरगणान्न दैत्यसंघान् ॥ २७१० ॥ 

उद्भ्राम्यद्बहुतिमिनक्रcअक्रवाळे तत्राब्धौ cइरमथितेऽपि निर्विकारे । 
एकस्त्वं करयुगकृष्टसर्पराजः संराजन् पवनपुरेश पाहि रोगात् ॥ २७११ ॥ 

दशकम् २७

गरळं तरळानलं पुरस्ताज्जलधेरुद्विजगाळ काळकूटम् । 
अमरस्तुतिवादमोदनिघ्नो गिरिशस्तन्निपपौ भवत्प्रियार्थम् ॥ २८१ ॥ 

विमथत्सु सुरासुरेषु जाता सुरभिस्तामृषिषु न्यधास्त्रिधामन् । 
हयरत्नमभूदथेभरत्नं द्यूतरुश्चाप्सरसः सुरेषु तानि ॥ २८२ ॥ 

जगदीश भवत्परा तदानीं कमनीया कमला बभूव देवी । 
अमलामवलोक्य यां विलोकः सकलोऽपि स्पृहयाम्बभूव लोकः ॥ २८३ ॥ 

त्वयि दत्तहृद्दे तदैव देव्यै त्रिदशेन्द्रो मणिपीठिकां व्यतारीत् । 
सकलोपहृताभिषेचनीयैरृषयस्तां श्रुतिगीर्भिरभ्यषिञ्चन् ॥ २८४ ॥ 

अभिषेकजलानुपातिमुग्धत्वदपाङ्गैरवभूषिताङ्गवल्लीम् । 
मणिकुण्डलपीतचेलहारप्रमुखैस्ताममरादयोऽन्दभूषन् ॥ २८५ ॥ 

वरणस्रजमात्तभृङ्गनादां दधती सा कुचकुम्भमन्दयाना । 
पदशिञ्जितमञ्जुनूपुरा त्वां कलितव्रीळविलासमाससाद ॥ २८६॥ 

गिरिश द्रुहिणादिसर्वदेवान् गुणभाजोऽप्यविमुक्तदोषलेशान् । 
अवमृश्य सदैव सर्वरम्ये निहिता त्वय्यनयापि दिव्यमाला ॥ २८७ ॥ 

उरसा तरसा ममानिथैनां भुवनानां जननीमनन्यभावाम् । 
त्वदुरोविलसत्तदीक्षणश्री परिवृष्ट्या परिपुष्टमास विश्वम् ॥ २८८ ॥ 

अतिमोहनविभ्रमा तदानीं मदयन्ती खलु वारुणी निरागात् । 
तमसः पदवीमदास्त्वमेनामतिसम्माननया महासुरेभ्यः ॥ २८९॥ 

तरुणाम्बुदसुन्दरस्तदा त्वं ननु धन्वन्तरिरुत्थितोऽम्बुराशेः । 
अमृतं कलशे वहन्कराभ्यामखिलार्तिं हर मारुतालयेश ॥ २८१० ॥ 

दशकम् २८
उद्गच्छतस्तव करादमृतं हरत्सु 
दैत्येषु तानशरणाननुनीय देवान् । 
सधस्तिरोदधिथ देव भवत्प्रभावाद् 
उद्यत्सयूथ्यकलहा दितिजा बभूवुः ॥ २९१॥ 

श्यामां रुचापि वयसापि तनुं तदानीं 
प्राप्तोऽसि तुङ्गकुचमण्डलंभङ्गुरां त्वम् । 
पीयुषकुम्भकलहं परिमुच्य सर्वे 
तृष्णाकुलाः प्रतिययुस्त्वदुरोजकुम्भे ॥ २९२॥ 

का त्वं मृगाक्षि विभजस्व सुधामिमामि 
त्यारूढरागविवशानभियाचतोऽमून् । 
विश्वस्यते मयि कथं कुलटास्मि दैत्या 
इत्यालपन्नपि सुविश्वसितानतानीः ॥ २९३॥ 

मोदात्सुधाकलशमेषु ददत्सु सा त्वं 
दुश्चेष्टितं मम सहध्वमिति ब्रुवाणा । 
पङ्क्तिप्रभेदविनिवेशितदेवदैत्या 
लीलाविलासगतिभिः समदाः सुधां ताम् ॥ २९४॥ 

अस्मास्वियं प्रणयिनीत्युसुरेषु तेषु 
जोषं स्थितेष्वथ समाप्य सुधां सुरेषु । 
त्वं भक्तलोकवशगो निजरूपमेत्य 
स्वर्भानुमर्धपरिपीतसुधं व्यलावीः ॥ २९५॥ 

त्वत्तः सुधाहरणयोग्यफलं परेषु 
दत्त्वा गते त्वयि सुरैः खलु ते व्यगृह्णन् । 
घोरेऽथ मूर्छति रणे बलिदैत्यमाया 
व्यामोहिते सुरगणे त्वमिहाविरासीः ॥ २९६॥ 

त्वं कालनेमिमथ मालिसुखाञ्जघन्थ 
शक्रो जघान बलिजम्भवलान् सपाकान् । 
शुष्कार्द्रदुष्करवधे नमुचौ च लूने 
फेनेन नारदगिरा न्यरुणो रणं त्वम् ॥ २९७॥ 

योषावपुर्दनुजमोहनमाहितं ते 
श्रुत्वं विलोकनकुतूहलवान्महेशः । 
भूतैस्समं गिरिजया च गतः पदं ते 
स्तुत्वाब्रवीदभिमतं त्वमथो तिरोधाः ॥ २९८॥ 

आरामसीमनि च कन्दुकघातलीला 
लोलायमाननयनां कमनीं मनोज्ञाम् । 
त्वामेष वीक्ष्य विगळद्वसनां मनोभू 
वेगादनङ्गरिपुरङ्ग समालिलिङ्ग ॥ २९९॥ 

भूयोऽपि विद्रुतवतीमुपधाव्य देवो 
वीर्यप्रमोक्षविकसत्परमार्थबोधः । 
त्वन्मानितस्तव महत्वमुवाच देव्यै 
तत्तादृशस्त्वमव वातनिकेतनाथ ॥ २९१०॥ 

दशकम् २९ 
शक्रेण संयति हतोऽपि बलिर्महात्मा 
शुक्रेण जीविततनुः क्रतुवर्धितोष्मा । 
विक्रान्तिमान् भयनिलीनसुरां त्रिलोकीं 
चक्रे वशे स तव चक्रमुखादभीतः ॥ ३०१॥ 

पुत्रार्तिदर्शनवशाददितिर्विषण्णा 
तं काश्यपं निजपतिं शरणं प्रपन्ना । 
त्वत्पूजनं तदुदितं हि पयोव्रताख्यं 
सा द्वादशाहमचरत्त्वयि भक्तिपूर्णा ॥ ३०२॥ 

तस्यावधौ त्वयि निलीनमतेरमुष्याः 
श्यामश्चतुर्भुजवपुः स्वयमाविरासीः । 
नम्रां च तामिह भवत्तनयो भवेयं 
गोप्यं मदीक्षणमिति प्रलपन्नयासीः ॥ ३०३॥ 

त्वं काश्यपे तपसि सन्निदधत्तदानीं 
प्राप्तोऽसि गर्भमदितेः प्रणुतो विधात्रा । 
प्रासूत च प्रकटवैष्णवदिव्यरूपं 
सा द्वादशीश्रवणपुण्यदिने भवन्तम् ॥ ३०४॥ 

पुण्याश्रमं तमभिवर्षति पुष्पवर्षै 
र्हर्षाकुले सुरकुले कृततूर्यघोषे । 
बध्वाञ्जलिं जय जयेति तनुः पितृभ्यां 
त्वं तत्क्षणे पटुतमं वटुरूपमाधाः ॥ ३०५॥ 

तावत्प्रजापतिमुखैरुपनीय मौञ्जी 
दण्डाजिनाक्षवलयादिभिरर्च्यमानः । 
देदीप्यमानवपुरीश कृताग्निकार्य 
स्त्वं प्रास्थिथा बलिगृहं प्रकृताश्वमेधम् ॥ ३०६॥ 

गात्रेण भाविमहिमोचितगौरवं प्राग् 
व्यावृण्वतेव धरणीं चलयन्नयासीः । 
छत्रं परोष्मतिरणार्थमिवादधानो 
दण्डं च दानवजनेष्विवं सन्निधातुम् ॥ ३०७॥ 

तां नर्मदित्तरतटे हयमेधशाला 
मासेदुषि त्वयि रुचा तव रुद्धनेत्रैः । 
भास्वान्किमेष दहनो नु सनत्कुमारो 
योगी नु कोऽयमिति शुक्रमुखैः शशङ्के ॥ ३०८॥ 

आनीतमाशु भृगुभिर्महसाभिभूतै 
स्त्वां रम्यरूपमसुरः पुळकावृताङ्गः । 
भक्त्या समेत्य सुकृती परिषिच्य पादौ 
तत्तोयमन्वधृत मूर्धति तीर्थतीर्थम् ॥ ३०९॥ 

प्रह्लादवंशजतया क्रतुभिर्द्विजेषु 
विश्वासतो नु तदिदं दितिजोऽपि लेभे । 
यत्ते पदाम्बु गिरिशस्य शिरोभिलाल्यं 
स त्वं विभो गुरुपुरालय पालयेथाः ॥ ३०१०॥ 

दशकम् ३०

प्रीत्या दैत्यस्तव तनुमहःप्रेक्षणीत्सर्वथाऽपि 
त्वामाराध्यन्नजित रचयन्नञ्जलिं सञ्जगाद । 
मत्तः किं ते समभिलषितं विप्रसूनो वद त्वं 
वित्तं भक्तं भवनमवनीं वापि सर्वं प्रदास्ये ॥ ३११॥ 

तामक्षीणां बलिगिरमुपाकर्ण्य कारुण्यपूर्णोऽ 
प्यस्योत्सेकं शमयितुमना दैत्यवंशं प्रशंसन् । 
भूमिं पादत्रयपरिमितां प्रार्थयामासिथ त्वं 
सर्वं देहीति तु निगदिते कस्य हास्यं न वा स्यात् ॥ ३१२॥ 

विश्वेशं मां त्रिपदमिह किं याचसे बालिशस्त्वं 
सर्वां भूमिं वृणु किममुनेत्यालपत्त्वां स दृप्यन् । 
यस्माद्दर्पात्त्रिपदपरिपूर्त्यक्षमः क्षेपवादान् 
बन्धं चासावगमदतदर्होऽपि गाढोपशान्त्यै ॥ ३१३॥ 

पादत्रय्या यदि न मुदितो विष्टपैर्नापि तुष्ये 
दित्युक्तेऽस्मिन्वरद भवते दातुकामेऽथ तोयम् । 
दैत्याचार्यस्तव खलु परीक्षार्थिनः प्रेरणात्तं 
मा मा देयं हरिरयमिति व्यक्तमेवाबभाषे ॥ ३१४॥ 

याचत्येवं यदि स भगवान्पूर्णकामोऽस्मि सोऽहं 
दास्याम्येव स्थिरमिति वदन् काव्यशप्तोऽपि दैत्यः । 
विन्ध्यावल्या निजदयितया दत्तपाद्याय तुभ्यं 
चित्रं चित्रं सकलमपि स प्रार्पयत्तोयपूर्वम् ॥ ३१५॥ 

निस्सन्देहं दितिकुलपतौ त्वय्यशेषार्पणं तद् 
व्यातन्वाने मुमुचुरृषयः सामराः पुष्पवर्षम् । 
दिव्यं रूपं तव च तदिदं पश्यतां विश्वभाजा 
मुच्चैरुच्चैरवृधदवधीकृत्य विश्वाण्डभाण्डम् ॥ ३१६॥ 

त्वत्पादाग्रं निजपदगतं पुण्डरीकोद्भवोऽसौ 
कुण्डीतोयैरसिचदपुनाद्यज्जलं विश्वलोकान् । 
हर्षोत्कर्षात् सुबहु खेचरैरुत्सवेऽस्मिन् 
भेरीं निघ्नन्भुवनमचरज्जाम्बवान् भक्तिशाली ॥ ३१७॥ 

तावद्दैत्यास्त्वनुमतिमृते भर्तुरारब्धयुद्धा 
देवोपेतैर्भवदनुचरैः सङ्गता भङ्गमापन् । 
कालात्मायं वसति पुरतो यद्वशात्प्राग्जिताः स्मः 
किं वो युद्धैरिति बलिगिरा तेऽथ पातालमापुः ॥ ३१८॥ 

पाशैर्बद्धं पतगपतिना दैत्यमुच्चैरवादी 
स्तार्त्तीयीकं दिश मम पदं किं न विश्वेश्वरोऽसि । 
पादं मूर्ध्नि प्रणय भगवन्नित्यकम्पं वदन्तं 
प्रह्लादस्तं स्वयमुपगतो मानयन्नस्तवीत्त्वाम् ॥ ३१९॥ 

दर्पोच्छित्त्यै विहितमखिलं दैत्य सिद्धोऽसि पुण्यै 
र्लोकस्तेऽस्तु त्रिदिवविजयी वासवत्वं च पश्चात् । 
मत्सायुज्यं भज च पुनरित्यन्वगृह्णा बलिं तं 
विप्रैस्सन्तानितमखवरः पाहि वातालयेश ॥ ३११०॥ 

दशकम् ३१
पुरा हयग्रीवमहासुरेण षष्ठान्तरान्तोद्यदकाण्डकल्पे । 
निद्रोन्मुखब्रह्ममुखात् दृतेषु वेदेष्वधित्सः किल मत्स्यरूपम् ॥ ३२१ ॥ 

सत्यव्रतस्य द्रमिडाधिभर्तुर्नदीजले तर्पयतस्तदानीम् । 
कराञ्जलौ सञ्ज्वलिताकृतिस्त्वमदृश्यथाः कश्चन बालमीनः ॥ ३२२ ॥ 

क्षिप्तं जले त्वां चकितं विलोक्य निन्येऽन्बुपात्रेण मुनिः स्वगेहम् । 
स्वल्पैरहोभिः कलशीं च कूपं वापीं सरश्चानशिषे विभो त्वम् ॥ ३२३ ॥ 

योगप्रभावाद्भवदाज्ञयैव नीतस्ततस्त्वं मुनिना पयोधिम् । 
पृष्टोऽमुना कल्पदिदृक्षुमेनं सप्ताहमास्वेति वदन्नयासीः ॥ ३२४ ॥ 

प्राप्ते त्वदुक्तेऽहनि वारिधारापरिप्लुते भूमितले मुनीन्द्रः । 
सप्तर्षिभिः सार्धमपारवारिण्युद्घूर्णमानः शरणं ययौ त्वाम् ॥ ३२५ ॥ 

धरां त्वदादेशकरीमवाप्तां नौरूपिणीमारुरुहुस्तदा ते । 
तत्कम्पकम्प्रेषु च तेषु भूयस्त्वमम्बुधेराविरभूर्महीयान् ॥ ३२६ ॥ 

झषाकृतिं योजनलक्षदीर्घां दधानमुच्चैस्तरतेजसं त्वाम् । 
निरीक्ष्य तुष्टा मुनयस्त्वदुक्त्या त्वत्तुङ्गषृङ्गे तरणिं बबन्धुः ॥ ३२७ ॥ 

आकृष्टनौको मुनिमण्डलाय प्रदर्शयन्विश्वजगद्विभागान् । 
संस्तूयमानो नृवरेण तेन ज्ञानं परं चोपदिशन्नचारीः ॥ ३२८ ॥ 

कल्पावधौ सप्त मुनीन्पुरोवत्प्रस्ताप्य सत्यव्रतभूमिपं तम् । 
वैवस्वताख्यं मनुमादधानः क्रोधाद्धयग्रीवमभिद्रुतोऽभूः ॥ ३२९ ॥ 

स्वतुङ्गषृङ्गक्षतवक्षसं तं निपात्य दैत्यं निगमान्गृहीत्वा । 
विरिञ्चये प्रीतहृदे ददानः प्रभञ्जनागारपते प्रपायाः ॥ ३२१० ॥ 

दशकम् ३२
वैवस्वताख्यमनुपुत्रनभागजात 
नाभागनामकनरेन्द्रसुतोऽम्बरीषुः । 
सप्तार्णवावृतमहीदयितोऽपि रेमे 
त्वत्सङ्गिषु त्वयि च मग्नमनास्सदैव ॥ ३३१॥ 

त्वत्प्रीतयेसकलमेव वितन्वतोऽस्य 
भक्त्यैव देव नचिरादभृथाः प्रसादम् । 
येनास्य याचनमृतेऽप्यभिरक्षणार्थं 
चक्रं भवान्प्रविततार सहस्रधारम् ॥ ३३२॥ 

स द्वादशीव्रतमथो भवदर्चनार्थं 
वर्षं दधौ मधुवने यमुनोपकण्ठे । 
पत्न्या समं सुमनसा महतीं वितन्वन् 
पूजां द्विजेषु विसृजन्पशुषष्टिकोटिम् ॥ ३३३॥ 

तत्राथ पारणदिने भवदर्चनान्ते 
दुर्वाससाऽस्य मुनिना भवनं प्रपेदे । 
भोक्तुं वृतश्च स नृपेण परार्तिशीलो 
मन्दं जगाम यमुनां नियमान्विधास्यन् ॥ ३३४॥ 

राज्ञाथ पारणमुह्ङ्र्तसमाप्तिखेदा 
द्वारैव पारणमकारि भवत्परेण । 
प्राप्तो मुनिस्तदथ दिव्यदृशा विजानन् 
क्षिप्यन् कृधोद्धृतजटो विततान कृत्याम् ॥ ३३५॥ 

कृत्यां च तामसिधरां भुवनं दहन्ती 
मग्रेऽभिवीक्ष्य नृपतिर्न पदाच्चकम्पे । 
त्वद्भक्तबाधमभिवीक्ष्य सुदर्शनं ते 
कृत्यानलं शलभयन्मुनिमन्वधावीत् ॥ ३३६॥ 

धावन्नशेषभुवनेषु भिया स पश्यन् 
विश्वत्र चक्रमपि ते गतवान्विरिञ्चम् । 
कः कालचक्रमतिलङ्घयतीत्यपास्तः 
शर्वं ययौ स च भवन्तमवन्दतैव ॥ ३३७॥ 

भूयो भवन्निलयमेत्य मुनिं नमन्तं 
प्रोचे भवानहमृषे ननु भक्तदासः । 
ज्ञानं तपश्च विनयान्वितमेव मान्यं 
याह्यम्बरीषपदमेव भजेति भूमन् ॥ ३३८॥ 

तावत्समेत्य मुनिना स गृहीतपादो 
राजाऽपसृत्य भवदस्त्रमसावनौषीत् । 
चक्रे गते मुनिरदादखिलाशिषोऽस्मै 
त्वद्भक्तिमागसि कृतेऽपि कृपां च शंसन् ॥ ३३९॥ 

राजा प्रतीक्ष्य मुनिमेकसमामनाश्वान् 
सम्भोज्य साधु तमृषिं विसृजन्प्रसन्नम् । 
भुक्त्वा स्वयं त्वयि ततोऽपि दृढं रतोऽभूत् 
सायुज्यमाप च स मां पवनेश पायाः ॥ ३३१०॥ 

दशकम् ३३
गीर्वाणैरर्थ्यमानो दशमुखनिधनं कोसलेऽष्वृश्यषृङ्गे 
पुत्रीयामिष्टिमिष्ट्वा ददुषि दशरथक्ष्माभृते पायसाग्र्यम् । 
तद्भुक्त्या तत्पुरन्ध्रीष्वपि तिसृषु समं जातगर्भासु जातो 
रामस्त्वं लक्ष्मणेन स्वयमथ भरतेनापि शत्रुघ्ननाम्ना ॥ ३४१ ॥ 

कोदण्डी कौशिकस्य क्रतुवरमवितुं लक्ष्मणेनानुयातो 
यातोऽभूस्तातवाचा मुनिकथितमनुद्वन्द्वशान्ताध्वखेदः । 
नॄणां त्राणाय बाणैर्मुनिवचनबलात्ताटकां पाटयित्वा 
लब्ध्वास्मादस्त्रजालं मुनिवनमगमो देव सिद्धाश्रमाख्यम् ॥ ३४२ ॥ 

मारीचं द्रावयित्वा मखशिरसि शरैरन्यरक्षांसि निघ्नन् 
कल्यां कुर्वन्नहल्यां पथि पदरजसा प्राप्य वैदेहगेहम् । 
भिन्दानश्चान्द्रचूडं धनुरवनिसुतामिन्दिरामेव लब्ध्वा 
राज्यं प्रातिष्ठथास्त्वं त्रिभिरपि च समं भ्रातृवीरैः सदारैः ॥ ३४३ ॥ 

आरुन्धाने रुषान्धे भृगुकुलतिलके संक्रमय्य स्वतेजो 
याते यातोऽस्ययोध्यां सुखमिह निवसन्कान्तया कान्तमूर्ते । 
शत्रुघ्नेनैकदाथो गतवति भरते मातुलस्याधिवासं 
तातारब्धोऽभिषेकस्तव किल विहतः केकयाधीशपुत्र्या ॥ ३४४॥ 

तातोक्त्या यातुकामो वनमनुजवधूसंयुतश्चापधारः 
पौरानारूध्य मार्गे गुहनिलयगतस्त्वं जटाचीरधारी । 
नावा सन्तीर्य गङ्गामधिपदवि पुनस्तं भरद्वाजमारा 
न्नत्वा तद्वाक्यहेतोरतिसुखमवसश्चित्रकूटे गिरीन्द्रे ॥ ३४५॥ 

श्रुत्वा पुत्रार्तिखिन्नं खलु भरतमुखात् स्वर्गयातं स्वतातं 
तप्तो दत्त्वाम्बु तस्मै निदधिथ भरते पादुकां मेदिनीं च । 
अत्रिं नत्वाथ गत्वा वनमतिविपुलां दण्डकां चण्डकायं 
हत्वा दैत्यं विराधं सुगतिमकलयश्चारु भोः शारभङ्गीम् ॥ ३४६ ॥ 

नत्वाऽगस्त्यं समस्ताशरनिकरसपत्राकृतिं तापसेभ्यः 
प्रत्यश्रौषीः प्रियैषी तदनु च मुनिना वैष्णवे दिव्यचापे । 
ब्रह्मास्त्रे चापि दत्ते पथि पितृसुहृदं दीक्ष्य जटायुं 
मोदाद्गोदातटान्ते परिरमसि पुरा पञ्चवट्यां वधूट्या ॥ ३४७॥ 

प्राप्तायाः शूर्पणख्या मदनचलधृतेरर्थनैर्निस्सहात्मा 
तां सौमित्रौ विसृज्य प्रबलतमरुषा तेन निर्लुननासाम् । 
दृष्ट्वैनां रुष्टचित्तं खरमभिपतितं दुषणं च त्रिमूर्धं 
व्याहिंसीराशरानप्ययुतसमधिकांस्तत्क्षणादक्षतोष्मा ॥ ३४८॥ 

सोदर्याप्रोक्तवार्ताविवशदशमुखादिष्टमारीचमाया 
सारङ्गं सारसाक्ष्या स्पृहितमनुगतः प्रावधीर्बाणघातम् । 
तन्मायाक्रन्दनिर्यापितभवदनुजां रावणस्तामहार्षीत् 
तेनार्तोऽपि त्वमन्तः किमपि मुदमधास्तद्वधोपायायलाभात् ॥ ३४९ ॥ 

भूयस्तन्वीं विचिन्वन्नहृत दशमुखस्त्वद्वधूं मद्वधेने 
त्युक्त्वा याते जटायौ दिवमथ सुहृदः प्रातनोः प्रेतकार्यम् । 
गृह्णानं तं कबन्धं जघनिथ शबरीं प्रेक्ष्य पम्पातटे त्वं 
सम्प्राप्तो वातसूनुं भृशमुदितमनाः पाहि वातालयेश ॥ ३४१०॥ 

दशकम् ३४