

अथाभिज्ञानशाकुन्तलम् ।

प्रथमोऽङ्कः

_________________________

*     या सृष्टिः स्रष्टुराद्या वहति विधिहुतं या हविर्या च होत्री
*     ये द्वे कालं विधत्तः श्रुतिविषयगुणा या स्थिता व्याप्य विश्वम् ।
*     यामाहुः सर्वबीजप्रकृतिरिति यया प्राणिनः प्राणवन्तः
*     प्रत्यक्षाभिः प्रपन्नस्तनुभिरवतु वस्ताभिरष्टाभिरीशः  ॥ १.१ ॥प्.२

१.१>१    सूत्रधारः  आर्य अभिरूपभूयिष्ठा परिषदियम् । अद्य खलु कालिदासग्रथितवस्तुना
१.१>२    नवेनाभिज्ञानशाकुन्तलाख्येन नाटकेनोपस्थातव्यमस्माभिः । तत्प्रतिपात्रमाधीयतां यत्नः ।प्.६

१.१>३    नटी  सुविहितप्रयोगतयार्यस्य न किमपि परिहास्यते ।
_________________________

१.२<१    सूत्रधारः
१.२<२    आर्ये कथयामि ते भूतार्थम् ।

*     आ परितोषाद्विदुषां न साधु मन्ये प्रयोगविज्ञानम् ।
*     बलवदपि शिक्षितानामात्मन्यप्रत्ययं चेतः  ॥ १.२ ॥

१.२>१    नटी  आर्य एवमेतत् । अनन्तरकरणीयमार्य आज्ञापयतु ।

_________________________

१.३<१    सूत्रधारः  किमन्यदस्याः परिषदः श्रुतिप्रसादनतः । तदिममेव तावदचिरप्रवृत्तमुपभोगक्षमं ग्रीष्मसमयमधिकृत्य गीयताम् । संप्रति हि (प्.८)

*     सुभगसलिलावगाहाः पाटलसंसर्गसुरभिवनवाताः ।
*     प्रच्छायसुलभनिद्रा दिवसाः परिणामरमणीयाः  ॥ १.३ ॥

_________________________

१.४<१    नटी  तथा (इति गायति)

*     ईषदीषच्चुम्बितानि भ्रमरैः सुकुमारकेसरशिखानि ।
*     अवतंसयन्ति दममानाः प्रमदाः शिरीषकुसुमानि  ॥ १.४ ॥

१.४>१    सूत्रधारः  आर्य साधु गीतम् । अहो रागबद्धचित्तवृत्तिरालिखित इव सर्वतो रङ्गः । तदिदानीं कतमत्प्रकरणमाश्रित्य एनमाराधयामः ।

१.४>२    नटी  नन्वार्यमिश्रैः प्रथममेवाज्ञप्तमभिज्ञानशकुन्तलं नाम अपूर्वं नाटकं प्रयोगे अधिक्रियतामिति ।प्.१०

_________________________

१.५<१    सूत्रधारः  आर्ये सम्यगनुभोधितोऽस्मि । अस्मिन् क्षणे विस्मृतं खलु मया तत् । कुतः ।

*     तवास्मि गीतरागेण हारिणा प्रसभं हृतः ।
*     एष राजेव दुष्यन्तः सारङ्गेणातिरंसहा  ॥ १.५ ॥ (इति निष्क्रान्तौ )

१.५>३    (प्रस्थावना)

१.५>४    (ततः प्रविशति मृगानुसारी सशरचापहस्तो राजा रथेन सूतश्च)

_________________________

१.६<१    सूतः  (राजानं मृतं चावलोक्य) आयुष्मन् ।

*     कृष्णसारे ददच्चक्षुस्त्वयि चाधिज्यकार्मुके ।
*     मृगानुसारिणं साक्षात्पश्यामीव+पिनाकिनम्  ॥ १.६ ॥

_________________________

१.७<१    राजा  सूत दूरममुना सारङ्गेण वयमाकृष्टाः । अयं पुनरितानीमपि (प्.१२)

*     ग्रीवाभङ्गाभिरामं मुहुरनुपतति स्यन्दने दत्तदृष्टिः
*     पश्चार्धेन प्रविष्टः शरपतनभयाद्भूयसा पूर्वकायम् ।
*     दर्भैरर्धावलीढैः श्रमविवृतमुखभ्रंशिभिः कीर्णवर्त्मा
*     पश्योदग्रप्लुतत्वाद्वियति बहुतरं स्तोकमुर्व्यां प्रयाति  ॥ १.७ ॥

१.७>१    (सविस्मयम्) तदेष कथमनुपतत एव मे प्रयत्नप्रेक्षणीयः संवृत्तः ।

१.७>२    सूतः  आयुष्मन्नुद्घातिनी भूमिरिति मया रश्मिसंयमनाद्रथस्य मन्दीकृतो वेगः । तेन मृग एष विप्रकृष्टान्तरः संवृत्तः । संप्रति समदेशवर्तिनस्ते न दुरासदो भविष्यति ।

१.७>३    राजा  तेन हि मुच्यन्तामभीषवः ।

_________________________

१.८<१    सूतः  यदाज्ञापयत्यायुष्मान् । (रथवेगं निरूप्य) आयुष्मन् पश्य पश्य ।

*     मुक्तेषु रश्मिषु निरायतपूर्वकाया ।
*     निष्कम्पचामरशिखा निभृतोर्ध्वकर्णाः
*     आत्मोद्धतैरपि रजोभिरलङ्घनीया ।
*     धावन्त्यमी मृगजवाक्षमयेव+रथ्याः  ॥ १.८ ॥प्.१४

_________________________

१.९<१    राजा  सत्यम् । अतीत्य हरितो हरींश्च वर्तन्ते वाजिनः । तथा हि ।

*     यदालोके सूक्ष्मं व्रजति सहसा तद्विपुलताम्
*     यदर्धे विच्छिन्नं भवति कृतसंधानमिव तत् ।
*     प्रकृष्त्या यद्वक्रं तदपि समरेखं नयनयोर्
*     न मे दूरे किंचित्क्षणमपि न पार्श्वे रथजवात् ॥ १.९ ॥

१.९>१    सूत पश्य एनं व्यापद्यमानम् । (इति शरसंधानं नाटयति)
१.९>२    (नेपथ्ये)
१.९>३    भो भो राजन्नाश्रममृगोऽयं न हन्वव्यो न हन्तव्यः ।

१.९>४    सूत  (आकर्ण्यावलोक्य च) आयुष्मन्नस्य खलु ते बाणपातवर्तिनः कृष्टसारस्यान्तरे तपस्विन उपस्थिताः ।प्.१६

१.९>५    राजा  (ससंभ्रमम्) तेन हि प्रगृह्यन्तां वाजिनः ।

१.९>६    सूत  तथा । (इति रथं स्थापयति)

_________________________

१.१०<१   वैखानसः  (हस्तमुद्यम्य) राजन्नाश्रममृगोऽयं न हन्तव्यो न हन्तव्यः ।

*     न खलु न खलु बाणः संनिपात्योऽयमस्मिन्मृदुनि मृगशरीरे पुष्पराशाव्+इवाग्निः ।
*     क्व बत हरिणकानां जीवितं चातिलोलं क्व च निशितनिपाता वज्रसाराः शरास्ते  ॥ १.१० ॥

_________________________

*     तत्साधुकृतसंधानं प्रतिसंहर सायकम् ।
*     आर्तत्राणाय वः शस्त्रं न प्रहर्तुमनागसि  ॥ १.११ ॥

१.११>१   राजा  एष प्रतिसंहृतः (इति यथोक्तं करोति)

_________________________

१.१२<१   वैखानसः  सदृशमेतत्पुरुवंशप्रदीपस्य भवतः ।

*     जन्म यस्य पुरोर्वंशे युक्तरूपमिदं तव ।
*     पुत्रमेवं गुणोपेतं चक्रवर्तिनमाप्नुहि  ॥ १.१२ ॥

१.१२>१   इतरौ  (बाहू उद्यम्य) सर्वथा चक्रवर्तिनं पुत्रमाप्नुहि ।
१.१२>२   (सप्रणामम्) प्रतिगृतीतं ब्राह्मणवचनम् ।

_________________________

१.१३<१   वैखान्स  राजन् समिदाहरणाय प्रस्थिता वयम् ।ेष खलु कण्वस्य कुलपतेरनुमालिनीतीरमाश्रमो दृश्यते । न चेदन्यकार्यातिपातः प्रविश्य प्रतिगृह्यतामातिथेयः सत्कारः । अपि च ।

*     रम्यास्तपोधनानां प्रतिहतविघ्नाः क्रियाः समवलोक्य ।
*     ज्ञास्यसि कियद्भुजो मे रक्षति मौर्वीकिणाङ्क इति  ॥ १.१३ ॥प्.१८

१.१३>३   राजा  अपि संनिहितोऽत्र कुलपतिः ।

१.१३>४   वैखानस  इदानीमेव दुहितरं शकुन्तलामतिथिसत्काराय नियुज्य दैवमस्याः प्रतिकूलं शमयितुं सोमतीर्थं गतः ।

१.१३>५   राजा  भवतु । तामेव पश्यामि । सा खलु विदितभक्तिं मां महर्षेः करिष्यति ।

१.१३>६   वैखानस  साधयामस्तावत्(इति सशिष्यो निष्क्रान्तः)

१.१३>७   राजा  सूत चोदयाश्वान् पुण्याश्रमदर्शनेन तावदात्मानं पुनीमहे ।

१.१३>८   सूत  यदाज्ञापयत्यायुष्मन् । (इति भूयो रथ एवं निरूपयति)

१.१३>९   राजा  (समन्तादवलोक्य) सूत अकथितोऽपि ज्ञायत एव यथायमाश्रमाभोगस्तपोवनस्येति ।

१.१३>१०  सूत  कथमिव ।

_________________________

१.१४<१   राजा  किं न पश्यति भवान् । इह हि

*     नीवाराः शुकगर्भकोटरमुखभ्रष्टास्तरूणामधः
*     प्रस्निग्धाः क्वचिदिङ्गुदीफालभिदः सूच्यन्त एवोपलाः ।
*     विश्वासोपगमादभिन्नगतयः शब्दं सहन्ते मृगास्
*     तोयाधारपथाश्च वल्कलशिखानिष्यन्दरेखाङ्किताः  ॥ १.१४ ॥

*     कुल्याम्भोभिः पवनचपलैः शाखिनो धौतमूला
*     भिन्नो रागः किसलयरुचामाज्यधूमोद्गमेन ।
*     एते चार्वागुपवनभुवि छिन्नदर्भाङ्कुरायाम्
*     नष्टांशका हरिणशिशवो मन्दमन्दं चरन्ति  ॥ १.१४  ॥ प्.२०

१.१४>१   सूत  सर्वमुपपन्नम् ।

१.१४>२   राजा  (स्तोकमन्तरं गत्वा) तपोवननिवासिनामुपरोधो मा भूत् । एतावत्येव रथं स्थापय यावदवतरामि ।

१.१४>३   सूत  धृताः प्रग्रहाः । अवतरत्वायुष्मान् ।

१.१४>४   राजा  (अवतीर्य) सूत विनीतवेषेण प्रवेष्टव्यानि तपोवनानि नाम । इदं तावद्गृह्यताम् । (इति सूतस्याभरणानि धनुश्चोपनीयार्पयति) सूत यावदाश्रमवासिनः प्रत्यवेक्ष्याहमुपावर्ते तावदार्द्रपृष्ठाः क्रियन्तां वाजिनः ।

१.१४>५   सूत  तथा (इति निष्क्रान्तः)

_________________________

१.१५<१   राजा  (परिक्रम्यावलोक्य च) इदमाश्रमद्वारम् ।यावत्प्रविशामि (प्रविश्य । निमित्तं सूचयन्)

*     शान्तमिदमाश्रमपदं स्फुरति च बाहुः कुतः फलमिहास्य ।
*     अथवा भवितव्यानां द्वाराणि भवन्ति सर्वत्र  ॥ १.१५ ॥

१.१५>१   (नेपथ्ये)
१.१५>२   इत इतः सख्यौ ।

_________________________

१.।१६<१  राजा  (कर्णं दत्त्वा) अये दक्षिणेन वृक्षवाटिकामालाप इव श्रूयते । यावदत्र गच्छामि । (परिक्रम्यावलोक्य च) अये एतास्तपस्विकन्यकाः स्वप्रमाणानुरूपैः सेचनघटैर्बालपादपेभ्यः पयो दातुमित एवाभिवर्तन्ते (निपुणं निरूप्य) अहो मधुरमासां दर्शनम् ।प्.२२

*     शुद्धान्तदुर्लभमिदं वपुराश्रमवासिनो यदि जनस्य ।
*     दूरीकृताः खलु गुणैरुद्यानलता वनलताभिः  ॥ १.।१६ ॥

१.१६>१   यावदिमां छायामाश्रित्य प्रतिपालयामि (इति विलोकयन् स्थितः)

१.१६>२   शकुन्तला  इत इतः सख्यौ ।

१.१६>३   अनसूया  हला शकुन्तले त्वत्तोऽपि तातकाश्यपस्याश्रमवृक्षकाः प्रियतरेति तर्कयामि । येन नवमालिकाकुसुमपेलवा अपि त्वमेतेषामालवालपूरणे नियुक्ता ।

१.१६>४   शकुन्तला  न केवलं तातनियोग एव । अस्ति मे सोदरस्नेहोऽप्येतेषु । (इति वृक्षसेचनं रूपयति)

_________________________

१.१७<१   राजा  कथमियं सा कण्वदुहिता । असाधुदर्शी खलु तत्रभवान् काश्यपो य इमामाश्रमधर्मे नियुङ्क्ते ।

*     इदं किलाव्याजमनोहरं वपुस्तपःक्षमं साधयितुं य इच्छति ।
*     ध्रुवं स नीलोत्पलपत्रधारया शमीलतां छेत्तुमृषिर्व्यवस्यति  ॥ १.१७ ॥प्.२४

१.१७>१   भवतु । पादपान्तर्हित एव तावदेनां पश्यामि । (इति तथा करोति)

१.१७>२   शकुन्तला  सखि अनसूये अतिपिनद्धेन वल्कलेन प्रियं वदया नियन्त्रितास्मि । शिथिलय तावदेतत् ।

१.१७>३   अनसूया  तथा । (इति शिखिलयति)

१.१७>४   प्रियंवदा  (सहासम्) अत्र पयोधरविस्तारयितृ आत्मनो यौवनमुपालभस्व । मां किमुपालभसे ।

_________________________

१.१८<१   राजा  काममननुरूपमस्य वपुषो वल्कलं न पुनरलंकारश्रियं न पुष्यति । कुतः

*     सरसिजमनुविद्धं शैवलेनापि रम्यम्
*     मलिनमपि हिमांशोर्लक्ष्म लक्ष्मीं तनोति ।
*     इयमधिकमनोज्ञा वल्कलेनापि तन्वी ।
*     किमिव हि मधुराणां मण्डनं नाकृतीनाम्  ॥ १.१८ ॥

१.१८>१   शकुन्तला  (अग्रतोऽवलोक्य) एष वातेरितपल्लवाङ्गुलीभिस्त्वरयतीव+मां केसरवृक्षकः । यावदेनं संभावयामि (इति परिक्रामति)

१.१८>२   प्रियंवदा  हला शकुन्तले अत्रेव+तावन्मुहूर्तं तिष्ठ यावत्त्वयोपगतया लतासनाथ इव अयं केसरवृक्षकः प्रतिभाति ।प्.२६
१.१८>३   अतः खलु प्रियंवदासि त्वम् ।
_________________________

१.१९<१   राजा  प्रियमपि तथ्यमाह शकुन्तलां प्रियंवदा । अस्याः खलु

*     अधरः किसलयरागः कोमलविटपानुकारिणौ बाहू ।
*     कुसुममिव लोभनीयं यौवनमङ्गेषु संनद्धम्  ॥ १.१९ ॥

१.१९>१   अनसूया  हला शकुन्तले इयं स्वयं वरवधूः सहकारस्य त्वया कृतनामधेया वनज्योत्स्नेति नवमालिका । एनां विस्मृतासि ।

१.१९>२   शकुन्तला  तदात्मानमपि विस्मरिष्यामि । (लतामुपेत्यावलोक्य च) हला रमणीये खलु काल एतस्य लतापादपमिथुनस्य व्यतिकरः संवृत्तः । नवकुसुमयौवना वनज्योत्स्ना स्निग्धपल्लवतयोपभोगक्षमः सहकारः । (इति पश्यन्ती तिष्ठति)

१.१९>३   प्रियंवदा  अनसूये जानासि किं शकुन्तला वनज्योत्स्नामतिमात्रं पश्यतीति ।

१.१९>४   अनसूया  न खलु विभावयामि । कथय ।

१.१९>५   प्रि  यथा वनज्योत्स्नानुरूपेण पादपेन संगता अपि नामैवमहमप्यात्मनोऽनुरूपं वरं लभेयेति ।

१.१९>६   शकु  एष नूनं तवात्मगतो मनोरथः । (इति कलशमावर्जयति)प्.२८

१.१९>७   राजा  अपि नाम कुलपतेरियमसवर्णक्षेत्रसंभवा स्यात् । अथवा कृतं संदेहेन
_________________________

*     असंशयं क्षत्रपरिग्रहक्षमा यदार्यमस्यामभिलाषि मे मनः ।
*     सतां हि संदेहपदेषु वस्तुषु प्रमाणमन्तःकरण प्रवृत्तयः  ॥ १.२० ॥

१.२०>१   तथापि तत्त्वत एनामुपलभ्ये ।

१.२०>२   शकु  (ससंभ्रमम्) अम्भो । सलिलसेकसंभ्रमोद्गतो नवमालिकामुज्झित्वा वदनं मे मधुकरोऽभिवर्तते (इति भ्रमरबाधां रूपयति)

_________________________

१.२१<१   राजा  (सस्पृहम्)

*     चलापाङ्गां दृष्टिं स्पृशसि बहुशो वेपथुमतीम्
*     रहस्याख्यायीव+स्वनसि मृदु कर्णान्तिकचरः ।
*     करौ व्याधुन्वत्याः पिबसि रतिसर्वस्वमधरम्
*     वयं तत्त्वान्वेषान्मधुकर हतास्त्वं खलु कृती  ॥ १.२१ ॥प्.३०

१.२१>१   न एष ध्र्ष्टो विरमति । अन्यतो गमिष्यामि । कथमितोऽप्यागच्छति । हला परित्रायेथां मामनेन दुर्विनीतेन मधुकरेणाभिभूयमानाम् ।

१.२१>२   उभे  (सस्मितम्) के आवां परित्रातुम् । दुष्यंतमाक्रन्द । राजरक्षितव्यानि तपोवनानि नाम ।

१.२१>३   राजा  अवसरोऽयमात्मानं प्रकाशयितुम् । न भेतव्यं न भेतव्यम्  (इत्यर्धोक्ते स्वगतम्) राजभावस्त्वभिज्ञातो भवेत् । भवत्वेवं तावदभिधास्ये ।

१.२१>४   शकु  (पदान्तरे स्थित्वा ।सदृष्टिक्षेपम्) कथमितोऽपि मामनुसरति ।प्.३२

_________________________

१.२२<१   राजा  (सत्वरमुपसृत्य) आः

*     कः पौरवे वसुमतीं शासति शासितरि दुर्विनीतानाम्
*     अयमाचरत्यविनयं मुग्धासु तपस्विकन्यासु  ॥ १.२२ ॥

१.२२>१   (सर्वा राजानं दृष्टा किंचिदिव संभ्रान्ताः)

१.२२>२   अनसूया  आर्यण्न खलु किमप्यत्याहितम् । इयं नौ प्रियसखी मधुकरेणाभिभूयमाना कातरीभूता । (इति शकुन्तलां दर्शयति)

१.२२>३   राजा  (शकुन्तलाभिमुखो भूत्वा) अपि तपो वर्धते ।
१.२२>४   (शकुन्तला साध्वसादवचना तिष्ठति)

१.२२>५   अनसूया  इदानीमतिथिविशेषलाभेन । हला शकुन्तले गच्छोटजम् । फलमिश्रमर्घमुपहर । इदं पादोदकं भविष्यति ।

१.२२>६   राजा  भवतीनां सूनृतया एव कृतमातिथ्यम् ।

१.२२>७   प्रियंवदा  तेन ह्यस्यां प्रछायशीतलायां सप्तपर्णवेदिकायां मुहूर्तमुपविश्य परिश्रमविनोदं करोत्वार्यः ।प्.३४

१.२२>८   राजा  नूनं यूयमप्यनेन कर्मणा परिश्रान्ताः ।

१.२२>९   अनसूया  हला शकुन्तले उचितं नः पर्युपासनमतिथीनाम् । अत्रोपविशामः (इति सर्वा उपविशन्ति)

१.२२>१०  शकु  (आत्मगतम्) किं नु खल्विमं प्रेक्ष्य तपोवनविरोधिनो विकारस्य गमनीयास्मि संवृत्ता ।

१.२२>११  राजा  (सर्वा विलोक्य) अहो समवयोरूपरमणीयं भवतीनां सौहार्दम् ।

१.२२>१२  प्रि  (जनान्तिकम्) अनसूये को नु खल्वेष चतुरगम्भीराकृतिर्मधुरं प्रियमालपन् प्रभाववानिव लक्ष्यते ।

१.२२>१३  अन  सखि मम अप्यस्ति कौतूहलम् । पृच्छामि तावदेनम्
१.२२>१४  (प्रकाशम्)
१.२२>१५  आर्यस्य मधुरालापजनितो विश्रम्भो मां मन्त्रयते कतम आर्येण राजर्षिवंशोऽलंक्रियते कतमो वा विरहपर्युत्सुकजनः कुतो देशः किं निमित्तं वा सुकुमारतरोऽपि तपोवनगमनपरिश्रमस्यात्मा पदमुपनीतः ।प्.३६

१.२२>१६  शकु  (आत्मगतम्) हृदय मोत्ताम्य । एषा त्वया चिन्तितान्यनसूया मन्त्रयते ।
१.२२>१७  राजा  (आत्मगतम्) कथमिदानीमात्मानं निवेदयामि कथं वात्मापहारं करोमि । भवतु । एवं तावदेनां वक्ष्ये । (प्रकाशम्) भवति यः पौरवेण राज्ञा धर्माधिकारे नियुक्तः सोऽहमविघ्नक्रियोपलम्भाय धर्मारण्यमिदमायातः ।
१.२२>१८  (शकुन्तला शृङ्गारलज्जां रूपयति)

१.२२>१९  अन  (उभयोराकारं विदित्वा । जनान्तिकम्) हला शकुन्तले यद्यत्राद्य तातः संनिहितो भवेत् ।

१.२२>२०  शकु  ततः किं भवेत् ।

१.२२>२१  सख्यौ  इमं जीवितसर्वस्वेनाप्यतिथिविशेषं कृतार्थं करिष्यति ।

१.२२>२२  शकु  युवामपेतम् । किमपि हृदये कृत्वा मत्रयेथे । न युवयोर्वचनं श्रोष्यामि ।प्.३८

१.२२>२३  राजा  वयमपि तावद्भवत्योः सखीगतं किमपि पृच्छामः ।

१.२२>२४  सक्क्यौ  आर्य अनुग्रह इवेयमभ्यर्थना ।

१.२२>२५  राजा  भगवान् काश्यपः शाश्वते ब्रह्मणि स्थित इति प्रकाशः । इयं च वः सखी तदात्मजेति कथमेतत् ।

१.२२>२६  अनसूया  शृणोत्वार्यः । अस्ति कोऽपि कौशिक इति गोत्रनामधेयो महाप्रभावो राजर्षिः ।

१.२२>२७  राजा  अस्ति । श्रूयते ।

१.२२>२८  अन  तमावयोः प्रियसख्याः प्रभवमवगच्छ । उज्झितायाः शरीरसंवर्धनादिभिस्तातकाश्यपोऽस्याः पिता ।प्.४०

१.२२>२९  राजा  उज्झितशब्देन जनितं मे कौतूहलम् । आमूलात्+श्रोतुमिच्छामि ।

१.२२>३०  अन  शृणोत्वार्यः । गौतमीतीरे पुरा किल तस्य राजर्षेरुग्रे तपसि वर्तमानस्य किमपि जातशङ्कैर्देवैर्मेनका नामाप्सराः प्रेषिता नियमविघ्नकारिणी ।

१.२२>३१  राजा  अस्त्येतदन्यसमाधिभीरुत्वं देवानाम् ।

१.२२>३२  अनसूया  ततो वसन्तोदारसमये तस्या उन्मादयितृ रूपं प्रेक्ष्य  (इत्यर्धोक्ते लज्जया विरमति)

१.२२>३३  राजा  परस्ताज्ज्ञायत एव । सर्वथाप्सरःसंभवैषा ।

१.२२>३४  अनसूया  अथ किम् ।

_________________________

१.२३<१   राजा  उपपद्ये ।

*     मानुषीषु कथं वा स्यादस्य रूपस्य संभवः ।
*     न प्रभातरलं ज्योतिरुदेति वसुधातलात् ॥ १.२३ ॥

१.२३>१   (शकुन्तलाधोमुखी तिष्ठति)

१.२३>२   राजा  (आत्मगतम्) लब्धावकाशो मे मनोरथः । किं तु सख्या परिहासोदाहृतां वरप्रार्थनां श्रुत्वा धृतद्वैधीभावकातरं मे मनः ।

१.२३>३   प्रि  (सस्मितं शकुन्तलां विलोक्य नायकाभिमुखी भूत्वा)
१.२३>४   पुनरपि वक्तुकाम इवार्यः ।
१.२३>५   (शकुन्तलां सखीमङ्गुल्या तर्जयति)प्.४२

१.२३>६   राजा  सम्यगुपलक्षितं भवत्या । अस्ति नः सच्चरितश्रवणलोभादन्यदपि प्रष्टव्यम् ।

१.२३>७   प्रि  अलं विचार्य । अनियन्त्रणानुयोगस्तपस्विजनो नाम ।

_________________________

१.२४<१   राजा  इत्सखीं ते ज्ञातुमिच्छामि ।

*     वैखानसं किमनया व्रतमाप्रदानाद्
*     व्यापाररोधि मदनस्य निषेवितव्यम् ।
*     अत्यन्तमात्मसदृशेक्षणवल्लभाभिर्
*     आहो निवत्स्यति सम हरिणाङ्गनाभि  ॥ १.२४ ॥

१.२४>१   प्रि  आर्य धर्मचरणेऽपि परवशोऽयं जनः । गुरोः पुनरस्या अनुरूपवरप्रदाने संकल्पः ।

_________________________

१.२५<१   राजा  (आत्मगतम्) अन् दुरवापेयं खलु प्रार्थना ।

*     भव हृदय साभिलाषं संप्रति संदेह निर्णयो जातः ।
*     आशङ्कसे यदग्निं तदिदं स्पर्शक्षमं रत्नम्  ॥ १.२५ ॥

१.२५>१   शकु  (सरोषमिव) अनसूये गमिष्याम्यहम् ।

१.२५>२   अन  किं निमित्तम् ।

१.२५>३   शकु  इमामसंबद्धप्रलापीं प्रियंवदामार्यायै गौतम्यै निवेदयिष्यामि ।प्.४४

१.२५>४   अन  सखि न युक्तमकृतसत्कारमतिथिविशेषं विसृज्य स्वछन्दतो गमनम् ।
१.२५>५   (शकुन्तला न किंचिदुक्त्वा प्रस्थितैव)

_________________________

१.२६<१   राजा  (ग्रहीतुमिच्छन्निगृह्यात्मानम् । आत्मगतम्) अहो चेष्टा+प्रतिरूपिका कामिजनमनोवृत्तिः । अहं हि

*     अनुयास्यन्मुनितनयां सहसा विनयेन वारितप्रसरः ।
*     स्थानादनुच्चलन्नपि गत्वेव+पुनः प्रतिनिवृत्तः  ॥ १.२६ ॥

१.२६>१   प्रि  (शकुन्तलां निरुध्य) हला न ते युक्तं गन्तुम् ।

१.२६>२   शकु  (सभ्रूभङ्गम्) किं निमित्तम् ।

१.२६>३   प्रि  वृक्षसेचने द्वे दारयसि मे । एहि तावत् । आत्मानं मोचयित्वा ततो गमिष्यसि (इति बलादेनां निवर्तयति)

_________________________

१.२७<१   राजा  भद्रे वृक्षसेचनादेव परिश्रान्तामत्रभवतीं लक्षये । तथा ह्यस्याः (प्.४६)

*     स्रस्तांसावतिमात्रलोहिततलौ बाहू घटोत्क्षेपणादद्य अपि स्तनवेपथुं जनयति श्वासः प्रमाणाधिकः ।
*     बद्धं कर्णशिरीषरोधि वदने धर्माम्भसां जालकं बन्धे स्रंसिनि चैकहस्तयमिताः पर्याकुला मूर्धजाः  ॥ १.२७ ॥

१.२७>१   तदहमेनामनृणां करोमि (इति अङ्गुलीयं दातुमिच्छति)
१.२७>२   (उभे नाममुद्राक्षराण्यनुवाच्य परस्परमवलोकयतः)

१.२७>३   राजा  अलमस्मानन्यथा संभाव्य । राज्ञः परिग्रहोऽयमिति राजपुरुषं मामवगच्छथ ।

१.२७>४   प्रि  तेन हि नार्हत्यङ्गुलीयकमङ्गुलीवियोगम् । आर्यस्य वचनेनानृणेदानीमेषा । (किंचिद्विहस्य) हला शकुन्तले मोचितास्यनुकम्पिनार्येण । अथवा महाराजेन । गच्छेदानीम् ।

१.२७>५   शकु  (आत्मगतम्) यद्यात्मनः प्रभविष्यामि ।
१.२७>६   (प्रकाशम्) का त्वं विस्रष्टव्यस्य रोद्धव्यस्य वा ।प्.४८

_________________________

१.२८<१   राजा  (शकुन्तलां विलोक्य । आत्मगतम्) किं नु खलु यथा वयमस्यामेवमियमप्यस्मान् प्रति स्यात् । अथवा लब्धावकाशा मे प्रार्थना । कुतः ।

*     वाचं न मिश्रयति यद्यपि मद्वचोभिः
*     कर्णं ददात्यभिमुखं मयि भाषमाणे ।
*     कामं न तिष्ठति मदाननसंमुखीनाम्
*     भूयिष्ठमन्यविषया न तु दृष्टिरस्याः  ॥ १.२८ ॥

१.२८>१   (नेपथ्ये)

_________________________

१.२९<१   भो भोस्तपस्विनः संनिहितास्तपोवनसत्त्वरक्षायै भवत । प्रत्यासन्नः किल मृग या विहारी पार्थिवो दुष्यन्तः ।

*     तुरगखुरहतस्तथा हि रेणुर्विटपविषक्तजलार्द्रवल्कलेषु ।
*     पतति परिणतारुणप्रकाशः शलभसमूह इवाश्रमद्रुमेषु  ॥ १.२९ ॥

अपि च ।

_________________________

*     तीव्राघातप्रतिहततरुस्कन्धलग्नैकदन्तः
*     पादाकृष्टव्रततिवलयासङ्गसंजातपाशः ।
*     मूर्तो विघ्नस्तपस इव नो भिन्नसारङ्गयूथो
*     धर्मारण्यं प्रविशति गजः स्यन्दनालोकभीतः  ॥ १.३० ॥

१.३०>१   (सर्वाः कर्णं दत्त्वा किंचिदिव संभ्रान्ताः)

१.३०>२   राजा  (आत्मगतम्) अहो धिक्पौरा अस्मदन्वेषिणस्तपोवनमुपरुन्धन्ति । भवतु । प्रतिगमिष्यामस्तावत् ।प्.५०

१.३०>३   सख्यौ  आर्य अनेनारण्यकवृत्तान्तेन पर्याकुलाः स्मः । अनुजानीहि न उटजगमनाय ।

१.३०>४   राजा  (ससंभ्रमम्) गच्छन्तु भवत्यः । वयमप्याश्रमपीडा यथा न भवति तथा प्रयतिष्यामहे ।
१.३०>५   (सर्वे उत्तिष्ठन्ति)

१.३०>६   सख्यौ  आर्य असंभावितातिथिसत्कारं भूयोऽपि प्रेक्षणनिमित्तं लज्जामहे आर्यं विज्ञापयितुम् ।

१.३०>७   राजा  मा मैवम् । दर्शनेनैव भवतीनां पुरस्कृतोऽस्मि ।
१.३०>८   शकु अनसूये अभिनवकुशसूच्या परीक्षतं चरणं कुरबकशाखापरिलग्नं च वल्कलम् । तावत्परिपालयत मां यावदेतन्मोचयामि ।
१.३०>९   (शकुन्तला राजानमवलोकयन्ती सव्याजं विलम्ब्य सह सखीभ्यां निष्क्रान्ता)प्.५२

_________________________

१.३१<१   राजा  मन्दौत्सुक्योऽस्मि नगरगमनं प्रति । यावदनुयात्रिकान् समेत्य नातिदूरे तपोवनस्य निवेशयेयम् । न खलु शक्नोमि शकुन्तलाव्यापारादात्मानं निवर्तयितुम् । मम हि

*     गच्छति पुरः शरीरं धावति पश्चादसंस्तुतं चेतः ।
*     चीनांशुकमिव केतोः प्रतिवातं नीयमानस्य  ॥ १.३१ ॥

१.३१>१   (इति निष्क्रान्ताः सर्वे)
(प्रथमोऽङ्कः)



**************************************************************************



द्वितीयोऽङ्कः

२.१<१    (ततह प्रविशति विषण्णो विदूषकः)

२.१<२    विदूषक  (निःश्वस्य) भो दिस्टम् । एतस्य मृगयाशीलस्य राज्ञो वयस्यभावेन निर्विण्णोऽस्मि । अयं मृगोऽयं वहारोऽयं शार्दूल इति मध्याह्नेऽपि ग्रीष्मविरलपादपछायासु वनराजिष्वाहिण्डयते अटतीतोऽटवी । पत्रसंकरकषायाणि कदुष्णानि गिरिनदीजलानि पीयन्ते । अनियतवेलं शूल्यमांसभूयिष्ठ आहारो भुज्यते । तुरगानुधावनकण्डितसंधे रात्रावपि निकामं शयितव्यं नास्ति । ततो महत्येव प्रत्यूषे दास्याः पुत्रैः शकुनिलुब्धकैर्वनग्रहणकोलाहलेन प्रतिबोधितोऽस्मि । इयतेदानीमपि पीडा न किष्क्रामति । ततो गण्डस्योपरि पिण्डकः संवृत्तः । ह्यः किलास्मास्ववहीनेषु तत्र भवतो मृगानुसारेणाश्रमपदं प्रविष्टस्य तापसकन्यका शकुन्तला ममाधन्यतया दर्शिता । सांप्रतं नगरगमनाय मनः कथमपि न करोति । अद्य अपि तस्य तामेव चिन्तयतोऽक्ष्णोः प्रभातमासीत् । का गतिः । यावत्तं कृताचारपरिक्रमं पश्यामि । (इति परिक्रम्यावलोक्य च)प्.५४ एष बाणासनहस्ताभिर्यवनीभिर्वनपुष्पमालाधारिणीभिः परिवृत इत एवागछति प्रियवयस्यः । भवतु । अङ्गभङ्गविकल इव भूत्वा स्थास्यामि । यद्येवमपि नाम विश्रमं लभेय । (इति दण्डकाष्ठमवलम्ब्य स्थितः)
२.१<३    (ततः प्रविशति यथानिर्दिष्टपरिवारो राजा)

_________________________

२.१<१    राजा

*     कामं प्रिया न सुलभा मनस्तु तद्भावदर्शनाश्वासि ।
*     अकृतार्थेऽपि मनसिजे रतिमुभयप्रार्थना कुरुते  ॥ २.१ ॥

_________________________

२.२<१    (स्मितं कृत्वा) एवमात्माभिप्रायसंभावितेष्टजनचित्तवृत्तिः प्रार्थिता विडम्ब्यते ।प्.५६

*     स्निग्धं वीक्षितमन्यतोऽपि नयने यत्प्रेरयन्त्या तया
*     यातं यच्च नितम्बयोर्गुरुतया मन्दं विलासादिव ।
*     मा गा इत्युपरुद्धया यदपि सा सासूयमुक्ता सखी
*     सर्वं तत्किल मत्परायणमहो कामी स्वतां पश्यति  ॥ २.२ ॥

२.२>१    विदूषक  (तथास्थित एव) भो वयस्य न मे हस्तपादं प्रसरति तद्वान्मात्रेण जापयिष्यामि । जयतु जयतु भवान् ।

२.२>२    राजा  कुतोऽयं गात्रोपघातः ।

२.२>३    विदु  कुतः किल स्वयमक्ष्याकुलीकृत्याश्रुकारणं पृच्छसि ।

२.२>४    रा  न खल्ववगच्छामि ।

२.२>५    विदु  भो वयस्य यद्वेतसः कुब्जलीलां विडम्बयति तत्किमात्मनः प्रभावेण ननु नदीवेगस्य ।

२.२>६    रा  नदीवेगस्तत्र कारणम् ।

२.२>७    विदु  मम अपि भवान् ।

२.२>८    रा  कथमिव ।

२.२>९    विदु  एवं राजकार्याण्युज्झित्वैतादृश आकुलप्रदेशे वनचरवृत्तिना त्वया भवितव्यम् । यत्सत्यं प्रत्यहं श्वापदसमुत्सारणैः संक्षोभितसंधिबन्धानां मम गात्राणामनीशोऽस्मि संवृत्तः । तत्प्रसीद मे । एकाहमपि तावद्विश्रम्यताम् ।प्.५८

_________________________

२.३<१    राजा  (स्वगतम्) अयं चैवमाह । मम अपि काश्यपसुतामनुस्मृत्य मृगयाविक्लवं चेतः । कुतः

*     न नमयितुमधिज्यमस्मि शक्तो धनुरिदमाहितसायकं मृगेषु ।
*     सहवसतिमुपेत्य यैः प्रियायाः कृत इव मुग्धविलोकोपदेशः  ॥ २.३ ॥

२.३>१    विदु  (राज्ञो मुखं विलोक्य) अत्रभवान् किमपि हृदये कृत्वा मन्त्रयते । अरण्ये मया रुदितमासीत् ।प्.६०

२.३>२    रा  (सस्मितम्) किमन्यत् । अनतिक्रमणीयं मे सुहृद्वाक्यमिति स्थितोऽस्मि ।

२.३>३    विदु  चिरं जीव । (इति गन्तुमिछति)

२.३>४    रा  वयस्य तिष्ठ । सावशेषं मे वचः ।

२.३>५    विदु  आज्ञापयतु भवान् ।

२.३>६    रा  विश्रान्तेन भवता मम अप्येकस्मिन्ननायासे कर्मणि सहायेन भवितव्यम् ।

२.३>७    विदु  किं मोदकखादिकायाम् । तेन ह्ययं सुगृहीतः क्षणः ।

२.३>८    रा  यत्र वक्ष्यामि । कः कोऽत्र भोः ।
२.३>९    (प्रविश्य)

२.३>१०   दौवारिक  (प्रणम्य) आज्ञापयतु भर्त्ता ।

२.३>११   रा  रैवतक सेनापतिस्तावदाहूयताम् ।

२.३>१२   दौ  तथा । (इति निष्क्रम्य सेनापतिना सह पुनः प्रविश्य) एष आज्ञावचनोत्कण्ठो भर्तेतोदत्तदृष्टिरेव तिष्ठति । उपसर्पत्वार्यः ।

_________________________

२.४<१    सेएना  (राजानमवलोक्य) दृष्टदोषा अपि स्वामिनि मृगया केवलं गुण एव संवृत्ता । तथा हि देवः (प्.६२)

*     अनवरतधनुर्ज्यास्फालनक्रूरपूर्व रविकिरणसहिष्णु स्वेदलेशैरभिनम् ।
*     अपचितमपि गात्रं व्यायतत्वादलक्ष्यं गिरिचर इव नागः प्राणसारं बिभर्ति  ॥ २.४ ॥

२.४>१    (उपेत्य) जयतु जयतु स्वामी । गृहीतश्वापदमरण्यम् । किमन्यत्रावस्थीयते ।

२.४>२    राजा  मन्दोत्साहः कृतोऽस्मि मृगयापवादिना माधव्येन ।

२.४>३    सेनापति  (जनान्तिकम्) सखे स्थिरप्रतिबन्धो भव । अहं तावत्स्वामिनश्चित्तवृत्तिमनुवर्तिष्ये । (प्रकाशम्) प्रलपत्वेष वैधेयः । ननु प्रभुरेव निदर्शनम् ।
_________________________

*     मेदश्छेदकृशोदरं लघु भवत्युत्थानयोग्यं वपुः
*     सत्त्वानामपि लक्ष्यते विकृतिमच्चित्तं भयक्रोधयोः ।
*     उत्कर्षः स च धन्विनां यदिषवः सिध्यन्ति लक्ष्ये चले
*     मिथ्या एव व्यसनं वदन्ति मृगयामीदृग्विनोदः कुतः  ॥ २.५ ॥

२.५>१    विदु  अपेहि रे उत्साहहेतुक । अत्रभवान् प्रकृतिमापन्नः । त्वं तावदटवीतोऽटवीमाहिण्डमानो नरनासिकालोलुपस्य जीर्णऋक्षस्य कस्य अपि मुखे पतिष्यसि ।प्.६४

_________________________

२.६<१    रा  भद्र सेनापते आश्रमसंनिकृष्टे स्थिताः स्मः । अतस्ते वचो नाभिनन्दामि । अद्य तावत् ।

*     गाहन्तां महिषा निपानसलिलं शृङ्गैर्मुहुस्ताडितम्
*     छायाबद्धकदम्बकं मृगकुलं रोमन्थमभ्यस्यतु ।
*     विश्रब्धं क्रियतां वहारततिभिर्मुस्ताक्षतिः पल्वले
*     विश्रामं लभतामिदं च शिथितलज्याबन्धमस्मद्धनुः  ॥ २.६ ॥

२.६>१    सेनापति  यत्प्रभविष्णवे रोचते ।

_________________________

२.७<१    रा  तेन हि निवर्तय पूर्वगतान् वनग्राहिणः । यथा न मे सैनिकास्तपोवनमुपरुन्धन्ति तथा निषेद्धव्याः । पश्य ।

*     शमप्रधानेषु तपोधनेषु गूढं हि दातात्मकमस्ति तेजः ।
*     स्पर्शानुकूलेव सूर्यकान्तास्तदन्यतेजोऽभिभवाद्वमन्ति  ॥ २.७ ॥

२.७>१    सेना  यदाज्ञापयति स्वामी ।

२.७>२    विदु  विध्वंसतां ते उत्साहवृत्तान्तः ।
२.७>३    (निष्क्रान्तः सेनापतिः)प्.६६

२.७>४    राजा  (परिजनं विलोक्य) अपनयन्तु भवत्यो मृगयावेशम् । रैवतक त्वमपि स्वं नियोगमशून्यं कुरु ।

२.७>५    परिजन  यद्देव आज्ञापयति । (इति निष्क्रान्तः)

२.७>६    विदु  कृतं भवता निर्मक्षिकम् । सांप्रतमेतस्मिन् पादपछायाविरचितवितानसनाथे शिलातले निषीदतु भवान् यावदहमपि सुखासीनो भवामि ।

२.७>७    राजा  गच्छाग्रतः ।

२.७>८    विदु  एतु भवान् ।
२.७>९    (इत्युभौ परिक्रम्योपविष्टौ )

२.७>१०   रा  माधव्य अनवाप्तचक्षुः फलोऽसि । येन त्वया दर्शनीयं न दृष्टम् ।

२.७>११   विदु  ननु भवानग्रतो मे वर्तते ।

२.७>१२   रा  सर्वः कान्तमात्मीयं पश्यति । अहं तु तामाश्रमललामभूतां शकुन्तलामधिकृत्य ब्रवीमि ।प्.६८

२.७>१३   विदु  (स्वगतम्) भवतु । अस्यावसरं न दास्ये ।
२.७>१४   (प्रकाशम्) भो वयस्य ते तापसकन्यकाभ्यर्थनीया दृश्यते ।

_________________________

२.८<१    रा  सखे न परिहार्ये वस्तुनि पौरवाणां मनः प्रवर्तते ।

*     सुरयुवतिसंभवं किल मुनेरपत्यं तदुज्झिताधिगतम् ।
*     अर्कस्योपरि शिथिलं च्युतमिव नवमालिकाकुसुमम्  ॥ २.८ ॥

२.८>१    विदु  )विहस्य) यथा कस्य अपि पिण्डखर्जूरैरुद्वेजितस्य तिण्ड्याम् (तिन्तिण्याम्) अभिलाषो भवेत्तथा स्त्रीरत्नपरिभोगिणः भवत इयमभ्यर्थना ।

२.८>२    रा  न तावदेनां पश्यामि येनैवमवादीः ।प्.७०

२.८>३    विदु  तत्खलु रमणीयं यद्भवतोऽपि विस्मयमुत्पादयति ।

_________________________

२.९<१    रा  वयस्य किं बहुना ।

*     चित्रे निवेश्ये परिकल्पितसत्त्वयोगा
*     रूपोच्चयेन मनसा विधिना कृता नु ।
*     स्त्रीरत्नसृष्टिरपरा प्रतिभाति सा मे
*     धातुर्विभुत्वमनुचिन्त्य वपुश्च तस्याः  ॥ २.९ ॥

२.९>१    विदु  यद्येवं प्रत्यादेश इदानीं रूपवतीनाम् ।

_________________________

२.१०<१   रा  इदं च मे मनसि वर्तते ।

*     अनाघ्रातं पुष्पं किसलयमलूनं कररुहैरनाविद्धं रत्नं मधु नवमनास्वादितरसम् ।
*     अखण्डं पुष्यानां फलमिव च तद्रूपमनघं न जाने भोक्तारं कमिह समुपस्थास्यति विधिः  ॥ २.१० ॥

२.१०>१   विदु  तेन हि लघु परित्रायतामेनां भवान् । मा कस्य अपि तपस्विन इङ्गुदीतैरचिक्कणशीर्षस्य हस्ते पतिष्यति ।प्.७२

२.१०>२   रा  परवती खलु तत्रभवती । न च संनिहितोऽत्र गुरुजनः ।

२.१०>३   विदु  अथ भवन्तमन्तरेण कीदृशस्तस्या दृष्टिरागः ।

_________________________

२.११<१   राजा  निसर्गादेवाप्रगल्भस्तपस्विकन्याजनः । तथापि तु

*     अभिमुखे मयि संहृतमीक्षितं हसितमन्यनिमितकृतोदयम् ।
*     विनयवारितवृत्तिरतस्तया न विवृतो मदनो न च संवृतः  ॥ २.११ ॥

२.११>१   विदु  न खलु दृष्टमात्रस्य तवाङ्कं समारोहति ।

_________________________

२.१२<१   राजा  मिथः प्रस्थाने पुनः शालीनतया अपि काममाविष्कृतो भावस्तत्रभवत्या । तथा हि ।प्.७४

*     दर्भाङ्कुरेण चरणः क्षत इत्यखाण्डे तन्वी स्थिता कतिचिदेव पदानि गत्वा ।
*     आसीद्विवृत्तवदना च विमोचयन्ती शाखासु वल्कलमसक्तमपि द्रुमाणाम्  ॥ २.१२ ॥

२.१२>१   विदु  तेन हि गृहीतपाथेयो भव । कृतं त्वयोपवनं तपोवनमिति पश्यामि ।

२.१२>२   रा  सखे तपस्विभिः कैश्चित्परिज्ञातोऽस्मि । चिन्तय तावत्केनापदेशेन पुनराश्रमपदं गच्छामः ।

२.१२>३   विदु  कोऽपरोऽपदेशो युष्माकं राज्ञाम् । नीवारषष्ठभागमस्माकमुपहरन्त्विति ।

_________________________

२.१३<१   रा  मूर्ख अन्यमेव भागधेयमेते तपस्विनो निर्वपन्ति यो रत्नराशीनपि विहायाभिनन्द्यते । पश्य ।

*     यदुत्तिष्ठति वर्णेभ्यो नृपाणां क्षयि तत्फलम् ।
*     तपःषड्भागमक्षय्यं ददत्यारण्यका हि नः  ॥ २.१३ ॥

२.१३>१   (नेपथ्ये)
२.१३>२   हन्त सिद्धार्थौ स्वः ।

२.१३>३   रा  (कर्णं दत्त्वा) अये धीरप्रशान्तस्वरैस्तपस्विभिर्भवितव्यम् ।
२.१३>४   (प्रविश्य)प्.७६
२.१३>५   जयतु जयतु भर्ता । एतौ द्वौ ऋषिकुमारौ प्रतीहारभूमिमुपस्थितौ ।

२.१३>६   राजा  तेन ह्यविलम्बितं प्रवेशय तौ ।

२.१३>७   दौवारिक  एष प्रवेशयामि । (इति निष्क्रम्य र्षिकुमाराभ्यां सह प्रविश्य)
२.१३>८   (उभौ राजानं विलोकयतः)

_________________________

२.१४<१   प्रथमः  अहो दीप्तिमतोऽपि विश्वसनीयतयास्य वपुषः । अथवा उपपन्नमेतदस्मिन्नृषिभ्यो नातिभिन्ने राजनि । कुतः

*     अध्याक्रान्ता वसतिरमुना अप्याश्रमे सर्वभोग्ये
*     रक्षायोगादयमपि तपः प्रत्यहं संचिनोति ।
*     अस्यापि द्यां स्पृशति वशिनश्चारणद्वन्द्वगीतः
*     पुण्यःशब्दो मुनिरिति मुहुह्ः केवलं राजपूर्वः  ॥ २.१४ ॥

२.१४>१   द्वितीयः  गौतम अयं स बलभित्सखो दुष्यन्तः ।

२.१४>२   प्रथम  अथ किम् ।

_________________________

२.१५<१   द्वितीयह्ः  तेन हि

*     नैतच्चित्रं यदयमुदधिश्यामसीमां धरित्रीमेकः कृत्स्नां नगरपरिघप्रांशुबाहुर्भुनक्ति ।प्.७८
*     आशंसन्ते समितिषु सुरा बद्धवैरा हि दैत्यैरस्याधिज्ये धनुषि विजयं पौरुहूते च वज्रे  ॥ २.१५ ॥

२.१५>१   उभौ  (उपगम्य) विजयस्व राजन् ।
२.१५>२   रा  (आसनादुत्थाय) अभिवादये भवन्तौ ।

२.१५>३   उभौ  स्वस्ति भवते । (इति फलान्युपहरतः)

२.१५>४   रा  (सप्रणामं परिगृह्य) आज्ञापयितुमिच्छामि ।

२.१५>५   उभौ  विदितो भवानाश्रमसदामिहस्थः । तेन भवन्तं प्रार्थयन्ते ।

२.१५>६   रा  किमाज्ञापयन्ति ।

२.१५>७   उभौ  तत्रभवतः कण्वस्य महर्षेरसांनिध्याद्रक्षांसि नेष्टिविघ्नमुत्पादयन्ति । तत्कतिपयरात्रं सारथिद्वितीयेन भवता सनाथीक्रियतामाश्रम इति ।

२.१५>८   रा  अनुगृहीतोऽस्मि ।

२.१५>९   विदु  (अपवार्य) एषा इदानीमनुकूला तेऽभ्यर्थना ।

२.१५>१०  रा  (स्मितं कृत्वा) रैवतक मद्वचनादुच्यतां सारथिः । सबाणासनं रथमुपस्थापय इति ।

२.१५>११  दौ  यद्देव आज्ञापयति । (इति निष्क्रान्तः)

_________________________

२.१६<१   उभौ  (सहर्षम्)

*     अनुकारिणि पूर्वेषां युक्तरूपमिदं त्वयि ।
*     आपन्नाभयसत्रेषु दीक्षिताः खलु पौरवाः  ॥ २.१६ ॥प्.८०

२.१६>१   रा  (सप्रणामम्) गच्छतां पुरो भवन्तौ । अहमप्यनुपदमागत एव ।

२.१६>२   उभौ  विजयस्व (इति निष्क्रान्तौ)

२.१६>३   रा  माधव्य अप्यस्ति शकुन्तलादर्शने कुतूहलम् ।

२.१६>४   विदु  प्रथमं सपरिवाहमासीत् । इदानीं राक्षसवृत्तान्तेन बिन्दुरपि नावशेषितः ।

२.१६>५   रा  मा भैषीः । ननु मत्समीपे वर्तिष्यसे ।

२.१६>६   विदु  एष राक्षसाद्रक्षितोऽस्मि ।
२.१६>७   (प्रविश्य)

२.१६>८   दौ  सज्जो रथो भर्तुर्विजयप्रस्थानमपेक्षते । एष पुनर्नगराद्देवीनां ज्ञप्तिहरः करभक आगतः

२.१६>९   रा  (सादरम्) इमम्बाभिः प्रेषितः ।

२.१६>१०  दौ  अथ किम् ।

२.१६>११  रा  ननु प्रवेश्यताम् ।

२.१६>१२  दौ  तथा । (इति निष्क्रम्य करभकेण सह प्रविश्य) एष भर्ता । उपसर्प ।

२.१६>१३  करभक  जयतु जयतु भर्ता । देव्याज्ञापयति । आगामिनि चतुर्थदिवसे प्रवृत्तपारणो मे उपवासो भविष्यति । तत्र दीर्घायुषावश्यं संभावनीयेति ।

२.१६>१४  रा  इतस्तपस्विकार्यम् । इतो गुरुजनाज्ञा । द्वयमप्यनतिक्रमणीयम् । किमत्र प्रतिविधेयम् ।प्.८२

२.१६>१५  विदु  त्रिशङ्कुरिवान्तरा तिष्ठ ।

_________________________

२.१७<१   रा  सत्यमाकुलीभूतोऽस्मि ।

*     कृत्ययोर्भिन्नदेशत्वाद्द्वैधीभवति मे मनः ।
*     पुरः पतिहतं शैले स्रोतः स्रोतोवहो यथा  ॥ २.१७ ॥

२.१७>१   (विचिन्त्य) सखे त्वमम्बया पुत्र इति प्रतिगृहीतः । अतो भवानितः प्रतिनिवृत्य तपस्विकार्यव्यग्रमानसं मामावेद्य तत्रभवतीनां पुत्रकृत्यमनुष्ठातुमर्हति ।

२.१७>२   विदु  न खलु मां रक्षोभीरुकं गणयसि ।

२.१७>३   रा  (सस्मितम्) कथमेतद्भवति संभाव्यते ।

२.१७>४   विदु  यथा राजानुजेन गन्तव्यं तथा गच्छामि ।

२.१७>५   रा  ननु तपोवनोपरोधः परिहरणीय इति सर्वानानुयात्रिकांस्त्वयैव सह प्रस्थापयामि ।

२.१७>६   विदु  (सगर्वम्) तेन हि युवराजोऽस्मीदानीं संवृत्तः ।

२.१७>७   रा  (स्वगतम्) चपलोऽयं बटुः । कदाचिदस्मत्प्रार्थनामन्तःपुरेभ्यः कथयेत् । भवतु । एनमेवं वक्ष्ये । (विदूषकं हस्ते गृहीत्वा । प्रकाशम्) वयस्य ऋषिगौरवादाश्रमं गच्छामि । न खलु सत्यमेव तापसकन्यकायां ममाभिलाषः । पश्य ।
_________________________

*     क्व वयं क्व परोक्षमन्मथो मृगशावैः सममेधितो जनः ।
*     परिहासविजल्पितं सखे परमार्थेन न गृह्यतां वचः  ॥ २.१८ ॥

२.१८>१   विदु  अथ किम् ।
२.१८>२   (इति निष्क्रान्ताः सर्वे)

इति द्वितीयोऽङ्कः ।


**************************************************************************



तृतीयोऽङ्कः

३.१<१    (ततः प्रविशति कुशानादाय यजमानशिष्यः)

_________________________

३.१<१    शिष्य  अहो महानुभावः पार्थिवो दुष्यन्तः । यत्प्रविष्टमात्र एवाश्रमं तत्रभवति निरुपद्रवाणि नः कर्माणि संवृत्तानि ।

*     का कथा बाणसंधाने ज्याशब्देनैव दूरतः ।
*     हुंकारेणेव धनुषः स हि विघ्नानपोहति  ॥ ३.१ ॥

३.१>१    यावदिमान् वेदिसंस्तरणार्थं दर्भानृत्विग्भ्य उपहरामि । (परिक्रम्यावलोक्य च । आकाशे) प्रियंवदे कस्य इदमुशीरानुलेपनं मृणालवन्ति च नलिनीपत्राणि नीयन्ते । (श्रुतिमभिनीय) किं ब्रवीषि । आतपलङ्घनाद्बलवदस्वस्था शकुन्तला तस्याः शरीरनिर्वापणायेति ।
३.१>२    तर्हि यत्नादुपचर्यताम् । सा खलु भगवतः कण्वस्य कुलपतेरुच्छ्वसितम् । अहमपि तावद्वैतानिकं शान्त्युदकमस्यै गौतमीहस्ते विसर्जयिष्यामि ।
३.१>३    (इति निष्क्रान्तः)
३.१>४    विष्कम्भकः ।
३.१>५    (ततः प्रविशति कामयमानावस्थो राजा)

३.१>६    राजा  (सचिन्तं निःश्वस्य) प्.८४
_________________________

*     जाने तपसो वीर्यं सा बाला परवतीति मे विदितम् ।
*     अलमस्मि ततो हृदयं तथापि नेदं निवर्तयितुम्  ॥ ३.२ ॥

३.२>१    (मदनबाधां निरूप्य) भगवन् कुसुमायुध त्वया चन्द्रमसा च विश्वसनीयाभ्यामतिसंधीयते कामिजनसार्थः । कुतः ।
_________________________

*     तव कुसुमशरत्वं शीतरश्मित्वमिन्दोर्
*     द्वयमिदमयथार्थं दृश्यते मद्विधेषु ।
*     विसृजति हिमगर्भैरग्निमिन्दुर्मयूखैस्
*     त्वमपि कुसुमबाणान् वज्रसारीकरोषि  ॥ ३.३ ॥

३.३>१    अथवा ।

*     अद्य अपि नूनं हरकोपवह्निनस्त्वयि ज्वलत्यौर्व इवाम्बुराशौ ।
*     त्वमन्यथा मन्मथ मद्विधानां भस्मावशेषः कथमित्थमुष्णः  ॥ ३.३  ॥ प्.८८

_________________________

*     अनिशमपि मकरकेतुर्मनओर्रुजमावहन्नभिमतो मे ।
*     यदि मदिरायतनयनां तामधिकृत्य प्रहरतीति  ॥ ३.४ ॥

३.४>१    (सखेदं परिक्रम्य) क्व नु खलु संस्थिते कर्मणि सदस्यैरनुज्ञातः खिन्नमात्मानं विनोदयामि ।
३.४>२    (निःश्वस्य) किं नु खलु मे प्रियादर्शनादृते शरणमन्यत् ।
३.४>३    यावदेनामन्विष्यामि । (सूर्यमवलोक्य) इमामुग्रातपवेलां प्रायेण लतावलयवत्सु मालिनीतीरेषु ससखीजना शकुन्तला गमयति ।
३.४>४    तत्रैव तावद्गच्छामि । (परिक्रम्य संस्पर्शं रूपयित्वा) अहो प्रवातसुभगोऽयमुद्देशः ।
_________________________

*     शक्यमरविन्दसुरभिः कणवाही मालिनीतरङ्गाणाम् ।
*     अङ्गैरनङ्गतप्तैरविरलमालिङ्गितुं पवनः  ॥ ३.५ ॥

३.५>५    (परिक्रम्यावलोक्य च) अस्मिन् वेतसपरिक्षिप्ते लतामण्डपे संनिहितया शकुन्तलया भवितव्यम् । तथा हि ।
_________________________

*     अब्न्युन्नता पुरस्तादवगाढा जघनगौरवात्पश्चात् ।
*     द्वारेऽस्य पाण्डुसिकते पदपङ्क्तिर्दृश्यतेऽभिनवा  ॥ ३.६ ॥

३.६>१    यावद्विटपान्तरेणावलोकयामि । (परिक्रम्य तथा कृत्वा । सहर्षम्) अये लब्धं नेत्रनिर्वाणम् ।
३.६>२    एषा मे मनोरथप्रियतमा सकुसुमास्तरणं शिलापट्टमधिशयाना सखीभ्यामन्वास्यते । भवतु ।श्रोष्याम्यासां विश्रम्भकथितानि । (इति विलोकयन् स्थितः)
३.६>३    (ततः प्रविशति यथोक्तव्यापारा सह सखीभ्यां शकुन्तला) प्.९०

३.६>४    सख्यौ  (उपवीज्य । सस्नेहम्) हला शकुन्तरे अपि सुखयति नलिनीपत्रवातः ।

३.६>५    शकु  किं वीजयतो मां सख्यौ ।
३.६>६    (सख्यौ विषादं नाटयित्वा परस्परमवलोकयतः)

_________________________

३.७<१    राजा  बलवदस्वस्थशरीरा शकुन्तला दृश्यते ।
३.७<२    (सवितर्कम्) तत्किमयमातपदोषः स्यादुत यथा मे मनसि वर्तते । (साभिलाषं निर्वर्ण्य) अथ वा कृतं संदेहेन ।

*     स्तनन्यस्तोशीरं प्रशिथिलमृणालैकवलयम्
*     प्रियायाः साबाधं किमपि कमनीयं वपुरिदम् ।
*     समस्तापः कामं मनसिजनिदाघप्रसरयोर्
*     न तु ग्रीष्मस्यैवं सुभगमपराधं युवतिषु  ॥ ३.७ ॥ प्.९२

३.७>७    प्रियंवदा  (जनान्तिकम्) अनसूये तस्य राजर्षेः प्रथमदर्शनारभ्य पर्युत्सुकेव शकुन्तला । किं नु खल्वस्यास्तन्निमित्तोऽयमातङ्को भवेत् ।

३.७>८    अन  सखि मम अपीदृश्याशङ्का हृदयस्य । भवतु । प्रवक्ष्यामि तावदेनाम् (प्रकाशम्) । सखि प्रष्टव्यासि किमपि । बलवान् खलु ते संतापः ।

३.७>९    शकु  (पूर्वार्धेन शयनादुत्थाय) हला किं वक्तुकामासि ।

३.७>१०   अन  हला शकुन्तले अनभ्यन्तरे खल्वावां मदनगतस्य वृत्तान्तस्य । किं तु यादृशीतिहासबन्धेषु कामयमानानामवस्था श्रूयते तादृशीं तव पश्यामि ।
३.७>११   कथय किं निमित्तं संतापः । विकारं खलु परमार्थतोऽज्ञात्वानारम्भप्रतीकारस्य ।

३.७>१२   राजा  अनसूयामप्यनुगतो मदीयस्तर्कः । न हि स्वामिप्रायेण मे दर्शनम् ।

३.७>१३   शकु  (आत्मगतम्) बलवान् खलु मेऽभिनिवेशः । इदानीमपि सहसैतयोर्न शक्नोमि निवेदयितुम् ।प्.९४

३.७>१४   प्रियंवदा  सखि शकुन्तले सुष्ठु एषा भणति । किमात्मन आतङ्कमुपेक्षसे । अनुदिवसं खलु परिहीयसेऽङ्गैः । केवलं लावण्यमयी छाया त्वां न मुञ्चति ।

_________________________

३.८<१    राजा  अवितथमाह प्रियंवदा । तथा हि

*     क्षामक्षामकपोलमाननमुरः काठिन्यमुक्तस्तनम्
*     मध्यः क्लान्ततरः प्रकामविनतावंसौ छविः पाण्डुरा ।
*     शोच्या च प्रियदर्शना च मदनक्लिष्टेयमालक्ष्यते
*     पत्राणामिव शोषणेन मरुता स्पृष्टा लता माधवी  ॥ ३.८ ॥

३.८>१    शकु  सखि कस्य वान्यस्य कथयिष्यामि । किंत्वायासयित्रीदानीं वां भविष्यामि ।

३.८>२    उभे  अत एव खलु निर्बन्ध । स्निग्धजनसंविभक्तं हि दुःखं सह्यवेदनं भवति । प्.९६

_________________________

३.९<१    राजा

*     पृष्टा जनेन समदुःखसुखेन बाला
*     नेयं न वक्ष्यति मनोगतमाधिहेतुम् ।
*     दृष्टो विवृत्य बहुशोऽप्यनया सतृष्णम्
*     अत्रान्तरे श्रवणकातरतां गतोऽस्मि  ॥ ३.९ ॥

३.९>३    शकु  सखि यतःप्रभृति मम दर्शनपथमागतः स तपोवनरक्षिता राजर्षिः (इत्यर्थोक्ते लजां नाटयति)

३.९>४    उभे  कथयतु प्रियसखी ।

३.९>५    शकु  तत आरभ्य तद्गतेनाभिलाषेण एतदवस्थास्मि संवृत्ता ।

_________________________

३.१०<१   राजा  (सहर्षम्) श्रुतं श्रोतव्यम् ।

*     स्मर एव तापहेतुर्निर्वापयिता स एव मे जातः ।
*     दिवस इवाभ्रश्यामस्तपात्यये जीवलोकस्य  ॥ ३.१० ॥प्.९८

३.१०>१   शकु  तद्यदि वामनुमतं तथा वर्तेथां यथा तस्य राजर्षेरनुकम्पनीया भवामि । अन्यथावश्यं सिञ्चत मे तिलोदकम् ।

३.१०>२   राजा  संशयछेदि वचनम् ।

३.१०>३   प्रियंवदा  (जनान्तिकम्) अनसूये दूरगतमन्मथाक्षमेयं कालहरणस्य ।
३.१०>४   यस्मिन् बद्धभावैषा स ललामभूतः पौरवाणाम् । तद्युक्तमस्या अभिलाषोऽभिनन्दितुम् ।

३.१०>५   अन  तथा यथा भणसि ।

३.१०>६   प्रि  (प्रकाशम्) सखि दिष्ट्यानुरूपस्तेऽभिनिवेशः । सागरमुज्झित्वा कुत्र वा महानद्यवतरति । क इदानीं सहकारमन्तरेणातिमुक्तलतां पल्लवितां सहते ।

३.१०>७   राजा  किमत्र चित्रं यदि विशाखे शशाङ्कलेखामनुवर्तेते ।

३.१०>८   अन  कः पुनरुपायो भवेद्येनाविलम्बितं निभृतं च सख्या मनोरथं संपादयावः ।

३.१०>९   प्रि  निभृतमिति चिन्तनीयं भवेत् । शीघ्रमिति सुकरम् ।

३.१०>१०  अन  कथमिव ।प्.१००।

३.१०>११  प्रि  ननु स राजर्षिरस्यां स्निग्धदृष्ट्या सूचिताभिलाष एतान् दिवसान् प्रजागरकृशो लक्ष्यते ।

_________________________

३.११<१   राजा  सत्यमित्थं भूत एवास्मि । तथा हि

*     इदमशिशिरैरन्तस्तापाद्विवर्णमणीकृतम्
*     निशि निशि भुजन्यस्तापाङ्गप्रसारिभिरश्रुभिः ।
*     अलभिलुलितज्याघाताङ्कं मुहुर्मणिबन्धनात्
*     कनकवलयं स्रस्तं स्रस्तं मया प्रतिसार्यते  ॥ ३.११ ॥

३.११>१२  प्रि  (विचिन्त्य) हला मदनलेखोऽस्य क्रियतां तं सुमनोगोपितं कृत्वा देवप्रसादस्यापदेशेन तस्य हस्तं प्रापयिष्यामि ।

३.११>१३  अन  रोचते मे सुकुमारः प्रयोगः किं वा शकुन्तला भणति ।

३.११>१४  शकु  किं नियोगो वां विकल्प्यते ।

३.११>१५  प्रि  तेन ह्यात्मन उपन्यासपूर्वं चिन्तय तावत्किमपि ललितपदबन्धनम् ।

३.११>१६  शकु  हला चिन्तयाम्यहम् । अवधीरणाभीरुकं पुनर्वेपते मे हृदयम् । प्.१०२

_________________________

३.१२<१   राजा  (सहर्षम्)

*     अयं स ते तिष्ठति संगमोत्सुको
*     विशङ्कसे भीरु यतोऽवधीरणाम् ।
*     लभेत वा प्रार्थयिता न वा श्रियम्
*     श्रिया दुरापः कथमीप्सितो भवेत् ॥ ३.१२ ॥

३.१२>१   सख्यौ  अयि आत्मगुणावमानिनि क इदानीं शरीरनिर्वापयित्री शारदीं ज्योत्स्नां पटान्तेन वारयति ।

३.१२>२   शकु  (सस्मितम्) नियोजितेदानीमस्मि । (इत्युपविष्टां चिन्तयति)

_________________________

३.१३<१   राजा  स्थाने खलु विस्मृत+निमेषेण चक्षुषा प्रियामवलोकयामि । यतः

*     उन्नमितैकभ्रूलतमाननमस्याः पदानि रचयन्त्याः ।
*     कण्टकितेन प्रथयति मयनुरागं कपोलेन  ॥ ३.१३ ॥

३.१३>३   शकु  हला चिन्तितं मया गीतवस्तु । असंनिहितानि पुनर्लेखनसाधनानि ।

३.१३>४   प्रि  एतस्मिञ्शुकोदरसुकुमारे नलिनीपत्रे नखैर्निक्षिप्तवर्णं कुरु ।प्.१०४

३.१३>५   शकु  (यथोक्तं रूपयित्वा) हला शृणुतमिदानीं संगतार्थं न वेति ।

३.१३>६   उभे  अवहिते स्वः ।

_________________________

३.१४<१   शकु  (वाचयति)

*     तव न जाने हृदयं मम पुनः कामो दिवा अपि रात्रावपि ।
*     निर्घृण तपति बलीयस्त्वयि वृत्तमनोरथाया अङ्गानि  ॥ ३.१४ ॥

_________________________

३.१५<१   राजा  (सहसोपसृत्य)

*     तपति तनुगात्रि मदनस्त्वामनिशं मां पुनर्दहत्येव ।
*     ग्लपयति यथा शशाङ्कं न तथा हि कुमुद्वतीं दिवसः  ॥ ३.१५ ॥

३.१५>१   सख्यौ  (विलोक्य सहर्षमुत्थाय) स्वागतमविलम्बिनो मनोरथस्य ।
३.१५>२   (शकुन्तलाभ्युत्थातुमिच्छति)

_________________________

३.१६<१   राजा  अलमलमायासेन । प्.१०६

*     संदष्टसुकुमशयनान्याशुक्तान्तबिसभङ्गसुरभीणि ।
*     गुरुपरितापानि न ते गात्राण्युपचारमर्हन्ति  ॥ ३.१६ ॥

३.१६>१   अन  इतः शिलातलैकदेशमलंकरोतु वयस्यः ।
३.१६>२   (राजोपविशति । शकुन्तला सलज्जा तिष्ठति)

३.१६>३   प्रि  द्वयोरपि युवयोरन्योन्यानुरागः प्रत्यक्षः । सखीस्नेहः पुनर्मां पुनरुक्तवादिनीं करोति ।

३.१६>४   राजा  भद्रे नैतत्पर्हार्यम् । विवक्षितं ह्यनुक्तमनुतापं जनयति ।

३.१६>५   प्रि  आपन्नस्य विषयनिवासिनो जनस्यार्तिहरेण राज्ञा भवितव्यमित्येष वो धर्मः ।

३.१६>६   राजा  नास्मात्परम् ।

३.१६>७   प्रि  तेन हीयमावयोः प्रियसखी त्वामुद्दिश्य इदमवस्थान्तरं भगवता मदनेनारोपिता । तदर्हस्यभ्युपपत्त्या जीवितमस्या अवलम्बितुम् ।

३.१६>८   राजा  भद्रे साधारणोऽयं प्रणयः । सर्वथानुगृहीतोऽस्मि ।

३.१६>९   शकुन्तला  (प्रियंवदामवलोक्य) हला किमन्तःपुरविरहपर्युत्सुकस्य राजर्षेरुपरोधेन ।

_________________________

३.१७<१   राजा  सुन्दरि (प्.१०८)

*     इदमनन्यपरायणमन्यथा हृदयसंनिहिते हृदयं मम ।
*     यदि समर्थयसे मदिरेक्षणे मदनबाणहतोऽस्मि हतः पुनः  ॥ ३.१७ ॥

३.१७>१   अन  वयस्य बहुवल्लभा राजानः श्रूयन्ते । यथा नौ प्रियसखी बन्धुजनशोचनीया न भवति तथा निर्वाहय ।

_________________________

३.१८<१   राजा  भद्रे किं बहुना

*     परिग्रहबहुत्वेऽपि द्वे प्रतिष्ठे कुलस्य मे ।
*     समुद्ररसना चोर्वी सखी च युवयोरियम्  ॥ ३.१८ ॥

३.१८>१   उभे  निर्वृते स्वः ।

३.१८>२   प्रि  (सदृष्टिक्षेपम्) अनसूये एष इतोदत्तदृष्टिरुत्सुको मृगपोतको मातरमन्विष्यति । एहि । संयोजयाव एनम् । (इत्युभे प्रस्थिते)

३.१८>३   शकु  हला अशरणास्मि । अन्यतरा युवयोरागच्छतु ।

३.१८>४   उभे  पृथिव्याः यः शरणं स तव समीपे वर्तते । (इति निष्क्रान्ते)

३.१८>५   शकु  कथं गते एव ।

_________________________

३.१९<१   राजा  अलमावेगेन । नन्वयमाराधयिता जनस्तव समीपे वर्तते ।

*     किं शीतलैः क्लमविनोदिभिरार्द्रवातान्
*     सञ्चारयामि नलिनीदलतालवृन्तैः ।
*     अङ्के निधाय करभोरु यथासुखं ते
*     संवाहयामि चरणावुत पद्मतांरौ  ॥ ३.१९ ॥

३.१९>१   शकु  न माननीयेष्वात्मानमपराधयिष्ये । (इत्युत्थाय गन्तुमिच्छति)

_________________________

३.२०<१   राजा  सुन्दरि अनिर्वाणो दिवसः इयं च ते शरीरावस्था ।

*     उत्सृज्य कुसुमशयनं नलिनीदलकल्पितस्तनावरणम् ।
*     कथमातपे गमिष्यसि परिबाधापेलवैरङ्गैः  ॥ ३.२० ॥

३.२०>१   (इति बलादेनां निवर्तयति)

३.२०>२   शकु  पौरव रक्ष विनयम् । मदनसंतप्ता अपि न खल्वात्मनः प्रभवामि ।

_________________________

३.२१<१   राजा  भीरु अलं गुरुजनभयेन । दृष्ट्वा ते विदितधर्मा तत्रभवान्नात्र दोषं ग्रहीष्यति कुलपतिः । पश्य ।प्.११२

*     गान्धर्वेण विवाहेन बह्व्यो राजर्षिकन्यकाः ।
*     श्रूयन्ते परिणीतास्ताः पितृभिश्चाभिनन्दिताः  ॥ ३.२१ ॥


३.२१>१   शकु  मुञ्च तावन्माम् । भूयोऽपि सखीजनमनुमानयिष्ये ।

३.२१>२   राजा  भवतु । मोक्ष्यामि ।

३.२१>३   शकु  कदा ।

_________________________

३.२२<१*   राजा

*     अपरिक्षतकोमलस्य यावत्कुसुमस्येव नवस्य षट्पदेन ।
*     अधरस्य पिपासता मया ते सदयं सुन्दरि गृह्यते रसोऽस्य  ॥ ३.२२ ॥

३.२२>१   (इति मुखमस्याः समुन्नमयितुमिच्छति । शकुन्तला परिहरति नाट्येन)

३.२२>२   (नेपथ्ये)
३.२२>३   चक्रवाकवधुके आमन्त्रयस्व सहचरम् । उपस्थिता रजनी ।

३.२२>४   शकु  (ससंभ्रमम्) पौरव असंशयं मम शरीरवृत्तान्तोपलम्भायार्या गौतमी इत एवागच्छति । तद्विटपान्तरितो भव ।

३.२२>५   राजा  तथा । (इत्यात्मानमावृत्य तिष्ठति)
३.२२>६   (ततः प्रविशति पात्रहस्ता गौतमी सख्यौ च)

३.२२>७   सख्यौ  इत इत आर्या गौतमी ।

३.२२>८   गौतमी  (शकुन्तलामुपेत्य) जाते अपि लघुसंतापानि तेऽङ्गानि ।प्.११४

३.२२>९   शकु  आर्ये अस्ति मे विशेषः ।

३.२२>१०  गौतमी  अनेन दर्भोदकेन निराबाधमेव ते शरीरं भविष्यति । (शिरसि शकुतलामभ्युक्ष्य) वत्से परिणतो दिवसः । एहि उटजमेव गच्छामः । (इति प्रस्थिताः)

३.२२>११  शकु  (आत्मगतम्) हृदय प्र्थममेव सुखोपनते मनोरथे कातरभावं न मुञ्चसि । सानुशयविघटितस्य कथं ते सांप्रतं संतापः । (पदान्तरे स्थित्वा । प्रकाशम्) लतावलय संतापहारक आमन्त्रये त्वां भूयोऽपि परिभोगाय । (इति दुःखेन निष्क्रान्ता शकुन्तला सहेतराभिः)

_________________________

३.२३<१   राजा  (पूर्वस्थानमुपेत्य । सनिःश्वासम्) अहो विघ्नवत्यः प्राथितार्थसिद्धयः । महा हि

*     मुहुरङ्गुलिसंवृताधरौष्ठं प्रतिषेधाक्षरविक्लवाभिरामम् ।
*     मुखमंसविवर्ति पक्ष्मलाक्ष्याः कथमप्युन्नमितं न चुम्बितं तु  ॥ ३.२३ ॥

३.२३>१   क्व नु खलु संप्रति गच्छामि । अथवा इहैव प्रियापरिभुक्तमुक्ते लतावलये मुहूर्तं स्थास्यामि ।
३.२३>२   (सर्वतोऽवलोक्य)प्.११६

_________________________

*     तस्याः पुष्पमयी शरीरलुलिता शय्या शिलायामियम्
*     क्लान्तो मन्मथलेख एष नलिनीपत्रे नखैरर्पितः ।
*     हस्ताद्भ्रष्टमिदं बिसाभरणमित्यासज्यमानेक्षणो
*     निर्गन्तुं सहसा न वेतसगृहाच्छक्नोमि शून्यादपि  ॥ ३.२४ ॥

_________________________

३.२५<१   (आकाशे) राजन्

*     सायंतने सदनकर्मणि संप्रवृत्ते
*     वेदिं हुताशनवतीं परितः प्रयस्ताः ।
*     छायाश्चरन्ति बहुधा भयमादधानाः
*     संध्यापयोदकपिशाः पिशिताशनानाम्  ॥ ३.२५ ॥

३.२५>१   राजा  अयमहमागच्छामि । (इति निष्क्रान्तः)

तृतीयोऽङ्कः ।प्.११८


**************************************************************************



चतुर्थोऽध्यायः ।

४.१<१    (ततः प्रविशतः कुसुमावचयं नाटयन्त्यौ सख्यौ ।

४.१<२    अन  हला प्रियंवदे यद्यपि गान्धर्वेण विधिना निर्वृत्तकल्याणा शकुन्तलानुरूपभर्तृगामिनी संवृत्तेति निर्वृतं मे हृदयं तथाप्येतावच्चिन्तनीयम् ।

४.१<३    प्रि  कथमिव ।प्.११८

४.१<४    अन  अद्य स राजर्षिरिष्टिं परिसमाप्य+ऋषिभिर्विसर्जित आत्मनो नगरं प्रविश्यान्तःपुरसमागत इतो+गतं वृत्तान्तं स्मरति वा न वेति ।

४.१<५    प्रि  विस्रब्धा भव । न तादृशा आकृतिविशेषा गुणविरोधिनो भवन्ति । तात इदानीमिमं वृत्तान्तं श्रुत्वा न जाने किं प्रतिपत्स्यत इति ।

४.१<६    अन  यथाहं पश्यामि तथा तस्यानुमतं भवेत् ।

४.१<७    प्रि  कथमिव ।

४.१<८    अन  गुणवते कन्यका प्रतिपादनीया इत्ययं तावत्प्रथमः संकल्पः । तं यदि दैवमेव संपादयति नन्वप्रयासेन कृतार्थो गुरुजनः ।

४.१<९    प्रि  (पुष्पभाजनं विलोक्य) सखि अवचितानि बलिकर्मपर्याप्तानि कुसुमानि ।प्.१२२

४.१<१०   अन  ननु सख्याः शकुन्तलायाः सौभाग्यदेवतार्चनीया ।

४.१<११   प्रि  युज्यते । (इति तदेव कर्माभिनयतः)
४.१<१२   (नेपथ्ये)
४.१<१३   अयमहं भोः ।

४.१<१४   अन  (कर्णं दत्त्वा) सखि अतिथीनामिव निवेदितम् ।

४.१<१५   प्रि  ननूटजसंनिहिता शकुन्तला ।

_________________________

४.१<१    अन  अद्य पुनर्हृदयेनासंनिहिता । अलमेतावद्भिः कुसुमैः । (इति प्रस्थिते) (नेपथ्ये)
४.१<२    आः अतिथिपरिभाविनि

*     विचिन्तयन्ती यमनन्यमानसा
*     तपोधनं वेत्सि न मामुपस्थितम् ।
*     स्मरिष्यति त्वां न स बोधितोऽपि सन्
*     कथां प्रमत्तः प्रथमं कृतामिव  ॥ ४.१ ॥प्.१२२

४.१>२    प्रि  हा धिग्घा धिक् । अप्रियमेव संवृत्तम् । कस्मिन्नपि पूजार्हेऽपराद्धा शून्यहृदया शकुन्तला । (पुरोऽवलोक्य)
४.१>३    न खलु यस्मिन् कस्मिन्नपि । एष दुर्वासाः सुलभकोपो महर्षिः । तथा शप्त्वा वेगबलोत्फुल्लया दुर्वारया गत्या प्रतिनिवृत्तः ।

४.१>४    अन  कोऽन्यो हुतवहाद्दग्धुं प्रभवति । गच्छ । पादयोः प्रणम्य निवर्तय एनं यावदहमर्घोदकमुपकल्पयामि ।

४.१>५    प्रि  तथा (इति निष्क्रान्ता)

४.१>६    अन  (पदान्तरे स्खलितं निरूप्य) अहो आवेगस्खलितया गत्या प्रभ्रष्टं ममाग्रहस्तात्पुष्पभाजनम् । (इति पुष्पोच्चयं रूपयति)
४.१>७    (प्रविश्य)

४.१>८    प्रि  सखि प्रकृतिवक्रः स कस्यानुनयं प्रतिगृह्णाति । किमपि पुनः सानुक्रोशः कृतः ।

४.१>९    अन  (सस्मितम्+तस्मिन् बह्वेतदपि । कथय ।

४.१>१०   प्रि  यदा निवर्तितुं नेच्छति तदा विज्ञापितो मया ।
४.१>११   भगवन् प्रथम इति प्रेक्ष्याविज्ञाततपःप्रभावस्य दुहितृजनस्य भगवतैकोऽपराधो मर्षयितव्य इति ।प्.१२४

४.१>१२   अन  ततस्ततः ।

४.१>१३   प्रि  ततो न मे वचनमन्यथा+भवितुमर्हति किं त्वभिज्ञानाभरणदर्शनेन शापो निवर्तिष्यत इति मन्त्रयमाण एवान्तर्हितः ।

४.१>१४   अन  शक्यमिदानीमाश्वसितुम् । अस्ति तेन राजर्षिणा संप्रस्थितेन स्वनामधेयाङ्कितमङ्गुलीयकं स्मरणीयमिति स्वयं पिनद्धम् । तस्मिन् स्वाधीनोपाया शकुन्तला भविष्यति ।

४.१>१५   प्रि  सखि एहि । देवकार्यं तावदस्या निर्वर्तयावः ।
४.१>१६   (इति परिक्रामतः)

४.१>१७   प्रि  (विलोक्यानसूये पश्य तावत् । वामहस्तोपहितवदना आलिखितेव प्रियसखी । भर्तृगतया चिन्तयात्मानमपि नैषा विभावयति । किं पुनरागन्तुकम् ।

४.१>१८   अन  प्रियंवदे द्वयोरेव नौ मुखे एष वृत्तान्तस्तिष्ठतु । रक्षितव्या खलु प्रकृतिपेलवा प्रियसखी ।

४.१>१९   प्रि  को नाम उष्णोदकेन नवमालिकां सिञ्चति ।
४.१>२०   (इति निष्क्रान्ते)
४.१>२१   विष्कम्भकः ।
४.१>२२   (ततः प्रविशति सुप्तोत्थितः शिष्यः)

_________________________

४.२<१    शिष्य  वेलोपलक्षणार्थमादिष्टोऽस्मि तत्रभवता प्रवासादुपावृत्तेन काश्यपेन । प्रकाशं निर्गतस्तावदवलोकयामि कियदवशिष्टं रजन्या इति । (परिक्रम्यावलोक्य च) हन्त प्रभातम् । तथा हि ।प्.१२६

*     यात्येकतोऽस्तशिखरं पतिरोषधीनाम्
*     आविष्कृतारुणपुरःसर एकतोऽर्कः ।
*     तेजोद्वयस्य युगपद्व्यसनोदयाभ्याम्
*     लोको नियम्यत इवात्मदशान्तरेषु  ॥ ४.२ ॥ अपि च्

_________________________

*     अन्तर्हिते शशिनि सैव कुमुद्वती मे
*     वृष्टिं न नन्दयति संस्मरणीयशोभा ।
*     इष्टप्रवासजनितान्यबलाजनस्य
*     दुःखानि नूनमतिमात्रसुदुःसहानि  ॥ ४.३ ॥

४.३>१    (प्रविश्यापटीक्षेपेण)

४.३>२    अन  यद्यपि नाम विषयपराङ्मुखस्य जनस्यैतन्न विदितं तथापि तेन राज्ञा शकुन्तलायामनार्यमाचरितम् ।

४.३>३    शिष्य  यावदुपस्थिता होमवेलां गुरवे निवेदयामि ।
४.३>४    (इति निष्क्रान्तः) प्.१२८

४.३>५    अन  प्रतिबुद्धा अपि किं करिष्यामि । न म उचितेष्वपि निजकरणीयेषु हस्तपादं प्रसरति । काम इदानीं सकामो भवतु येनासत्यसंधे जने शुद्धहृदया सखी पदं कारिता । अथवा दुर्वासः शाप एष विकारयति ।
४.३>६    अन्यथा कथं स राजर्षिस्तादृशानि मन्त्रयित्वैतावतः कालस्य लेखमात्रमपि न विसृजति ।
४.३>७    तदितोऽभिज्ञानमङ्गुलीयकं तस्य विसृजावः । दुःखशीले तपस्विजने कोऽभ्यर्थ्यताम् । ननु सखीगामी दोष इति व्यवसिता अपि न पारयामि प्रवासप्रतिनिवृत्तस्य तातकाश्यपस्य दुष्यन्तपरिणीतामापन्नसत्त्वां शकुन्तलां निवेदयितुम् । इत्थं गतेऽस्माभिः किं करणीयम् ।
४.३>८    (प्रविश्य)

४.३>९    प्रि  (सहर्षम्) सखि त्वरस्व त्वरस्व शकुन्तलायाः प्रस्थानकौतुकं निवर्तयितुम् ।

४.३>१०   अन  सखि कथमेतत् ।प्.२३०

४.३>११   प्रि  शृणु । इदानीं सुखशयितपृच्छिका शकुन्तलासकाशं गतास्मि ।

४.३>१२   अन  ततस्ततः ।

४.३>१३   प्रि  तावदेनां लज्जावनतमुखीं परिष्वज्य तातपाश्यपेनैवमभिनन्दितम् । दिष्ट्या दूमाकुलितदृष्टेरपि यजमानस्य पावक एवाहुतिः पतिता । वत्से सुशिष्यपरिदत्ता विद्येव अशोचनीयासि संवृत्ता । अद्यैव ऋषिरक्षितां त्वां भर्तुः सकाशं विसर्जयामीति ।

४.३>१४   अन  अथ केन सूचितस्तातकाश्यपस्य वृत्तान्तः ।

४.३>१५   प्रि  अग्निशरणं प्रविष्टस्य शरीरं विना छन्दोमय्या वाण्या ।

४.३>१६   अन  (सविस्मयम्) कथमिव ।

_________________________

४.४<१    प्रि  (संस्कृतमाश्रित्य)

*     दुष्यन्तेनाहितं तेजो दधानां भूतये भुवः ।
*     अवेहि तनयां ब्रह्मन्नग्निगर्भां शमीमिव  ॥ ४.४ ॥

४.४>१    अन  (प्रियंवदामाश्लिष्य) सखि प्रियं मे । किं त्वद्यैव शकुन्तला नीयत इत्युत्कण्ठासाधारणं परितोषमनुभवामि ।

४.४>२    प्रि  सखि आवां तावदुत्कण्ठां विनोदयिष्यावः । सा तपस्विनी निर्वृता भवतु ।प्.१३२
४.४>३    तेन ह्येतस्मिंश्चूतशाखावलम्बिते नालिकेरसमुद्गक एतन्निमित्तमेव कालान्तरक्षमा निक्षिप्ता मया केसरमालिका ।
४.४>४    तदिमां हस्तसंनिहितां कुरु । यावदहमपि तस्यै मृगरोचनां तीर्थमृत्तिकां दुर्वाकिसलयानीति मङ्गलसमालम्भनानि विरचयामि ।

४.४>५    प्रि  तथा क्रियताम् । (अनसूया निष्क्रान्ता । प्रियंवदा नाट्येन सुमनसो गृह्णाति)
४.४>६    (नेपथ्ये) गौतमि आदिश्यन्तां शार्ङ्गरवमिश्राः शकुन्तलानयनाय ।
४.४>७    प्रि  (कर्णं दत्त्वा) अनसूये त्वरस्व त्वरस्व । एते खलु हस्तिनापुरगामिन ऋषयः शब्दाय्यन्ते ।
४.४>८    (प्रविश्य समालम्भनहस्ता)

४.४>९    अन  सखि एहि । गच्छावः । (इति परिक्रामतः)

४.४>१०   प्रि  (विलोक्य) एषा सूर्योदय एव शिखामज्जिता प्रतीष्टनीवारहस्ताभिः स्वस्तिवाचनिकाभिस्तापसीभिरभिनन्द्यमाना शकुन्तला तिष्ठति । उपसर्पाव एनाम् ।
४.४>११   (इत्युपसर्पतः)
४.४>१२   (ततः प्रविशति यथोद्दिष्टव्यापारा आसनस्था शकुन्तला)

४.४>१३   तापसीनामन्यतमा  (शकुन्तलां प्रति) जाते भर्तुर्बहुमानसूचकं महादेवीशब्दं लभस्व ।प्.१३४

४.४>१४   द्वितीया  वत्से वीरप्रसविनी भव ।

४.४>१५   तृतीया  वत्से भर्तुर्बहुमता भव ।
४.४>१६   (इत्याशिषो दत्त्वा गौतमीवर्जं निष्क्रान्ताः)

४.४>१७   सख्यौ  (उपसृत्य) सखि सुखमज्जनं ते भवतु ।

४.४>१८   शकु  स्वागतं मे सख्योः । इतो निषीदतम् ।
४.४>१९   उभे (मङ्गलपात्राण्यादाय । उपविश्य) हला सज्जा भव । यावत्ते मङ्गलसमालम्भनं विरचयावः ।

४.४>२०   शकु  इदमपि बहु मन्तव्यम् ।दुर्लभमिदानीं मे सखीमण्डनं भविष्यति । (इति बाष्पं विसृजति)

४.४>२१   उभे  सखि उचितं न ते मङ्गलकाले रोदितुम् ।

४.४>२२   प्रि  आभरणोचितं रूपमाश्रमसुलभैः प्रसाधनैर्विप्रकार्यते ।
४.४>२३   (प्रविश्योपायनहस्तावृषिकुमारकौ)

४.४>२४   उभौ  इदमलंकरणम् । अलंक्रियतामत्रभवती ।
४.४>२५   (सर्वा विलोक्य विस्मिताः)

४.४>२६   गौतमी  वत्स नारद कुत एतत् । प्.१३६

४.४>२७   प्रथमः  तातकाश्यपप्रभावात् ।

४.४>२८   गौतमी  किं मानसी सिद्धिः ।

_________________________

४.५<१    द्वितीयः  न खलु । श्रूयताम् । तत्रभवता वयमाज्ञप्ताः शकुन्तलाहेतोर्वनस्पतिभ्यः कुसुमान्याहर इति । तत इदानीम्

*     क्षौमं केनचिदिन्दुपाण्डु तरुणा माङ्गल्यमाविष्कृतम्
*     निष्ठ्यूतश्चरणोपभोगसुलभो लाक्षारसः केनचित् ।
*     अन्येभ्यो वनदेवताकरतलैरापर्वभोगोत्थितैर्
*     दत्तान्याभरणानि तत्किसलयोद्भेदप्रतिद्वन्द्विभिः  ॥ ४.५ ॥

४.५>२९   प्रियंवदा  (शकुन्तलां विलोक्य) हला अनयाभ्युपपत्त्या सूचिता ते भर्तुर्गेहेऽनुभवितव्या राजलक्ष्मीः ।
४.५>३०   (शकुन्तला व्रीडां रूपयति)

४.५>३१   प्रथम  गौतम एह्येहि । अभिषेकोत्तीर्णाय काश्यपाय वनस्पतिसेवां निवेदयावः ।

४.५>३२   द्वितीयः  तथा ।
४.५>३३   (इति निष्क्रान्तौ)

४.५>३४   सख्यौ  अये अनुपयुक्तभूषणोऽयं जनः । चित्रकर्मपरिचयेनाङ्गेषु त आभरणविनियोगं कुर्वः ।

४.५>३५   शकु  जाने वां नैपुनम् ।
४.५>३६   (उभे नाट्येनालंक्रुतः)
४.५>३७   (ततः प्रविशति स्नानोत्तीर्णः काश्यपः)।प्.१३८

_________________________

४.६<१    काश्यह

*     यास्यत्यद्य शकुन्तलेति हृदयं संस्पृष्टमुत्कण्ठया
*     कण्ठः स्तम्भितबाष्पवृत्तिकलुषश्चिन्ताजडं दर्शनम् ।
*     वैक्लव्यं मम तावदीदृशमिदं स्नेहादरण्यौकसः
*     पीड्यन्ते गृहिणः कथं नु तनयाविश्लेषदुःखैर्नवैः  ॥ ४.६ ॥

४.६>१    (इति परिक्रामनि)

४.६>२    सख्यौ  हला शकुन्तले अवसितमण्डनासि । परिधत्स्व सांप्रतं क्षौमयुगलम् ।
४.६>३    (शकुन्तलोत्थाय परिधत्ते)

४.६>४    गौतमी  जाते एष ते आनन्दपरिवाहिणा चक्षुषा परिष्वजमान इव गुरुरुपस्थितः । आचारं तावत्प्रतिपद्यस्व ।

_________________________

४.७<१    शकु  (सव्रीडम्) तात वन्दे ।

*     काश्यप  वत्से । ययातेरिव शर्मिष्ठा भर्तुर्बहुमता भव ।
*     सुतं त्वमपि संराजं सेव पूरुमवाप्नुहि  ॥ ४.७ ॥

४.७>५    गौतमी  भगवान् वरः खल्वेषः । नाशीः ।

४.७>६    काश्यप  वत्से इतः सद्यो हुतानग्नीन् प्रदक्षिणीकुरुष्व ।
४.७>७    (सर्वे परिक्रामन्ति)

_________________________

४.८<१    काश्यप  (ऋक्छन्दसाशास्ते)प्.१४०

*     अमी वेदिं परितः कॢप्तधिष्ण्याः समिद्वन्तः प्रान्तसंस्तीर्णदर्भाः ।
*     अपघ्नन्तो दुरितं हव्यगन्धैर्वैतानास्त्वां बह्नयः पावयन्तु  ॥ ४.८ ॥

४.८>१    प्रतिष्ठस्वेदानीम् । (सदृष्टिक्षेपम्) क्व ते शार्ङ्गरवमिश्राः । (प्रविश्य)

४.८>२    शिष्य  भगवन्निमे स्मः ।

४.८>३    काश्यप  भगिन्यास्ते मार्गमादेशय ।

४.८>४    शार्ङ्गरव  इत इतो भवती । (सर्वे परिक्रामन्ति)

_________________________

४.९<१    काश्यप  भो भोः संनिहितास्तपोवनतरवः ।

*     पातुं न प्रथमं व्यवस्यति जलं युष्मास्वपीतेषु या
*     नादत्ते प्रियमण्डना अपि भवतां स्नेहेन या पल्लवम् ।
*     आद्ये वः कुसुमप्रसूतिसमये यस्या भवत्युत्सवः
*     सेयं याति शकुन्तला पतिगृहं सर्वैरनुज्ञायताम्  ॥ ४.९ ॥

४.९>५    (कोकिलरवं सूचयित्वा)प्.१४२
_________________________

*     अनुमतगमना शकुन्तला तरुभिरयं वनवासबन्धुभिः ।
*     परिभृतविरुतं कलं यथा प्रतिवचनीकृतमेभिरीदृशम्  ॥ ४.१० ॥

४.१०>१   (आकाशे)
_________________________

*     रम्यान्तरः कमलिनीहरितैः सरोभिश्
*     छायाद्रुमैर्नियमितार्कमयूखतापः ।
*     भूयात्कुशेशयरजोमृदुरेणुरस्याः
*     शान्तानुकूलपवनश्च शिवश्च पन्थाः  ॥ ४.११ ॥

४.११>२   (सर्वे सविस्मयमाकर्णयन्ति)

४.११>३   गौतमी  जाते ज्ञातिजनस्निग्धाभिरनुज्ञातगमनासि तपोवनदेवताभिः । प्रणम भगवतीः ।

४.११>४   शकु  (सप्रणामं परिक्रम्य । जनान्तिकम्) हला प्रियंवदे आर्यपुत्रदर्शनोत्सुकाया अप्याश्रमपदं परित्यजन्त्या दुःखेन मे चरणौ पुरतः प्रवर्तते ।

_________________________

४.१२<१   प्रि  न केवलं तपोवनविरहकातरा सख्येव । त्वयोपस्थितवियोगस्य तपोवनस्य अपि तावत्समवस्था दृश्यते ।प्.१४४

*     उद्गलितदर्भकवला मृग्यः परित्यक्तनर्तना मयूराः ।
*     अपसृतपाण्डुपत्रा मुञ्चन्त्यश्रूणीव लताः  ॥ ४.१२ ॥

४.१२>१   शकु  (स्मृत्वा) तात लताभगिनीं वनज्योत्स्नां तावदामन्त्रयिष्ये ।

४.१२>२   काश्यप  अवैमि ते तस्यां सोदर्यास्नेहम् । इयं तावद्दकिषिणेन ।

४.१२>३   शकु  (उपेत्य लतामालिङ्ग्य) वनज्योत्स्ने चूतसंगता अपि मां प्रत्यालिङ्गेतोगताभिः शाखाबाहाभिः ।
४.१२>४   अद्यप्रभृति दूरपरिवर्तिनी ते खलु भविष्यामि ।

_________________________

४.१३<१   काश्यप

*     संकल्पितं प्रथममेव मया तवार्थे
*     भर्तारमात्मसदृशं सुकृतैर्गता त्वम् ।
*     चूतेन संश्रितवती नवमालिकेयम्
*     अस्यामहं त्वयि च संप्रति वीतचिन्तः  ॥ ४.१३ ॥

४.१३>५   इतः पन्थानं प्रतिपद्यस्व ।

४.१३>६   शकु  (सख्यौ प्रति) हला एषा द्वयोर्युवयोर्हस्ते निक्षेपः ।

४.१३>७   सख्यौ  अयं जनः कस्य हस्ते समर्पितः । (इति बाष्पं विहरतः)

४.१३>८   काश्यप  अनसूये अलं रुदित्वा । ननु भवतीभ्यामेव स्थिरीकर्तव्या शकुन्तला ।प्.१४६

४.१३>९   शकु  तात एषोटजपर्यन्तचारिणी गर्भमन्थरा मृगवधूर्यदानघप्रसवा भवति तदा मह्यं कमपि प्रियनिवेदयितृकं विसर्जयिष्यथ ।

४.१३>१०  काश्यप  नेदं विस्मरिष्यामः ।

४.१३>११  शकु  (गतिभङ्गं रूपयित्वा) को नु खल्वेष निवसने मे सज्जते । (इति परावर्तते )

_________________________

४.१४<१   काश्यप

*     यस्य त्वया व्रणविरोपणमिङ्गुदीनाम्
*     तैलं न्यषिच्यत मुखे कुशसूचिविद्धे ।
*     श्यामाकमुष्टिपरिवर्धितको जहाति
*     सोऽयं न पुत्रकृतकः पदवीं मृगस्ते  ॥ ४.१४ ॥

४.१४>१   शकु  वत्स किं सहवासपरित्यागिनीं मामनुसरसि । अचिरप्रसूतया जनन्या विना वर्धित एव । इदानीमपि मया विरहितं त्वां तातश्चिन्तयिष्यति । निवर्तस्व तावत् । (इति रुदती प्रस्थिता)

_________________________

४.१५<१   काश्यप

*     उत्पक्ष्मणोर्नयनयोरुपरुद्धवृत्तिम्
*     बाष्पं कुरु स्थिरतया विरतानुबन्धम् ।
*     अस्मिन्नलक्षितनतोन्नतभूमिभागे
*     मार्गे पदानि खलु ते विषमीभवन्ति  ॥ ४.१५ ॥प्.१४८

४.१५>२   शार्ङ्गरवः  भवगान् । ओदकान्तं स्निग्धो जनोऽनुगन्तव्य इति श्रूयते ।
४.१५>३   तदिदं सरस्तीरम् । अत्र संदिश्य प्रतिगन्तुमर्हति ।

४.१५>४   काश्यप  तेन हीमां क्षीरवृक्षछायामाश्रयामः ।
४.१५>५   (सर्वे परिक्रम्य स्थिताः )

४.१५>६   काश्यप  (आत्मगतम्) किं नु खलु तत्रभवतो दुष्यन्तस्य युक्तरूपमस्माभिः संदेष्टव्यम् । (इति चिन्तयति)

४.१५>७   शकु  (जनान्तिकम्) हला पश्य । नलिनीपत्रान्तरितमपि सहचरमपश्यन्त्यातुरा चक्रवाक्य्यटति दुष्करमहं करोमीति ।


________________________

४.१६<१   अन  सखि मैवं मन्त्रयस्व ।

*     एषा अपि प्रियेण विना गमयति रजनीं विषाददीर्घतराम् ।
*     गुर्वपि विरहदुःखमाशाबन्धः साहयति  ॥ ४.१६ ॥

४.१६>१   काश्यप  शार्ङ्गरव इति त्वया मद्वचनात्स राजा शकुन्तलां पुरस्कृत्य वक्तव्यः ।प्.१५०

४.१६>२   शार्ङ्गरव  आज्ञापयतु भगवान् ।

_________________________

४.१७<१   काश्यप

*     अस्मान् साधु विचिन्त्य संयमधनानुच्चैः कुलं चात्मनस्
*     त्वय्यस्याः कथमप्य्बान्धवकृतां स्नेहप्रवृत्तिं च ताम् ।
*     सामान्यप्रतिपत्तिपूर्वकमियं दारेषु दृश्या त्वया
*     भाग्यायत्तमतः परं न खलु तद्वाच्यं वधूबन्धुभिः  ॥ ४.१७ ॥

४.१७>३   शार्ङ्गरव  गृहीतः संदेशः ।

४.१७>४   काश्यप  वत्से त्वमिदानीमनुशासनीयासि । वनौकसोऽपि सन्तो लौकिकज्ञा वयम् ।

४.१७>५   शार्ङ्गरा  न खलु धिमतां कश्चिदविषयो नाम ।

_________________________

४.१८<१   काश्यप  सा त्वमितः पतिकुलं प्राप्य

*     शुश्रूषस्व गुरून् कुरु प्रियसखीवृत्तिं सपत्नीजने
*     भर्तृविप्रकृता अपि रोषणतया मा स्म प्रतीपं गमः ।
*     भूयिष्ठं भव दक्षिणा परिजने भाग्येष्वनुत्सेकिनी
*     यान्त्येवं गृहिणीपदं युवतयो वामाः कुलस्याधयः  ॥ ४.१८ ॥

४.१८>१   कथं वा गौतमी मन्यते ।

४.१८>२   गौ  एतावान् वध्हूजनस्योपदेशः । जाते एतत्खलु सर्वमवधारय । प्.१५२

४.१८>३   काश्यप  वत्से परिष्वजस्व मां सखीजनं च ।

४.१८>४   शकु  तात इत एव किं प्रियंवदानसूये सख्यौ निवर्तिष्येते ।

४.१८>५   काश्यप  वत्से इमे अपि प्रदेये । न युक्तमनयोस्तत्र गन्तुम् । त्वया सह गौतमी यास्यति ।

४.१८>६   शकु  (पितरमाश्लिष्य) कथमिदानीं तातस्याङ्कात्परिभ्रष्टा मलयतटोन्मूलिता चन्दनलतेव देशान्तरे जीवितं धारयिष्यामि ।

_________________________

४.१९<१   काश्यप  वत्से किमेवं कातरासि ।

*     अभिजनवतो भर्तुः श्लाघ्ये स्थिता गृहिणीपदे
*     विभवगुरुभिः कृत्यैस्तस्य प्रतिक्षणमाकुला ।
*     तनयमचिरात्प्राचीवार्कं प्रसूय च पावनम्
*     मम विरहजां न त्वं वत्से शुचं गणयिष्यामि  ॥ ४.१९ ॥

४.१९>७   (शकुन्तला पित्ः पादयोः पतति)

४.१९>८   काश्यप  यदिच्छामि ते तदस्तु ।

४.१९>९   शकु  (सख्यावुपेत्य) हला द्वे अपि मां सममेव परिष्वजेथाम् ।

४.१९>१०  सख्यौ  (तथा कृत्वा) सखि यदि नाम स राजा प्रत्यभिज्ञानमन्थरो भवेत्ततस्तस्मायिदमात्मनामधेयाङ्कितमङ्गुलीयकं दर्शय ।प्.१५४

४.१९>११  शकु  अनेन संदेहेन वामाकम्पितास्मि ।

४.१९>१२  सख्यौ  मा भैषीः । अतिस्नेहः पापशङ्की ।

४.१९>१३  शार्ङ्गरव  युगान्तरमारूढः सविता । त्व्वरतामत्रभवती ।

४.१९>१४  शकु  (आश्रमाभिमुखी स्थितवा) तात कदा नु भूयस्तपोवनं प्रेक्षिष्ये ।

_________________________

४.।२०<१  काश्यप  श्रूयताम् ।

*     भूत्वा चिराय चतुरन्तमहीसपत्नी
*     दौष्यन्तिमप्रतिरथं तनयं निवेश्य ।
*     भर्त्रा तदर्पितकुटुम्बभरेण सार्धम्
*     शान्ते करिष्यसि पदं पुनराश्रमेऽस्मिन्  ॥ ४.।२० ॥

४.२०>१   गौतमी  जाते परिहीयते गमनवेला । निवर्तय पितरम् । अथवा चिरेण अपि पुनः पुनरेषैवं मन्त्रयिष्यते । निवर्ततां भवान् ।

४.२०>२   काश्यप  वत्से उपरुध्यते तपोऽनुष्ठानम् ।

४.२०>३   शकु  (भूयः पितरमाश्लिष्य+तपश्चरणपीडितं तातशरीरम् । तन्मातिमात्रं मम कृत उत्कण्ठस्व ।

_________________________

४.२१<१   काश्यप  (सनिःश्वासम्)

*     शममेष्यति मम शोकः कथं नु वत्से त्वया रचितपूर्वम् ।
*     उटजद्वारविरूढं नीवारबलिं विलोकयतः  ॥ ४.२१ ॥

४.२१>४   गच्छ । शिवास्ते पन्थानः सन्तु ।
४.२१>५   (निष्क्रान्ता शकुन्तला सहयायिनश्च)

४.२१>६   सख्यौ  (शकुन्तलां विलोक्य) हा धिग्घा धिक् । अन्तर्हिता शकुन्तला वनराज्या ।प्.१५६

४.२१>७   काश्यप  (सनिःश्वासम्) अनसूये गतवती वां सहचारिणी । निगृह्य शोकमनुगच्छतं मां प्रस्थितम् ।

४.२१>८   उभे  तात शकुन्तलाविरहितं शून्यमिव तपोवनं कथं प्रविशावः ।

_________________________

४.२२<१   काश्यप  स्नेहवृत्तिरेवं दर्शिनी । (सविमर्शं परिक्रम्य) हन्त भोः शकुन्तलां पतिकुलं विसृज्य लब्धमिदानीं स्वास्थ्यम् । कुतः ।

*     अर्थो हि कन्या परकीय एव तामद्य संप्रेष्य परिग्रहीतुः ।
*     जातो ममायं विशदः प्रकामं प्रत्यर्पितन्यास इवान्तरात्मा  ॥ ४.२२ ॥

४.२२>१   (इति निष्क्रान्ताः सर्वे)

इति चतुर्थोऽङ्कः । प्.१५८


**************************************************************************



पञ्चमोऽङ्कः ।

५.१<१    (ततः प्रविशत्यासनस्हो राजा विदूषकश्च)

५.१<२    विदु  (कर्णं दत्त्वा) भो वयस्य संगीतशालान्तरेऽवधानं देहि ।
५.१<३    कलविशुद्धाया गीतेः स्वरसंयोगः श्रूयते । जाने तत्रभवती हंसपदिका वर्णपरिचयं करोतीति ।

_________________________

५.१<१    राजा  तूष्णीं भव । यावदाकर्णयामि । (आकाशे गीयते)

*     अभिनवमधुलोलुपस्त्वं तथा परिचुम्ब्य चूतमञ्जरीम् ।
*     कमलवसतिमात्रनिर्वृतो मधुकर विस्मृतोऽस्येनां कथम्  ॥ ५.१ ॥

५.१>२    राजा  अहो रागपरिवाहिणी गीतिः ।

५.१>३    विदु  किं तावद्गीत्या अवगतोऽक्षरार्थः ।

५.१>४    रा  (स्मितं कृत्वा) सकृत्कृतप्रणयोऽयं जनः । तदस्या देवीं वसुमतीमन्तरेण महदुपालम्भनं गतोऽस्मि । सखे माधव्य मद्वचनादुच्यतां हंसपदिका । निपुणमुपालब्धाः स्म इति ।

५.१>५    विदु  यद्भवानाज्ञापयति । (उत्थाय+भो वयस्य गृहीतस्य तया परकीयैर्हस्तैः शिखण्डके ताड्यमानस्याप्सरसा वीतरागस्येव नास्तीदानीं मे मोक्षः ।
५.१>६    रा  गच्छ । नागरिकवृत्त्या संज्ञापयैनाम् ।

५.१>७    विदु  का गतिः । (इति निष्क्रान्ताः)

_________________________

५.२<१    रा  (आत्मगतम्) किं नु खलु गीतमेवं विधार्थमाकर्ण्येष्टजनविरहादृतेऽपि बलवदुत्कण्ठितोऽस्मि । अथवा ।

*     रम्याणि वीक्ष्य मधुरांश्च निशम्य शब्दान् पर्युत्सुको भवति यत्सुखितोऽपि जन्तुः ।
*     तच्चेतसा स्मरति नूनमबोधपूर्वं भावस्थिराणि जननान्तरसौहृदानि  ॥ ५.२ ॥

५.२>१    (इति पर्याकुलस्तिष्ठति)प्.१६०

५.२>२    (ततः प्रविशति कञ्चुकी)

_________________________

५.३<१    कञ्चुकी  अहो नु खल्वीदृशीमवस्थां प्रतिपन्नोऽस्मि ।

*     आचार इत्यवहितेन मया गृहीता
*     या वेत्रयष्टिरवरोधगृहेषु राज्ञः ।
*     काले गते बहुतिथे मम सैव जाता
*     प्रस्थानविक्लवगतेरवलम्बनार्था  ॥ ५.३ ॥

५.३>३    भो कामं धर्मकार्यमनतिपात्यं देवस्य । तथापीदानीमेव धर्मासनादुत्थिताय पुनरुपरोधकारि कण्वशिष्यागमनमस्मै नोत्सहे निवेदयितुम् । अथवाविश्रमोऽयं लोकतन्त्राधिकारः । कुतः ।
_________________________

*     भानुः सकृद्युक्ततुरङ्ग एव रात्रिं दिवं गन्धवहः प्रयाति ।
*     शेषः सदा एवाहितभूमिभारः षष्ठांशवृत्तेरपि धर्म एषः  ॥ ५.४ ॥

५.४>१    यावन्नियोगमनुतिष्ठामि । (परिक्रम्यावलोक्य च) एष देवः

_________________________

*     प्रजाः प्रजाः स्वा इव तन्त्रयित्वा
*     निषेवते श्रान्तमना विविक्तम् ।
*     यूथानि संचार्य रविप्रतप्तः
*     शीतं दिवा स्थानमिव द्विपेन्द्रः  ॥ ५.५ ॥

५.५>२    (उपगम्य) जयतु जयतु देवः । एते खलु हिमगिरेरुपत्यकारण्यवासिनः काश्यपसंदेशमादाय सस्त्रीकास्तपस्विनः संप्राप्ताः । श्रुत्वा देवः प्रमाणम् ।प्.१६२

५.५>३    रा  (सादरम्) किं काश्यपसंदेशहारिणः ।

५.५>४    कञ्चुकी  अथ किम् ।

५.५>५    रा  तेन हि मद्वचनाद्विज्ञाप्यतामुपाध्याह सोमरातः । अमूनाश्रमवासिनः श्रौतेन विधिना सत्कृत्य स्वयमेव प्रवेशयितुमर्हसीति । अहमप्यत्र तपस्विदर्शनोचिते प्रदेशे स्थितः प्रतिपालयामि ।

५.५>६    कञ्चुकी  यदाज्ञापयति देवः (इति निष्क्रान्तः)

५.५>७    रा  (उत्थाय) वेत्रवति अग्निशरणमार्गमादेशय ।

५.५>८    प्रतिहारी  इत इतो देवः ।

_________________________

५.६<१    रा  (परिक्रामति । अधिकारखेदं निरूप्य) सर्वः प्रार्थितमर्थमधिगम्य सुखी संपद्यते जन्तुः । राज्ञां तु चरितार्थता दुःखोत्तरैव ।

*     औत्सुक्यमात्रमवसाययति प्रतिष्ठा
*     क्लिश्नाति लब्धपरिपालनवृत्तिरेव ।
*     नातिश्रमापनयनाय यथा श्रमाय
*     राज्यं स्वहस्तधृतदण्डमिवातपत्रम्  ॥ ५.६ ॥ (नेपथ्ये)

_________________________

५.७<१    वैतालिकौ  विजयतां देवः ।

*     प्रथमः  स्वसुखनिरभिलाषः खिद्यसे लोकहेतोः
*     प्रतिदिनमथवा ते वृत्तिरेवं विधैव ।
*     अनुभवति हि मूर्ध्ना पदप तीव्रमुष्णम्
*     शमयति परितापं छायया संश्रितानाम्  ॥ ५.७ ॥

_________________________

५.८<१    द्वितीयः

*     नियमयसि विमार्गप्रस्थितानात्तदण्डः
*     प्रशमयसि विवादं कल्पसे रक्षणाय ।
*     अतनुषु विभवेषु ज्ञातयः सन्तु नाम
*     त्वयि तु परिसमाप्तं बन्धुकृत्य प्रजानाम्  ॥ ५.८ ॥प्.१६६

५.८>१    राजा  एते क्लान्तमनसः पुनर्नवीकृताः स्मः । (इति परिक्रामति)

५.८>२    प्रतिहारी  एष अभिनवसंमार्जनसश्रीकः संनिहितहोमधेनुरग्निशरणालिन्दः । आरोहतु देवः ।

_________________________

५.९<१    रा  (आरुह्य परिजनांसावलम्बी तिष्ठति) वेत्रवति किमुद्दिश्य भगवता काश्यपेन मत्सकाशमृषयः प्रेषिताः स्युः ।

*     किं तावद्व्रतिनामुपोढतपसां विघ्नैस्तपो दूषितम्
*     धर्मारण्यचरेषु केनचिदुत प्राणिष्वसच्चेष्टितम् ।
*     आहोस्वित्प्रसवो ममापचरितैर्विष्टम्भितो वीरुधाम्
*     इत्यारूढबहुप्रतर्कमपरिच्छेदाकुलं मे मनः  ॥ ५.९ ॥

५.९>३    प्रतिहारी  सुचरितनन्दिन ऋषयो देवं सभाजयितुमागता इति तर्कयामि ।
५.९>४    (ततः प्रविशन्ति गौतमी सहिताः शकुन्तलां पुरस्कृत्य मुनयः । पुरश्चैषां कञ्चुकी पुरोहितश्च)

५.९>५    कञ्चुकी  इत इतो भवन्तः ।

_________________________

५.१०<१   शार्ङ्गरव  शारद्वत ।प्.१६८

*     महाभागः कामं नरपतिरभिन्नस्थितिरसौ
*     न कश्चिद्वर्णानामपथमपकृष्टोऽपि भजते ।
*     तथापीदं शश्वत्परिचितविविक्तेन मनसा ।
*     जनाकीर्णं मन्ये हुतवहपरीतं गृहमिव  ॥ ५.१० ॥

_________________________

५.११<१   शारद्वत  स्थाने भवान् पुरप्रवेशादित्थं भूतः संवृत्तः । अहमपि

*     अभ्यक्तमपि स्नातः शुचिरशुचिमिव प्रबुद्ध इव सुप्तम् ।
*     बद्धमिव स्वैरगतिर्जनमिह सुखसङ्गिनमवैमि  ॥ ५.११ ॥

५.११>१   शकु  (निमित्तं सूचयित्वा) अहो किं मे वामेतरन्नयनं विस्फुरति ।

५.११>२   गौतमी  जाते प्रतिहतममङ्गलम् ।सुखानि ते भर्तृकुलदेवता वितरन्तु (इति परिक्रामति)

५.११>३   पुरोहित  (राजानं निर्दिश्य+भो भोस्तपस्विनः असावत्रभवान् वर्णाश्रमाणां रक्षिता प्रागेव मुक्तासनो वः प्रतिपालयति । पश्यत एनम् ।

_________________________

५.१२<१   शार्ङ्गरव  भो महाब्राह्मण काममेतदभिनन्दनीयं तथापि वयमत्र मध्यस्थाः । कुतः (प्.१७०)

*     भवन्ति नंरास्तरवः फलागमैर्नवाम्बुभिर्दूरविलम्बिनो घनाः ।
*     अनुद्धताः सत्पुरुषाः समृद्धिभिः स्वभाव एवैष परोपकारिणाम्  ॥ ५.१२ ॥

५.१२>१   प्रतीहारी  देव प्रसन्नमुखवर्णा दृश्यन्ते । जानामि विश्रब्धकार्या ऋषयः ।

_________________________

५.१३<१   राजा  (शकुन्तलां दृष्ट्वा) अथात्र भवती

*     का स्विदवगुण्ठनवती नातिपरिस्फुटशरीरलावण्या ।
*     मध्ये तपोधनानां किसलयमिव पाण्डुपत्राणाम्  ॥ ५.१३ ॥

५.१३>२   प्रतीहारी  देव कुतूहलगर्भः प्रहितो न मे तर्कः प्रसरति । ननु दर्शनीया पुनरस्या आकृतिर्लक्ष्यते ।

५.१३>३   राजा  भवतु । अनिर्वर्णनीयं परकलत्रम् ।

५.१३>४   शकु  (हस्तमुरसि कृत्वा । आत्मगतम्) हृदय किमेवं वेपसे । आर्यपुत्रस्य भावमवधार्य धीरं तावद्भव ।प्.१७२

५.१३>५   पुरोहित  (पुरो गत्वा) एते विधिवदर्चितास्तपस्विनः । कश्चिदेषामुपाध्यायसंदेशः । तं देवः श्रोतुमर्हति ।
५.१३>६   राजा  अवहितोऽस्मि ।

५.१३>७   ऋषयः  (हस्तानुद्यम्य) विजयस्व राजन् ।

५.१३>८   रा  सर्वानभिवादये ।

५.१३>९   ऋषयः  इष्टेन युज्यस्व ।

५.१३>१०  रा  अपि निर्विघ्नतपसो मुनयः ।

_________________________

५.१४<१   ऋषयः

*     कुतो धर्मक्रियाविघ्नः सतां रक्षितरि त्वयि ।
*     तमस्तपति धर्मांशौ कथमाविर्भविष्यति  ॥ ५.१४ ॥

५.१४>१   रा  अर्थवान् खलु मे राजशब्दः । अथ भगवांल्लोकानुग्रहाय कुशली काश्यपः ।

५.१४>२   शार्ङ्गरवः  स्वाधीनकुशलाः सिद्धिमन्तः । स भवन्तमनामयप्रश्नपूर्वकमिदमाह ।

५.१४>३   रा  किमाज्ञापयति भगवान् ।

_________________________

५.१५<१   शा  यन्मिथःसमयादिमां मदीयां दुहितरं भवानुपायंस्त तन्मया प्रीतिमता युवयोरनुज्ञातम् । कुतः

*     त्वमर्हतां प्राग्रसरः स्मृतोऽसि नः
*     शकुन्तला मूर्तिमती च सत्क्रिया ।
*     समानयंस्तुल्यगुणं वधूवरम्
*     चिरस्य वाच्यं न गतः प्रजापतिः  ॥ ५.१५ ॥

५.१५>४   तदिदानीमापन्नसत्त्वेयं प्रतिगृह्यतां सहधर्मचरणायेति ।

_________________________

५.१६<१   गौतमी  आर्य किमपि वक्तुकामास्मि । न मे वचनावसरोऽस्ति । कथमिति ।प्.१७४

*     नापेक्षितो गुरुजनोऽनया त्वया पृष्टो न बन्धुजनः ।
*     एकैकस्मिन्नेव चरिते भणामि किमेकैकम्  ॥ ५.१६ ॥

५.१६>१   शकु  (आत्मगतम्) किं नु खल्वार्यपुत्रो भणति ।

५.१६>२   रा  किमिदमुपन्यस्तम् ।

५.१६>३   शकु  (आत्मगतम्) पावकः खलु वचनोपन्यासः ।

_________________________

५.१७<१   शा  कथमिदं नाम । भवन्त एव सुतरां लोकवृत्तान्तनिष्णाताः ।

*     सतीमपि ज्ञातिकुलैकसंश्रयाम्
*     जनोऽन्यथा भर्तृमतीं विशङ्कते ।
*     अतः समीपे परिणेतुरिष्यते ।
*     प्रियाप्रिया वा प्रमदा स्वबन्धुभिः  ॥ ५.१७ ॥

५.१७>४   रा  किमत्रभवती मया परिणीतपूर्वा ।

५.१७>५   शकु  (सविषादम्) हृदय सांप्रतं ते आशङ्का ।

_________________________

५.१८<१   शा  किं कृतकार्यद्वेषो धर्मं प्रति विमुखता कृतावज्ञा ।

५.१८<२   रा  कुतोऽयमसत्कल्पनाप्रश्नः ।

_________________________

५.१८<१   शा

*     मूर्छन्त्यमी विकाराः प्रायेणैश्वर्यमत्तेषु  ॥ ५.१८ ॥

५.१८>१   रा  विशेषेणाधिक्षिप्तोऽस्मि ।प्.१७६

५.१८>२   गौतमी  जाते मुह्हूर्तं मा लज्जस्व । अपनेष्यामि तावत्तेऽवगुण्ठनम् । ततस्त्वां भर्ताभिज्ञास्यति ।

_________________________

५.१९<१   रा  (शकुन्तलां निर्वर्ण्य । आत्मगतम्)

*     इदमुपनतमेवं रूपमक्लिष्टकान्ति
*     प्रथमपरिगृहीतं स्यान्न वेत्यव्यवस्यन् ।
*     भ्रमर इव विभाते कुन्दमन्तस्तुषारम्
*     न च खलु परोभोक्तुं नापि शक्नोमि हातुम्  ॥ ५.१९ ॥

५.१९>३   (इति विचारयन् स्थितः)

५.१९>४   प्रतीहारी  (स्वगतम्) अहो धर्मापेक्षिता भर्तुः । ईदृशं नाम सुखोपनतं रूपं दृष्टा कोऽन्यो विचारयति ।

५.१९>५   शा  भो राजन् किमिति जोषमास्यते ।

५.१९>६   रा  भोस्तपोधनाः चिन्तयन्नपि न खलु स्वीकरणमत्रभवत्याः स्मरामि । तत्कथमिमामभिव्यक्तसत्त्वलक्षणां प्रत्यात्मानं क्षेत्रिणमशङ्कमानः प्रतिपत्स्ये ।

५.१९>७   शकुन्तला  (अपवार्य) आर्यस्य परिणय एव संदेहः । कुत इदानीं मे दूराधिरोहिण्याशा ।प्.१७८

_________________________

५.।२०<१  शार् मा तावत् ।

*     कृताभिमर्शामनुमन्यमानः सुतां त्वया नाम मुनिर्विमान्यः ।
*     मुष्टं प्रतिग्राहयता स्वमर्थं पात्रीकृतो दस्युरिवासि येन  ॥ ५.।२० ॥

५.२०>१   शारद्वत  शार्ङ्गरव विमर त्वमिदानीम् । शकुन्तले वक्तव्यमुक्तमस्माभिः । सोऽयमत्रभवानेवमाह । दीयतामस्मै प्रत्ययप्रतिवचनम् ।

५.२०>२   शकु  (अपवार्य) इदमवस्थ्हान्तरं गते तादृशेऽनुरागे किं वा स्मारितेन । आत्मेदानीं मे शोचनीय इति व्यवसितमेतत् । (प्रकाशम्)
५.२०>३   पौरव युक्तं नाम ते तथा पुराश्रमपदे स्वभावोत्तानहृदयमिमं जनं समयपूर्वं प्रतार्य सांप्रतमीदृशैरक्षरैः प्रत्याख्यातुम् ।प्.१८०

_________________________

५.२१<१   राजा  (कर्णौ विधाय) शान्तं पापम् ।

*     व्यपदेशमाविलयितुं किमीहसे जनमिमम पातयितुम् ।
*     कूलं कषा इव सिन्धुः प्रसन्नमम्भस्तटतरुं च  ॥ ५.२१ ॥

५.२१>४   शकु  भवतु । यदि परमार्थतः परपरिग्रहशङ्किना त्वयैवं प्रवृत्तं तद्+अभिज्ञानेनानेन तवाशङ्कामपनेष्यामि ।

५.२१>५   राजा  उदारः कल्पः ।

५.२१>६   शकु  (मुद्रास्थानं परामृश्य) हा धिग्घा धिक् । अङ्गुलीयकशून्या मेऽङ्गुलिः । (इति सविषादं गौतमीमवेक्षते)
५.२१>७   गौतमी  नूनं ते शक्रावताराभ्यन्तरे शचीतीर्थसलिलं वन्दमानायाः प्रभ्रष्टमङ्गुलीयकम् ।प्.१८२

५.२१>८   राजा  (सस्मितम्) इदं तत्प्रत्युत्पन्नमति स्त्रैणमिति यदुच्यते ।

५.२१>९   शकु  अत्र तावद्विधिना दर्शितं प्रभुत्वम् ।

५.२१>१०  राजा  श्रोतव्यमिदानीं संवृत्तम् ।

५.२१>११  शकु  नन्वेकस्मिन् दिवसे नवमालिकामण्डपे नलिनीपत्रभाजनगतमुदकं तव हस्ते संनिहितमासीत् ।

५.२१>१२  राजा  शृणुमस्तावत् ।

५.२१>१३  शकु  तत्क्षणे स मे पुत्रकृतको दीर्घापाङ्गो नाम मृगपोतक उपस्थितः ।
५.२१>१४  त्वयायं तावत्प्रथमं पिबत्वित्यनुकम्पिनोपच्छन्दित उदकेन । न पुनस्तेऽपरिचयाधस्ताभ्यासमुपगतः । पश्चात्तस्मिन्नेव मया गृहीते सलिलेऽनेन कृतः प्रणयः । तदा त्वमित्थं प्रहसितोऽसि । सर्वः सगन्धेषु विश्वसिति । द्वावप्यत्रारण्यकाविति ।प्.१८४

५.२१>१५  राजा  एवमादिभिरात्मकार्यनिर्वर्तिनीनामनृतमयवान्मधुभिराकृष्यते विषयिणः ।

५.२१>१६  गौतमी  महाभाग नार्हस्येवं मन्त्रयितुम् । तपोवनसंवर्धितोऽनभिज्ञोऽयं जनः कैतवस्य ।

_________________________

५.२२<१   राजा  तापसवृद्धे ।

*     स्त्रीणामशिक्षितपटुत्वममानुषीषु
*     संदृश्यते किमुत याः प्रतिबोधवत्यः ।
*     प्रागन्तरिक्षगमनास्त्वमपत्यजातम्
*     अन्यैर्द्विजैः परभृताः खलु पोषयन्ति  ॥ ५.२२ ॥

५.२२>१   शकु  (सरोषम्+अनार्य आत्मनो हृदयानुमानेन प्रेक्षसे । क इदानीमन्यो धर्मकञ्चुकप्रवेशिनस्तृणछन्नकूपोपमस्य तवानुकृतिं प्रतिपत्स्यते ।

_________________________

५.२३<१   राजा  (आत्मगतम्) संदिग्धबुद्धिमां कुर्वन्नकैतव इवास्याः कोपो लक्ष्यते । तथा ह्यनया

*     मय्येव विस्मरणदारुणचित्तवृत्तौ
*     वृत्तं रहः प्रणयमप्रतिपद्यमाने ।
*     भेदाद्भ्रुवोः कुटिलयोरतिलोहिताक्ष्या
*     भग्नं शरासनमिवातिरुषा स्मरस्य  ॥ ५.२३ ॥

५.२३>२   (प्रकाशम्) भद्रे प्रथितं दुष्यन्तस्य चरितम् । तथापीदं न दृश्यते ।प्.१८६

५.२३>३   शकु  सुष्ठु तावदत्र स्वच्छन्दचारिणी कृतास्मि याहमस्य पुरुवंशप्रत्ययेन मुखमधोर्हृदयविषस्य हस्ताभ्यासमुपगता ।

_________________________

५.२४<१   शार्ङ्गरव  इत्थमात्मकृतं चापलं दहति ।

*     अतः परीक्ष्य कर्तव्यं विशेषात्संगतं रहः ।
*     अज्ञातहृदयेष्वेवं वैरीभवति सौहृदम्  ॥ ५.२४ ॥

५.२४>१   राजा  अयि भोः किमत्रभवतीप्रत्ययादेवास्मान् संयुतदोषाक्षरैः क्षिणुथ ।
_________________________

५.२५<१   शार्ङ्ग्(सासूयम्) श्रुतं भवद्भिरधरोत्तरम् ।

*     आ जन्मनः शाठ्यमशिक्षितो यस्तस्याप्रमाणं वचनं जनस्य ।
*     परातिसंधानमधीयते यैर्विद्येति ते सन्तु किलाप्तवाचः  ॥ ५.२५ ॥प्.१८८

५.२५>२   राजा  भोः सत्यवादिन्नभ्युपगतं तावदस्माभिरेवम् । किं पुनरिमामतिसंधाय लभ्यते ।

५.२५>३   शार्ङ्ग् विनिपातः ।

५.२५>४   राजा  विनिपातः पौरवैः प्रार्थ्यत इति न श्रद्धेयमेतत् ।

_________________________

५.२६<१   शारद् शार्ङ्गरव किमुत्तरेण । अनुष्ठितो गुरोः संदेशः । प्रतिनिवर्तामहे वयम् । (राजानं प्रति)

*     तदेषा भवतः कान्ता त्यज वैनां गृहाण वा ।
*     उपपन्ना हि दारेषु प्रभुता सर्वतोमुखी  ॥ ५.२६ ॥

५.२६>१   गौतमि गच्छाग्रतः । (इति प्रस्थिताः)

५.२६>२   शकु  कथमनेन कितवेन विप्रलब्धास्मि । यूयमपि मां परित्यजथ । (इत्यनुप्रतिष्ठते)

५.२६>३   गौतमी  (स्थित्वा) वत्स शार्ङ्गरव अनुगच्छतीयं खलु नः करुणपरिदेविनी शकुन्तला । प्रत्यादेशपरुषे भर्तरि किं वा मे पुत्रिका करोतु ।प्.१९०

५.२६>४   शार्ङ्ग् (सरोषं निवृत्य) किं पुरोभागे स्वातन्त्र्यमवलम्बसे । (शकुन्तला भीता वेपते)

_________________________

५.२७<१   शार्ङ्ग् शकुतले ।

*     यदि यथा वदति क्षितिपस्तथा
*     त्वमसि किं पितुरुत्कुलया त्वया ।
*     अथ तु वेत्सि शुचि व्रतमात्मनः
*     पतिकुले तव दास्यमपि क्षमम्  ॥ ५.२७ ॥

५.२७>५   तिष्ठ । साधयामो वयम् ।

_________________________

५.२८<१   राजा  भोस्तपस्विन् किमत्रभवतीं विप्रलभसे ।

*     कुमुदान्येव शशाङ्कः सविता बोधयति पङ्कजान्येव ।
*     वशिनां हि परपरिग्रहसंश्लेषपराङ्मुखी वृत्तिः  ॥ ५.२८ ॥

५.२८>१   शार्ङ्ग् यदा तु पूर्ववृत्तमन्यसङ्गाद्विस्मृतो भवांस्तदा कथमधर्मभीरुः ।

_________________________

५.२९<१   राजा  भवन्तमेवात्र गुरुलाघवं पृच्छामि ।

*     मूढः स्यामहमेषा वा वदेन्मिथ्येति संशये ।
*     दारत्यागी भवाम्याहो परस्त्रीस्पर्शपांसुलः  ॥ ५.२९ ॥

५.२९>२   पुरोहित  (विचार्य) यदि तावदेवं क्रियताम् ।

५.२९>३   राजा  अनुशास्तु मां भवान् ।

५.२९>४   पुरोहित  अत्रभवती तवदाप्रसवादस्मद्गृहे तिष्ठतु । कुत इदमुच्यत इति चेत् । त्वं साधुभिरादिष्टपूर्वः प्रथममेव चक्रवर्तिनं पुत्रं जनयिष्यसीति । स चेन्मुनिदौहित्रस्तल्लक्षणोपपन्नो भविष्यति अभिनन्द्य शुद्धान्तमेनां प्रवेशयिष्यति । विपर्यये तु पितुरस्याः समीपनयनमवस्थितमेव ।

५.२९>५   राजा  यथा गुरुभ्यो रोचते ।

५.२९>६   पुरोहित  वत्से अनुगच्छ माम् ।

५.२९>७   शकु  भगाति वसुधे देहि मे विवरम् । (इति रुदती प्रस्थिता । निष्क्रान्ता सह पुरोधसा तपस्विभिश्च)
५.२९>८   (राजा शापव्यवहितस्मृतिः शकुन्तलागतमेव चिन्तयति)
५.२९>९   (नेपथ्ये) आश्चर्यमाश्चर्यम् ।

५.२९>१०  राजा  (आकर्ण्य) किं नु खलु स्यात् ।

५.२९>११  (प्रविश्य) पुरोहित  (सविस्मयम्) देव अद्भुतं खलु संवृत्तम् ।

५.२९>१२  राजा  किमिव ।

५.२९>१३  पुरोहित  देव परावृत्तेषु कण्वशिष्येषु
५.२९>१४  सा निन्दनी स्वानि भाग्यानि बाला बाहूत्क्षेपं क्रन्दितुं च प्रवृत्ता ।

५.२९>१५  राजा  किं च ।

_________________________

५.३०<१   पुरोहित

*     स्त्रीसंस्थानं चाप्सरस्तीर्थमारादुत्क्षिप्यैनां ज्योतिरेकं जगाम  ॥ ५.३० ॥

५.३०>१   (सर्वे विस्मयं रूपयन्ति)

५.३०>२   राजा  भगवन् प्रागपि सोऽस्माभिरर्थः प्रत्यादिष्ट एव । किं वृथा तर्केणान्विष्यते । विश्राम्यतु भवान् ।

५.३०>३   पुरोहित  (विलोक्य) विजयस्व (इति निष्क्रान्तः)प्.१९४

५.३०>४   राजा  वेत्रवति पर्याकुलोऽस्मि । शयनभूमिमार्गमादेशय ।

५.३०>५   प्रतीहारी  इत इतो देवः (इति प्रस्थितः)

_________________________

५.३१<१   राजा

*     कामं प्रत्यादिष्टां स्मरामि न परिग्रहं मुनेस्तनयाम् ।
*     बलवत्तु दूयमानं प्रत्याययतीव मां हृदयम्  ॥ ५.३१ ॥

५.३१>६   (इति निष्क्रान्ताः सर्वे)

पञ्चमोऽङ्कः ।


**************************************************************************


षष्ठोऽङ्कः ।

६.१<१    (ततः प्रविशति नागरिकः श्यालः पश्चाद्बद्धं पुरुषमादाय रक्षिणौ च)

६.१<२    रक्षिणौ  (पुरुषं ताडैत्वा) अरे कुम्भीरक कथय कुत्र त्वयैतन्मणिबन्धनोत्कीर्णनामधेयं राजकीयमङ्गुलीयकं समासादितम् ।

६.१<३    पुरुषः  (भीतिनाटितकेन) प्रसीदन्तु भावमिश्राः । नाहमीदृशकर्मकारी ।

६.१<४    प्रथमः  किं शोभनो ब्राह्मण इति कृत्वा (कलयित्वा) राज्ञा प्रतिग्रहो दत्तः ।

६.१<५    पुरुषः  शृणुतेदानीम् । अहं शक्रावताराभ्यन्तरवासी धीवरः ।
६.१<६    पाटच्चर किमस्माभिर्जातिः पृष्टा ।प्.२६९

६.१<७    श्यालः  सूचक कथयतु सर्वमनुक्रमेण । मैनमन्तरा प्रतिबध्नीतम् ।

६.१<८    उभौ  यदावुत्त आज्ञापयति । कथय ।

६.१<९    पुरुषः  अहं जालोद्गालादिभिर्मत्स्यबन्धनोपायैः कुटुम्बभरणं करोमि ।

६.१<१०   श्यालः  (विरहस्य) विशुद्ध इदानीमाजीवः ।

_________________________

६.१<१    पुरुषः  भर्तः मैवं भण ।

*     सहजं किल यद्विनिन्दितं न खलु तत्कर्म विवर्जनीयम् ।
*     पशुमारणकर्मदारुणोऽनुकम्पामृदुरेव श्रोत्रियः  ॥ ६.१ ॥

६.१>१    श्यालः  ततस्ततः ।

६.१>२    पुरुषः  एकस्मिन् दिवसे खण्डशो रोहितमत्स्यो मया कल्पितः ।
६.१>३    यावत्तस्योदराभ्यन्तरे प्रेक्षे तावदिदं रत्नभासुरमङ्गुलीयकं दृष्टम् ।
६.१>४    पश्चादहमस्य विक्रयाय दर्शयन् गृहीतो भावमिश्रैः ।
६.१>५    मारयत वा मुञ्चत वा । अयमस्यागमवृत्तान्तः ।

६.१>६    श्यालः  जानुक विस्रगन्धी गोधादी मत्स्यबन्ध एव निःसंशयम् ।
६.१>७    अङ्गुलीयकदर्शनमस्य विमर्शयितव्यम् । राजकुलमेव गच्छामः ।प्.१९८

६.१>८    रक्षिणौ  तथा । गच्छ अरे ग्रन्थिभेदक । (सर्वे परिक्रामन्ति)

६.१>९    श्यालः  सूचक इमं गोपुरद्वारेऽप्रमत्तौ प्रतिपालयतं यावदिदमङ्गुलीयकं यथागमनं भर्त्रे निवेद्य ततः शासनं प्रतीष्य निष्क्रामामि ।

६.१>१०   उभौ  प्रविशत्वावुत्तः स्वामिप्रसादाय । (इति निष्क्रान्तः श्यालः)

६.१>११   प्रथमः  जानुक चिरायते खल्वावुत्तः ।

६.१>१२   द्वितीयः  नन्ववसरोपसर्पणीया राजानः ।

६.१>१३   प्रथमः  जानुक स्फुरतो मम हस्तावस्य वधस्य सुमनसः पिनद्धुम् । (इति पुरुषं निर्दिशति)

६.१>१४   पुरुषः  नार्हति भावोऽकारणमारणो भवितुम् ।

६.१>१५   द्वितीयः  (विलोक्य) एष नौ स्वामी पत्रहस्तो राजशासनं प्रतीष्येतो+मुखो दृश्यते । गृध्रबलिर्भविष्यसि शुनो मुखं वा द्रक्ष्यसि । (प्रविश्य)

६.१>१६   श्यालः  सूचक मुच्यतामेष जालोपजीवी । उपपन्न खल्वस्याङ्गुलीयकस्यागमः ।प्.२००

६.१>१७   सूचकः  यथावुत्तो भणति । एष यमसदनं प्रविश्य प्रतिनिवृत्तः । (इति पुरुषं परिमुक्तबन्धनं करोति)

६.१>१८   पुरुषः  (श्यालं प्रणम्य) भर्तः अथ कीदृशो म आजीवः ।
६.१>१९   एष भर्त्राङ्गुलीयकमूल्यसंमितः प्रसादोऽपि दापितः । (इति पुरुषाय स्वं प्रयच्छति)

६.१>२०   पुरुषः  (सप्रणामं प्रतिगृह्य) भर्तः अनुगृहीतोऽस्मि ।

६.१>२१   सूचकः  एष नामानुग्रहो यच्छूलादवतार्य हस्तिस्कन्धे प्रतिष्ठापितः ।

६.१>२२   जानुक  आवुत्त्पारितोषिकं कथयति तेनाङ्गुलीयकेन भर्तुः संमतेन भवितव्यमिति ।

६.१>२३   श्यालः  न तस्मिन्महाअर्हं रत्नं भर्तुर्बहुमतमिति तर्कयामि ।
६.१>२४   तस्य दर्शनेन भर्त्राभिमतो जनः स्मृतः । मुहूर्तं प्रकृतिगम्भीरोऽपि पर्यश्रुनयन आसीत् ।

६.१>२५   सूचकः  सेवितं नामावुत्तेन ।

६.१>२६   जानुक  ननु भण । अस्य कृते मात्स्यिकभर्तुरिति । (इति पुरुषमसूयया पश्यति)

६.१>२७   पुरुषः  भट्टारक इतोऽर्धं युष्माकं सुमनोमूल्यं भवतु ।

६.१>२८   जानुक  एतावद्युज्यते ।प्.२०२

६.१>२९   श्यालः  धीवर महत्तरस्त्वं प्रियवयस्यक इदानीं मे संवृत्तः । कादम्बरीसाक्षिकमस्माकं प्रथमसौहृदमिष्यते । तत्शौण्डिकापणमेव गच्छामः ।
६.१>३०   प्रवेशकः । (ततः प्रविशत्याकाशयानेन सानुमती नामाप्सराः)

६.१>३१   सानुमती  निर्वर्तितं मया पर्यायनिर्वर्तनीयमप्सरस्तीर्थसांनिध्यं यावत्साहुजनस्याभिषेककाल इति सांप्रतमस्य राजर्षेरुदन्तं प्रत्यक्षीकरिष्यामि ।
६.१>३२   मेनकासंबन्धेन शरीरभूता मे शकुन्तला । तया च दुहितृनिमित्तमादिष्टपूर्वास्मि ।
६.१>३३   (समन्तादवलोक्य) किं नु खलु ऋतूत्सवेऽपि निरुत्सवारम्भमिव राजकुलं दृश्यते ।
६.१>३४   अस्ति मे विभवः प्रणिधानेन सर्वं परिज्ञातुम् ।
६.१>३५   किं तु सख्या आदरो मया मानैयितव्यः ।
६.१>३६   भवतु । अनयोरेवोद्यानपालिकयोस्तिरस्करिणीप्रतिच्छन्ना पार्श्ववर्तिनी भूत्वोपलप्स्ये । (इति नाट्येनावतीर्य स्थिता) (ततः प्रविशति चूताङ्कुरमवलोकयन्ती चेटी । अपराच पृष्ठतस्तस्याः)

_________________________

६.२<१    प्रथमा

*     आतांरहरितपाण्डुर जीवितसर्वं वसन्तमासस्य (योः) ।
*     दृष्टोऽसि चूतकोरक ऋतुमङ्गल त्वां प्रसादयामि  ॥ ६.२ ॥प्.२०६

६.२>३७   द्वितीया  परभृतिके किमेकाकिनी मन्त्रयसे ।

६.२>३८   प्रथमा  मधुकरिके चूतकलिकां दृष्ट्वोन्मत्ता परभृतिका भवति ।

६.२>३९   द्वितीया  (सहर्षं त्वरयोपगम्य) कथमुपस्थितो मधुमासः ।

६.२>४०   प्रथमा  मधुकरिके तवेदानीं काल एष मदविभ्रमगीतानाम् ।

६.२>४१   द्वितीया  सखि अवलम्बस्व मां यावदग्रपादस्थिता भूत्वा चूतकलिकां गृहीत्वा कामदेवार्चनं करोमि ।

६.२>४२   प्रथमा  यदि मम अपि खल्वर्धमर्चनफलस्य ।

_________________________

६.३<१    द्वितीया  अकथितेऽप्येतत्संपद्यते यत एकमेव नौ जीवीतं द्विधास्थितं शरीरम् । (सखीमवलम्ब्य स्थिता चूताङ्कुरं गृह्णाति)
६.३<२    अये अप्रतिबुद्धोऽपि चूतप्रसवोऽत्र बन्धनभङ्गसुरभिर्भवति (इति कपोतहस्तकं कृत्वा)

*     त्वमसि मया चूताङ्कुर दत्तः कामाय गृहीतधनुषे ।
*     पथिकजनयुवतिलक्ष्यः पञ्चाभ्यधिकः शरो भव  ॥ ६.३ ॥

६.३>१    (इति चूताङ्कुरं क्षिपति) (प्रविश्य पटीक्षेपेण कुपितः) । प्.२०६

६.३>२    कञ्चुकी  मा तावदनात्मज्ञे । देवेन प्रतिषिद्धे वसन्तोत्सवे त्वमांरकलिकाभङ्गं किमारभसे ।
६.३>३    उभे (भीते) प्रसीदत्वार्यः । अगृहीतार्थे आवाम् ।

_________________________

६.४<१    कञ्चुकी  न किल श्रुतं युवाभ्यां यद्वासन्तिकैस्तरुभिरपि देवस्य शासनं प्रमाणीकृतं तदाश्रयिभिः पत्रिभिश्च । तथा हि

*     चूतानां चिरनिर्गता अपि कलिका बध्नाति न स्वं रजः
*     संनद्धं यदपि स्थितं कुरबकं तत्कोरकावस्थया ।
*     कण्ठेषु स्खलितं गतेऽपि शिशिरे पुंस्कोकिलानां रुतम्
*     शङ्के संहरति स्मरोऽपि चकितस्तूणार्धकृष्टं शरम्  ॥ ६.४ ॥

६.४>४    सनुमती  नास्ति संदेहः । महाप्रभावो राजर्षिः ।

६.४>५    प्रथमा  आर्य कति दिवसान्यावयोर्मित्रावसुना राष्ट्रियेण भट्टिनीपादमूलं प्रेषितयोः । अत्र च नौ प्रमदवनस्य पालनकर्म समर्पितम् । तदागन्तुकतयाश्रुतपूर्व आवाभ्यामेष वृत्तान्तः ।

६.४>६    कञ्चुकी  भवतु । न पुनरेवं प्रवर्तितव्यम् ।

६.४>७    उभे  आर्य कौतूहलं नौ । यद्यनेन जनेन श्रोतव्यं कथयत्वार्यः किं निमित्तं भर्त्रा वसन्तोत्सवः प्रतिषिद्धः । प्.२०८

६.४>८    सानुमती  उत्सवप्रियाः खलु मनुष्याः । गुरुणा कारणेन भवितव्यम् ।

६.४>९    कञ्चुकी  बहुलीभूतमेतत्किं न कथ्यते । किमत्रभवत्यो कर्णपथं नायातं शकुन्तलाप्रत्यादेशकौलीनम् ।

६.४>१०   उभे  श्रुतं राष्ट्रियमुखाद्यावदङ्गुलीयकदर्शनम् ।

_________________________

६.५<१    कञ्चुकी  तेन ह्यल्पं कथयितव्यम् ।
६.५<२    यदैव खलु स्वाङ्गुलीयकदर्शनादनुस्मृतं देवेन सत्यमूढपूर्वा मे तत्रभवती रहसि शकुन्तला मोहात्प्रत्यादिष्टेति तदाप्रभृत्येव पश्चात्तापमुपगतो देवः । तथा हि

*     रम्यं द्वेष्टि यथा पुरा प्रकृतिभिर्न प्रत्यहं सेव्यते
*     शय्याप्रान्तविवर्तनैर्विगमयत्युन्निद्र एव क्षपाः ।
*     दाक्षिण्येन ददाति वाचमुचितामन्तःपुरेभ्यो यदा गोत्रेषु
*     स्खलितस्तदा भवति च व्रीडाविलक्षश्चिरम्  ॥ ६.५ ॥

६.५>१    सानुमती  प्रियं मे ।

६.५>२    कञ्चुकी  अस्मात्प्रभवतो वैमनस्यादुत्सवः प्रत्याख्यातः ।

६.५>३    उभे  युज्यते । (नेपथ्ये)
६.५>४    एतु एतु भवान् ।

६.५>५    कञ्चुकी  (कर्णं दत्त्वा) अये । इत एवाभिवर्तते देवः । स्वकर्मानुष्ठीयताम् ।

६.५>६    उभे  तथा ।प्.२१०
६.५>७    (ततः प्रविशति पश्चात्तापसदृशवेषो राजा विदूषकः प्रतीहारी च ।

६.५>८    कञ्चुकी  (राजानमवलोक्य) अहो सर्वास्ववस्थासु रमणीयत्वमाकृतिविशेषाणाम् । एवमुत्सुकोऽपि प्रियदर्शने देवः । तथा हि

_________________________

*     प्रत्यादिष्टविशेषमण्डनविधिर्वामप्रकोष्ठार्पितम्
*     बिभ्रत्काञ्चनमेकमेव वलयं श्वासोपरक्ताधरः ।
*     चिन्ताजागरणप्रतान्तनयनस्तेजोगुणादात्मनः
*     संस्कारोल्लिखितो महामणिरिव क्षीणोऽपि नालक्ष्यते  ॥ ६.६ ॥

६.६>९    सानुमती  (राजानं दृष्ट्वा) स्थाने खलु प्रत्यादेशविमानिता अप्यस्य कृते शकुन्तला क्लाम्यति ।

_________________________

६.७<१    राजा  (ध्यानमन्दं परिक्रम्य)

*     प्रथमं सारङ्गाक्ष्या प्रियया प्रतिबोध्यमानमपि सुप्तम् ।
*     अनुशयदुःखाय इदं हतहृदयं संप्रति विबुद्धम्  ॥ ६.७ ॥

६.७>१    सानुमती  नन्वीदेशानि तपस्विन्या भागधेयानि ।

६.७>२    विदूषक  (अपवार्य) लङ्घित एष भूयोऽपि शकुन्तलाव्याधिना । न जाने कथं चिकित्सितव्यो भविष्यतीति ।प्.२१२

६.७>३    कञ्चुकी  (उपगम्य) जयतु जयतु देवः । महाराज प्रत्यवेक्षिताः प्रमदवनभूमयः यथाकाममध्यास्तां विनोदस्थानानि महाराजः ।

६.७>४    राजा  वेत्रवति मद्वचनादमात्यमार्यपिशुनं ब्रूहि । चिरप्रबोधान्न संभावितमस्माभिरद्य धर्मासनमध्यासितुम् । यत्प्रत्यवेक्षितं पौरकार्यमार्येण तत्पत्रमारोप्य दीयतामिति ।

६.७>५    प्रतीहारी  यद्देव आज्ञापयति । (इति निष्क्रान्ता)

६.७>६    राजा  वातायन त्वमपि स्वं नियोगमशून्यं कुरु ।

६.७>७    कञ्चुकी  यदाज्ञापयति देवः । (इति निष्क्रान्तः)

६.७>८    विदूषकः  कृतं भवता निर्मक्षिकम् । सांप्रतं शिशिरातपछेदरमणीयेऽस्मिन् प्रमदवनोद्देश आत्मानं रमयिष्यसि ।

_________________________

६.८<१    राजा  वयस्य यदुच्यते रन्ध्रोपनिपातिनोऽनर्था इति तद्व्यभिचारि वचः । कुतः  प्.२१४

*     मुनिसुताप्रणयस्मृतिरोधिना
*     मम च मुक्तमिदं तमसा मनः ।
*     मनसिजेन सखे प्रहरिष्यता
*     धनुषि चूतशरश्च निवेशितः  ॥ ६.८ ॥

६.८>९    विदूषक  तिष्ठ तावत् । अनेन दण्डककाष्ठेन कन्दर्पबाणं नाशयिष्यामि । (इति दण्डकाष्ठमुद्यम्य चूताङ्कुरं पातयितुमिच्छति)

६.८>१०   राजा  (सस्मितम्) भवतु । दृष्टं ब्रह्मवर्चसम् । सखे क्वोपविष्टः प्रियायाः किंचिद्+अनुकारिणीषु लतासु दृष्टिं विलोभयामि ।

६.८>११   विषूषक  नन्वासन्नपरिचारिका चतुरिका भवता संदिष्टा । माधवीमण्डप इमां वेलामतिवाहयिष्ये ।
६.८>१२   तत्र मे चित्रफलकगतां स्वहस्तलिखितां तत्रभवत्याः शकुन्तलायाः प्रतिकृतिमानय इति ।

६.८>१३   राजा  ईदृशं हृदयविनोदनस्थानम् । तत्तमेव मार्गमादेशय ।

६.८>१४   विदूषक  इत इतो भवान् । (उभौ परिक्रमतः । सानुमत्यनुगच्छति)

६.८>१५   विदूषक  एष मणिशिलापट्टकसनाथो माधवीमण्डप उपहाररमणीयतया निःसंशयं स्वागतेनेव नौ प्रतीच्छति । तत्प्रविश्य निषीदतु भवान् । (उभौ प्रवेशं कृत्वोपविष्टौ)

६.८>१६   सानुमती  लतासंश्रिता द्रक्ष्यामि तावत्सख्याः प्रतिकृतम् । ततस्तस्यै भर्तुर्बहुमुखमनुरागं निवेदयिष्यामि । (इति तथा कृत्वा स्थिता)प्.२१६

६.८>१७   राजा  सखे सर्वमिदानीं स्मरामि शकुन्तलायाः प्रथमवृत्तान्तम् । कथितवानस्मि भवते च ।
६.८>१८   स भवान् प्रत्यादेशवेलायां मत्समीपगतो नासीत् ।
६.८>१९   पूर्वमपि न त्वया कदाचित्संकीर्तितं तत्रभवत्या नाम । कच्चिदहमिव विस्मृतवानसि त्वम् ।

६.८>२०   विदूषक  न विस्मरामि । किं तु सर्वं कथयित्वावसाने पुनस्त्वया परिहासविजल्प एष न भूतार्थ इत्याख्यातम् ।
६.८>२१   मया अपि मृत्पिण्डबुद्धिना तथैव गृहीतम् । अथवा भवितव्यता खलु बलवती ।

६.८>२२   सानुमती  एवं न्विदम् ।

६.८>२३   राजा  (ध्यात्वा) सखे त्रायस्व माम् ।

६.८>२४   विदूषक  भोः किमेतत् । अनुपपन्नं खल्वीदृशं त्वयि । कदा अपि सत्पुरुषाः शोकवास्तव्या न भवन्ति । ननु प्रवातेऽपि निष्कम्पा गिरयः ।

_________________________

६.९<१    राजा  वयस्य निराकरणविक्लवायाः प्रियायाः समवस्थामनुस्मृत्य बलवदशरणोऽस्मि । सा हि

*     इतः प्रत्यादेशात्स्वजनमनुगन्तुं व्यवसिता
*     स्थिता तिष्ठ इत्युच्चैर्वदति गुरुशिष्ये गुरुसमे ।
*     पुनर्दृष्टिं बाष्पप्रसरकलुषामर्पितवती
*     मयि क्रूरे यत्तत्सविषमिव शल्यं दहति माम्  ॥ ६.९ ॥प्.२१८

६.९>१    सानुमती  अहो । ईदृशी स्वकार्यपरता । अस्य संतापेनाहं रमे ।

६.९>२    विदूषक  भोः अस्ति मे तर्कः केनापि तत्रभवत्याकाशचारिणी नीतेति ।

६.९>३    राजा  कः पतिदेवतामन्यः परामर्ष्टुमुत्सहेत । मेनका किल सख्यास्ते जन्मप्रतिष्ठेति श्रुतवानस्मि । तत्सहचारिणीभिः सखी ते हृतेति मे हृदयमाशङ्कते ।

६.९>४    सानुमती  संमोहः खलु विस्मयनीयो न प्रतिबोधः ।

६.९>५    विदूषक  यद्येवमस्ति खलु समागमः कालेन तत्रभवत्या ।

६.९>६    राजा  कथमिव ।

६.९>७    विदूषक  न खलु मातापितरौ भर्तृवियोगदुःखितां दुहितरं चिरं द्रष्टुं पारयतः ।

_________________________

६.१०<१   राजा  वयस्य ।

*     स्वप्नो नु माया नु मतिभ्रमो नु
*     क्लिष्टं नु तावत्फलमेव पुण्यम् ।
*     असंनिवृत्त्यै तदतीतमेते
*     मनोरथा नाम तटप्रपाताः  ॥ ६.१० ॥प्.२२०

६.१०>८   विदूषक  मैवम् । नन्व्+अङ्गुलीयकमेव निदर्शनमवश्यं भाव्यचिन्तनीयः समागमो भवतीति ।

_________________________

६.११<१   राजा  (अङ्गुलीयकं विलोक्य) अये इदं तावदसुलभस्थानभ्रंशि शोचनीयम् ।

*     तव सुचरितमङ्गुलीय नूनं
*     प्रतनु ममेव विभाव्यते फलेन ।
*     अरुणनखमनोहरासु तस्याश्
*     च्युतमसि लब्धपदं यदङ्गुलीषु  ॥ ६.११ ॥

६.११>१   सानुमती  यद्यन्यहस्तगतं भवेत्सत्यमेव शोचनीयं भवेत् ।

६.११>२   विदूषक  भोः इयं नाममुद्रा केनोद्घातेन तत्रभवत्या हस्ताभ्यासं प्रापिता ।

६.११>३   सानुमती  मम अपि कौतूहलेनाकारित एषः ।

६.११>४   राजा  श्रूयताम् । स्वनगराय प्रस्थितं मां प्रिया सबाष्पमाह कियच्चिरेणार्यपुत्रः प्रतिपत्तिं दास्यतीति ।

६.११>५   विदूषक  ततस्ततः ।

_________________________

६.१२<१   राजा  पश्चादिमां मुद्रां तदङ्गुलौ निवेशयता मया प्रत्यभिहिता ।

*     एकैकमत्र दिवसे दिवसे मदीयं
*     नामाक्षरं गणय गच्छसि यावदन्तम् ।
*     तावत्प्रिये मदवरोधगृहप्रवेशं
*     नेता जनस्तव समीपमुपैष्यतीति  ॥ ६.१२ ॥

६.१२>६   तच्च दारुणात्मना मया मोहान्नानुष्ठितम् ।

६.१२>७   सानुमती  रमणीयः खल्ववधिर्विधिना विसंवादितः ।

६.१२>८   विदूषक  अथ कथं धीवरकल्पितस्य रोहितमत्स्यस्योदराभ्यन्तर आसीत् ।

६.१२>९   राजा  शचीतीर्थं वन्दमानायाः सख्यास्ते हस्ताद्गङ्गास्रोतसि परिभ्रष्टम् ।

६.१२>१०  विदूषक  युज्यते ।

६.१२>११  सानुमती  अत एव तपस्विन्याः शकुन्तलाया अधर्मभीरोरस्य राजर्षेः परिणये संदेह आसीत् ।
६.१२>१२  अथवेदृशोऽनुरागोऽभिज्ञानमपेक्षते । कथमिवैतत् ।

६.१२>१३  राजा  उपालप्स्ये तावदिदमङ्गुलीयकम् ।

६.१२>१४  विदूषक  (आत्मगतम्) गृहीतोऽनेन पन्था उन्मत्तानाम् ।

_________________________

६.१३<१   राजा

*     कथं नु तं बन्धुरकोमलाङ्गुलिं
*     करं विहायासि निमग्नमम्भसि ।
अथवा ।
*     अचेतनं नाम गुणं न लक्षयेन्
*     मयैव कस्मादवधीरिता प्रिया  ॥ ६.१३ ॥

६.१३>१   विदूषक  (आत्मगतम्) कथं बुभुक्षया खादितव्योऽस्मि ।
६.१३>२   राजा  प्रिये अकारणपरित्यागानुशयतप्तहृदयस्तावदनुकम्प्यतामयं जनः पुनर्दर्शनेन ।
६.१३>३   (प्रविश्यापटीक्षेपेण चित्रफलकहस्ता)

६.१३>४   चतुरिका  इयं चित्रगता भट्टिनी । (इति चित्रफलकं दर्शयति)

६.१३>५   विदूषक  (विलोक्य) साधु वयस्य । मधुरावस्थानदर्शनीयो भावानुप्रवेशः । स्खलतीव मे दृष्टिर्निम्नोन्नतप्रदेशेषु ।

६.१३>६   सानुमती  अहो एषा राजर्षेर्निपुणता । जाने सख्यग्रतो मे वर्तत इति ।प्.२२६

_________________________

६.१४<१   राजा

*     यद्यत्साधु न चित्रे स्यात्क्रियते तत्तदन्यथा ।
*     तथापि तस्या लावण्यं रेखया किंचिदन्वितम्  ॥ ६.१४ ॥

६.१४>७   सानुमती  सदृशमेतत्पश्चात्+तापगुरोः स्नेहस्यानवलेपस्य च ।

६.१४>८   विदूषक  भोः इदानीं तिस्रस्तत्रभवत्यो दृश्यन्ते । सर्वाश्च दर्शनीयाः ।
६.१४>९   कतमात्र तत्रभवती शकुन्तला ।

६.१४>१०  सानुमती  अनभिज्ञः खल्वीदृशस्य रूपस्य मोघदृष्टिरयं जनः ।

६.१४>११  राजा  त्वं तावत्कतमां तर्कयसि ।

६.१४>१२  विदूषक  तर्कयामि यैषा शिथिलबन्धनोद्वान्तकुसुमेन केशान्तेनोद्भिन्नस्वेदबिन्दुना वदनेन विशेषतोऽपसृताभ्यां बाहुभ्यामवसेकस्निग्धतरुणपल्लवस्य चूतपादपस्य पार्श्व ईषत्परिश्रान्तेवालक्षिता सा शकुन्तला । इतरे सख्याविति ।

_________________________

६.१५<१   राजा  निपुणो भवान् । अस्त्यत्र मे भावचिह्नम् ।

*     स्विन्नाङ्गुलिविनिवेशो रेखाप्रान्तेषु दृश्यते मलिनः ।
*     अश्रु च कपोलपतितं दृश्यमिदं वर्णिकोच्छ्वासात् ॥ ६.१५ ॥प्.२२८

६.१५>१   चतुरिके अर्धलिखितमेतद्विनोदस्थानम् । गच्छ । वर्तिकां तावदानय ।

६.१५>२   चतुरिका  आर्य माधव्य अवलम्बस्व चित्रफलकं यावदागच्छामि ।

_________________________

६.१६<१   राजा  (निःश्वस्य)

*     साक्षात्प्रियामुपगतामपहाय पूर्वं चित्रार्पितां पुनरिमां बहु मन्यमानः ।
*     स्रोतोवहां पथि निकामजलामतीत्य जातः सखे प्रणयवान्मृगतृष्णिकायाम्  ॥ ६.१६ ॥

६.१६>३   विदूषक  (आत्मगतम्) एषोऽत्रभवान्नदीमतिक्रम्य मृगतृष्णिकां संक्रान्तः । (प्रकाशम्) भोः अपरं किमत्र लेखितव्यम् ।

_________________________

६.१७<१   राजा  श्रूयताम्

*     कार्या सैकतलीनहंसमिथुना स्रोतोवहा मालिनी
*     पातास्तामभितो निषण्णहरिणा गौरीगुरोः पावनाः ।
*     शाखालम्बितवल्कलस्य च तरोर्निर्मातुमिच्छाम्यधः
*     शृङ्गे कृष्णमृगस्य वामनयनं कण्डूयमानां मृगीम्  ॥ ६.१७ ॥प्.२३०

६.१७>१   विदूषक  (आत्मगतम्) यथाहं पश्यामि पूरितव्यमनेन चित्रफलकं लम्बकूर्चानां तापसानां कदम्बैः ।
६.१७>२   राजा वयस्य अन्यच्च । शकुन्तलायाः प्रसाधनमभिप्रेतमत्र विस्मृतमस्माभिः ।

६.१७>३   विदूषक  किमिव ।

६.१७>४   सानुमती  वनवासस्य सौक्मार्यस्य विनयस्य च यत्सदृशं भविष्यति ।

_________________________

६.१८<१   राजा

*     कृतं न कर्णार्पितबन्धनं सखे शिरीषमागण्डविलम्बिकेसरम् ।
*     न वा शरच्चन्द्रमरीचिकोमलं मृणालसूत्रं रचितं स्तनान्तरे  ॥ ६.१८ ॥

६.१८>५   विदूषक  भोः किं नु तत्रभवती रक्तकुवलयपल्लवशोभिनाग्रहस्तेन मुखमवार्य चकितचकितेव स्थिता । (सावधानं निरूप्य दृष्ट्वा)
६.१८>६   आः एष दास्याः पुत्रः कुसुमरसपाटच्चरस्तत्रभवत्या वदनकमलमभिलङ्घते मधुकरः ।

६.१८>७   राजा  ननु वार्यतामेष धृष्टः ।प्.२३२

६.१८>८   विदूषक  भवानेवाविनीतानां शासितास्य वारणे प्रभविष्यति ।

_________________________

६.१९<१   राजा  युज्यते । अयि भोः कुसुमलताप्रियातिथे किमत्र परिपतनखेदमनुभवसि ।

*     एषा कुसुमनिषण्णा तृषिता अपि सती भवन्तमनुरक्ता
*     प्रतिपालयति मधुकरी न खलु मधु विना त्वया पिबति  ॥ ६.१९ ॥

६.१९>१   सानुमती  अद्याभिजातं खल्वेष वारितः ।

६.१९>२   विदूषक  प्रतिषिद्धा अपि वामैषा जातिः ।

_________________________

६.२०<१   राजा  एवं भो न मे शासने तिष्ठसि । श्रूयतां तर्हि संप्रति ।

*     अक्लिष्टबालतरुपल्लवलोभनीयम्
*     पीतं मया सदयमेव रतोत्सवेषु ।
*     बिम्बाधरं स्पृशसि चेद्भ्रमर प्रियायास्
*     त्वां कारयामि कमलोदरबन्धनस्थम्  ॥ ६.२० ॥प्.२३४

६.२०>३   विदूषक  एवं तीक्ष्णदण्डस्य किं न भेष्यति । (प्रहस्य । आत्मगतम्)
६.२०>४   एष तावदुन्मत्तः । अहमप्येतस्य सङ्गेनेदृशवर्ण इव संवृत्तः । (प्रकाशम्)
६.२०>५   भोः चित्रं खल्वेतत् ।

६.२०>६   राजा  कथं चित्रम् ।

६.२०>७   सानुमती  अहमपीदानीमवगतार्था । किं पुनर्यथालिखितानुभाव्येषः ।

_________________________

६.२१<१   राजा  वयस्य किमिदमनुष्ठितं पौरोभाग्यम् ।

*     दर्शनसुखमनुभवतः साक्षादिव तन्मयेन हृदयेन ।
*     स्मृतिकारिणा त्वया मे पुनरपि चित्रीकृता कान्ता  ॥ ६.२१ ॥

६.२१>१   (इति बाष्पं विहरति)

६.२१>२   सानुमती  पूर्वापरविरोध्यपूर्व एष विरहमार्गः ।

_________________________

६.२२<१   राजा  वयस्य कथमेवमविश्रान्तदुःखमनुभवामि ।

*     प्रजागरात्खिलीभूतस्तस्याः स्वप्ने समागमः ।
*     बाष्पस्तु न ददात्येनां द्रष्टुं चित्रगतामपि  ॥ ६.२२ ॥प्.२३६

६.२२>३   सानुमती  सर्वथा प्रमार्जितं त्वया प्रत्यादेशदुःखं शकुन्तलायाः । (प्रविश्य)

६.२२>४   चतुरिका  जयतु भर्ता । वर्तिकाकरण्डकं गृहीत्वेतोमुखं प्रस्थितास्मि ।

६.२२>५   राजा  किं च ।

६.२२>६   चतुरिका  स मे हस्तादन्तरा तरलिकाद्वितीयया देव्या वसुमत्याहमेवार्यपुत्रस्योपनेष्यामीति सबलात्कारं गृहीतः ।

६.२२>७   विदूषक  दिष्ट्या त्वं मुक्ता ।

६.२२>८   चतुरिका  यावद्देव्या विटपलग्नमुत्तरीयं तरलिका मोचयति तावन्मया निर्वाहित आत्मा ।

६.२२>९   राजा  वयस्य उपस्थिता देवी बहुमानगर्विता च । भवानिमां प्रतिकृतिं रक्षतु ।

६.२२>१०  विदूषक  आत्मानमिति भण । (चित्रफलकमादायोत्थाय च) यदि भवानन्तःपुरकूटवागुरातो मोक्ष्यते तदा मां मेघप्रतिछन्दे प्रासादे शब्दायय । (इति द्रुतपदं निष्क्रान्तः)

६.२२>११  सानुमती  अन्यसंक्रान्तहृदयोऽपि प्रथमसंभावनामपेक्षते । अतिशिथिलसौहार्द इदानीमेषः ।
६.२२>१२  (प्रविश्य पत्रहस्ता)

६.२२>१३  प्रतीहारी  जयतु जयतु देवः ।प्.२३८

६.२२>१४  राजा  वेत्रवति न खल्वन्तरा दृष्टा त्वया देवी ।

६.२२>१५  प्रतीहारी  अथकिम् । पत्रहस्तां मां प्रेक्ष्य प्रतिनिवृत्ता ।

६.२२>१६  राजा  कार्यज्ञा कार्योपरोधं मे परिहरति ।

६.२२>१७  प्रतीहारी  देव अमात्यो विज्ञापयति । अर्थजातस्य गणनाबहुलतयैकमेव पौरकार्यमवेक्षितं तद्देवः पत्रारूढं प्रत्यक्षीकरोत्विति ।

६.२२>१८  राजा  इतः पत्रं दर्शय । (प्रतिहार्युपनयति)

६.२२>१९  राजा  (अनुवाच्य) कथम् । समुद्रव्यवहारी सार्थवाहो धनमित्रो नाम नौव्यसने विपन्नः । अनपत्यश्च किल तपस्वी ।
६.२२>२०  राजगामी तस्यार्थसंचय इत्येतदमात्येन लिखितम् । कष्टं खल्वनपत्यता ।
६.२२>२१  वेत्रवति बहुधनत्वाद्बहुपत्नीकेन तत्रभवता भवितव्यम् ।
६.२२>२२  विचार्यतां यदि काचिदापन्नसत्त्वा तस्य भार्यासु स्यात् ।

६.२२>२३  प्रतीहारी  देव इदानीमेव साकेतकस्य श्रेष्ठिनो दुहिता निर्वृत्तपुंसवना जायास्य श्रूयते ।

६.२२>२४  राजा  ननु गर्भः पित्र्यं रिक्थमर्हति । गच्छ । एवममात्यं ब्रूहि ।

६.२२>२५  प्रतीहारी  यद्देव आज्ञापयति । (इति प्रस्थिता)

६.२२>२६  राजा  एहि तावत् ।

६.२२>२७  प्रतीहारी  इयमस्मि ।

_________________________

६.२३<१   राजा  किमनेन संततिरस्ति नास्तीति ।

*     येन येन वियुज्यन्ते प्रजाः स्निग्धेन बन्धुना ।
*     स स पापादृते तासां दुष्यन्त इति घुष्यताम्  ॥ ६.२३ ॥प्.२४०

६.२३>१   प्रतीहारी  एवं नाम घोषयितव्यम् ।
६.२३>२   (निष्क्रम्य । पुनः प्रविष्य) काले प्रविष्टमिवाभिनन्दितं देवस्य शासनम् ।

६.२३>३   राजा  (दीर्घमुष्णं च निःश्वस्य) एवं भोः संततिछेदनिरवलम्बानां कुलानां मूलपुरुषावसाने संपदः परमुपतिष्ठन्ते । मम अप्यन्ते पुरुवंशश्रिय एष एव वृत्तान्तः ।

६.२३>४   प्रतीहारी  प्रतिहतममङ्गलम् ।

६.२३>५   राजा  धिन्मामुपस्थितश्रेयोऽवमानिनम् ।

६.२३>६   सानुमती  असंशयं सखीमेव हृदये कृत्वा निन्दितोऽनेनात्मा ।

_________________________

६.२४<१   राजा

*     संरोपितेऽप्यात्मनि धर्मपत्नी त्यक्ता मया नाम कुलप्रतिष्ठा ।
*     कल्पिष्यमाणा महते फलाय वसुंधरा काल इवोप्तबीजा  ॥ ६.२४ ॥

६.२४>७   सानुमती  अपरिछिन्नेदानीं ते संततिर्भविष्यति ।

६.२४>८   चतुरिका  (जनान्तिकम्) अये अनेन सार्ववाहवृत्तान्तेन द्विगुणोद्वेगो भर्ता । एनमाश्वासयितुं मेघप्रतिछन्दादार्यं माधव्यं गृहीत्वागच्छ ।

६.२४>९   प्रतीहारी  सुष्ठु भणसि । (इति निष्क्रान्ता)

_________________________

६.२५<१   राजा  अहो दुष्यन्तस्य संशयमारूढाः पिण्डभाजः । कुतः ।

*     अस्मात्परं बत यथाश्रुति संभृतानि
*     को नः कुले निवपनानि नियच्छतीति ।
*     नूनं प्रसूतिविकलेन मया प्रसिक्तम्
*     दौताश्रुशेषमुदकं पितरः पिबन्ति  ॥ ६.२५ ॥

६.२५>१   (इति मोहमुपगतः)

६.२५>२   चतुरिका  (ससंभ्रममवलोक्य) समाश्वसितु समाश्वसितु भर्ता ।

६.२५>३   सानुमती  हा धिग्घा धिक् । सति खलु दीपे व्यवधानदोषेणैषोऽन्धकारदोषमनुभवति ।
६.२५>४   अहमिदानीमेव निर्वृतं करोमि ।
६.२५>५   अथवा श्रुतं मया शकुन्तलां समाश्वासयन्त्या महाइन्द्रजनन्या मुखाद्यज्ञभागोत्सुका देवा एव तथानुष्ठास्यन्ति यथाचिरेण धर्मपत्नीं भर्ताभिनन्दिष्यतीति ।
६.२५>६   तद्युक्तमेतं कालं प्रतिपालयितुम् । यावदनेन वृत्तान्तेन प्रियसखीं समाश्वासयामि ।
६.२५>७   (नेपथ्ये) अब्रह्मण्यम् ।

६.२५>८   राजा  (प्रत्यागतः । कर्णं दत्त्वा) अये माधव्यस्य इवार्तस्वरः । कः को त्र भोः । (प्रविश्य)

६.२५>९   प्रतीहारी  (ससंभ्रमम्) परित्रायतां देवः संशयगतं वयस्यम् ।

६.२५>१०  राजा  केनात्तगन्धो माणवकः ।

६.२५>११  प्रतीहारी  अदृष्टरूपेण केनापि सत्त्वेनातिक्रम्य मेघप्रतिच्छन्दस्य प्रासादस्याग्रभूमिमारोफितः ।

_________________________

६.२६<१   राजा  (उत्थाय) मा तावत् । मम अपि सत्त्वैरभिभूयन्ते गृहाः । अथ वा ।

*     अहन्यहन्यात्मन एव तावज्ज्ञातुं प्रमादस्खलितं न शक्यम् ।
*     प्रजासु कः के पथा प्रयाति इत्यशेषतो वेदितुमस्ति शक्तिः  ॥ ६.२६ ॥ (नेपथ्ये) भो वयस्य अविहा अविहा ।

६.२६>१२  राजा  (गतिभेदेन परिक्रामन्) सखे न भेतव्यम् । (नेपथ्ये)
६.२६>१३  (पुनस्तदेव पठित्वा) कथं न भेष्यामि । एष मां कोऽपि प्रत्यवनतशिरोधरमिक्षुमिव त्रिभङ्गं करोमि ।

६.२६>१४  राजा  (सदृष्टिक्षेपम्) धनुस्तावत् । (प्रविश्य शार्ङ्गहस्ता)

_________________________

६.२७<१   यवनी  भर्तः एतधस्तावापसहितं शरासनम् ।
६.२७<२   (राजा सशरं धनुरादत्ते)

६.२७<३   (नेपथ्ये)

*     एष त्वामभिनवकण्ठशोणितार्थी
*     शार्दूलः पशुमिव हन्मि चेष्टमानम् ।
*     आर्तानां भयमपनेतुमात्तधन्वा
*     दुष्यन्तस्तव शरणं भवत्विदानीम्  ॥ ६.२७ ॥प्.२४६

६.२७>१   राजा  (सरोषम्) कथं मामेवोद्दिशति । तिष्ठ कुणपाशन । त्वमिदानीं न भविष्यसि । (शार्ङ्गमारोप्य) वेत्रवति सोपानमार्गमादेशय । (सर्वे सत्वरमुपसर्पन्ति)
६.२७>२   राजा (समन्ताद्विलोक्य) शून्यं खल्विदम् । (नेपथ्ये)
६.२७>३   अविहा । अविहा ।हमत्रभवन्तं पश्यामि । त्वं मां न पश्यसि । बिडालगृहीतो मूषक इव निराशोऽस्मि जीविते संवृत्तः ।

_________________________

६.२८<१   राजा  भोस्तिरस्करिणीगर्वित मदीयमस्त्रं त्वां द्रक्ष्यति । एष तमिषुं संदधे ।

*     यो हनिष्यति वध्यं त्वां रक्ष्यं रक्षिष्यति द्विजम् ।
*     हंसो हि क्षीरमादत्ते तन्मिश्रा वर्जयत्यपः  ॥ ६.२८ ॥

६.२८>४   (इत्यस्त्रं संधत्ते)
६.२८>५   (ततः प्रविशति विदूषकमुत्सृज्य मातलिः)

_________________________

६.२९<१   मातलिः

*     कृता शरव्यं हरिणा तवासुराः
*     शरासनं तेषु विकृष्यतामिदम् ।
*     प्रसादसौम्यानि सतां सुहृज्जने
*     पतन्ति चक्षूंषि न दारुणाः शराः  ॥ ६.२९ ॥

६.२९>१   राजा  (ससंभ्रममस्रमुपसंहरन्) अये मातलिः । स्वागतं महाइन्द्रसारथे । (प्रविश्य)

६.२९>२   विदूषक  अहं येनेष्टिपशुमारं मारितः सोऽनेन स्वागतेनाभिनद्यते ।

६.२९>३   मातलिः  (सस्मितम्) आयुष्मञ्श्रूयतां यदर्थमस्मि हरिणा भवत्सकाशं प्रेषितः ।

६.२९>४   राजा  अवहितोऽस्मि ।प्.२४८

६.२९>५   मातलिः  अस्ति कालनेमिप्रसूतिर्दुर्जयो नाम दानवगणः ।

६.२९>६   राजा  अस्ति । श्रुतपूर्वं मया नारदात् ।

_________________________

६.३०<१   मातलिः

*     सख्युस्ते स किल शतक्रतोरजय्यस्
*     तस्य त्वं रणशिरसि स्मृतो निहन्ता ।
*     उच्छेत्तुं प्रभवति यन्न सप्तसप्तिस्
*     तन्नैशं तिमिरमपाकरोति चन्द्रः  ॥ ६.३० ॥

६.३०>७   स भवानात्तशस्त्र एवेदानीमैन्द्ररथमारुह्य विजयाय प्रतिष्ठताम् ।

६.३०>८   राजा  अनुगृहीतोऽहमनया मघवतः संभावनया । अथ माधव्यं प्रति भवता किमेवं प्रयुक्तम् ।

_________________________

६.३१<१   मातलि  तदपि कथ्यते । किं निमित्तादपि मनःसंतापादायुष्मान्मया विक्लवो दृष्टः । पश्चात्कोपयितुमायुष्मन्तं तथा कृतवानस्मि । कुतः ।

*     ज्वलति चलितेन्धनोऽग्निर्विप्रकृतः पन्नगः फणां कुरुते ।
*     प्रायः स्वं महिमानं क्षोभात्प्रतिपद्यते हि जनः  ॥ ६.३१ ॥

_________________________

६.३२<१   राजा  (जनान्तिकम्) वयस्य अनतिक्रमणीया दिवस्पतेराज्ञा ।
६.३२<२   तदत्र परिगतार्थं कृत्वा मद्वचनादमात्यपिशुनं ब्रूहि ।

*     त्वन्मतिः केवला तावत्परिपालयतु प्रजाः ।
*     अधिज्यमिदमन्यस्मिन् कर्मणि व्यापृतं द्धनुः  ॥ ६.३२ ॥ इति ।

६.३२>१   विदूषक  यद्भवानाज्ञापयति (इति निष्क्रान्तः)

६.३२>२   मातलिः  आयुष्मान् रथमारोहतु ।
६.३२>३   (राजा रथारोहणं नाटयति)
६.३२>४   (निष्क्रान्ताः सर्वे)

षष्ठोऽङ्कः ।प्.२५०


**************************************************************************


सप्तमोऽङ्कः

७.१<१    (ततः प्रविशत्याकाशयानेन रथाधिरूढो राजा मातलिश्च)

७.१<२    राजा  मातले अनुष्ठितनिदेशोऽपि मघवतः सत्क्रियाविशेषादनुपयुक्तमिवात्मानं समर्थये ।

_________________________

७.१<१    मातलिः  (सस्मितम्) आयुष्मन्नुभयमप्यपरितोषं समर्थये ।

*     प्रथमोपकृतं मरुत्वतः प्रतिपत्त्या लघु मन्यते भवान् ।
*     गणयत्यवदानविस्मितो भवतः सोऽपि न सत्क्रियागुणान्  ॥ ७.१ ॥

_________________________

७.२<१    राजा  मातले मा मैवम् । स खलु मनोरथानामप्यभूमिर्विसर्जनावसरसत्कारः । मम हि दिवौकसां समक्षमर्धासनोपवेशितस्य ।

*     अन्तर्गतप्रार्थनमन्तिकस्थं जयन्तमुद्वीक्ष्य हृतस्मितेन ।
*     आमृष्टवक्षोहरिचन्दनाङ्का मन्दारमाला हरिणा पिनद्धा  ॥ ७.२ ॥

_________________________

७.३<१    मातलिः  किमिव नामायुष्मानमरेश्वरान्नार्हति । पश्य ।प्.२५२

*     सुखपरस्य हरेरुभयैः कृतं त्रिदिवमुद्धृतदानवकण्टकम् ।
*     तव शरैरधुना नतपर्वभिः पुरुषकेसरिणश्च पुरा नखैः  ॥ ७.३ ॥

_________________________

७.४<१    राजा  अत्र खलु शतक्रतोरेव महिमा स्तुत्यः ।

*     सिध्यन्ति कर्मसु महत्वपि यन्नियोज्याः
*     संभावनागुणमवेहि तमीश्वराणाम् ।
*     किं वाभविष्यदरुणस्तमसां विभेत्ता
*     तं चेत्सहस्रकिरणो धुरि नाकरिष्यत् ॥ ७.४ ॥

_________________________

७.५<१    मातलि  सदृशं तव एतत् । (स्तोकमन्तरमतीत्य) आयुष्मन्नितः पश्य नाकपृष्ठप्रतिष्ठितस्य सौभाग्यमात्मयशसः ।

*     विच्छित्तिशेषैः सुरसुन्दरीणां वर्णैरमी कल्पलतांशुकेषु ।
*     विचिन्त्य गीतक्षममर्थजातं दिवौकसस्त्वच्चरितं लिखन्ति  ॥ ७.५ ॥प्.२५४

७.५>१    मातले असुरसंप्रहारोत्सुकेन पूर्वेद्युर्दिवमधिरोहता मया न लक्षितः स्वर्गमार्गः । कतमस्मिन्मरुतां पथि वर्तामहे ।

_________________________

७.६<१    मातलि

*     त्रिस्रोतसं वहति यो गगनप्रतिष्ठाम्
*     ज्योतींषि वर्तयति च प्रविभक्तरश्मिः ।
*     तस्य द्वितीयहरिविक्रमनिस्तमस्कम्
*     वायोरिमं परिवहस्य वदन्ति मार्गम्  ॥ ७.६ ॥

७.६>२    राजा  मातले अतः खलु सबाह्यान्तःकरणो ममान्तरात्मा प्रसीदति । (रथाङ्गमवलोक्य) मेघपदवीमवतीर्णौ स्वः ।

७.६>३    मातलि  कथमवगम्यते ।प्.२५६

_________________________

७.७<१    राजा  अयमरविवरेभ्यश्चातकैर्निष्पतद्भिर्हरिभिरचिरभासां तेजसा चानुलिप्तैः ।

*     गतमुपरि घनानां वारिगर्भोदराणाम्
*     पिशुनयति रथस्ते शीकरक्लिन्ननेमिः  ॥ ७.७ ॥

७.७>१    मातलि  क्षणादायुष्मान् स्वाधिकारभूमौ वर्तिष्यते ।

_________________________

७.८<१    राजा  (अधोऽवलोक्य) मातले वेगावतरणादाश्चर्यदर्शनः संलक्ष्यते मनुष्यलोकः । तथा हि ।

*     शैलानामवरोहतीव शिखरादुन्मज्जतां मेदिनी
*     पर्णाभ्यन्तरलीनतां विजहति स्कन्धोदयात्पादपाः ।
*     संतानैस्तनुभावनष्टसलिला व्यक्तिं भजन्त्यापगाः
*     केनाप्युत्क्षिपतेव पष्य भुवनं मत्पार्श्वमानीयते  ॥ ७.८ ॥

७.८>२    मातलि  साधु दृष्टम् । (सबहुमानमवलोक्य) अहो उदाररमणीया पृथिवी ।

७.८>३    राजा  मातले कतमोऽयं पूर्वापरसमुद्रावगाढः कनकरसनिस्यन्दी सांध्य मेघपरिघः सानुमानालोक्यते ।

_________________________

७.९<१    मातलि  आयुष्मन्नेष खलु हेमकूटो नाम किं पुरुषपर्वतस्तपःसंसिद्धिक्षेत्रम् । पश्य ।प्.२५८

*     स्वायंभुवान्मरीचेर्यः प्रबभूव प्रजापतिः ।
*     सुरासुरगुरुः सोऽत्र सपत्नीकस्तपस्यति  ॥ ७.९ ॥

७.९>१    राजा  तेन ह्यनतिक्रमणीयानि श्रेयांसि । प्रदक्षिणीकृत्य भगवन्तं गन्तुमिच्छामि ।

७.९>२    मातलि  प्रथमः कल्पः । (नाट्येनावतीर्णौ)

_________________________

७.१०<१   राजा  (सविस्मयम्)

*     उपोढशब्दा न रथाङ्गनेमयः प्रवर्तमानं न च दृश्यते रजः ।
*     अभूतलस्पर्शनतयानिरुद्धतस्तवावतीर्णोऽपि रथो न लक्ष्यते  ॥ ७.१० ॥

७.१०>३   मातलि  एतावानेव शतक्रतोरायुष्मतश्च विशेषः ।

७.१०>४   राजा  मातले कतमस्मिन् प्रदेशे मारीचाश्रमः ।

_________________________

७.११<१   मातलिः  (हस्तेन दर्शयन्)प्.२६०

*     वल्मीकार्धनिमग्नमूर्तिरुरसा संदष्टसर्पत्वचा
*     कण्ठे जीर्णलताप्रतानवलयेनात्यर्थसंपीडितः ।
*     अंसव्यापि शकुन्तनीडनिचितं बिभ्रज्जटामण्डलम्
*     यत्र स्थाणुरिवाचलो मुनिरसावभ्यर्कबिम्बं स्थितः  ॥ ७.११ ॥

७.११>१   राजा  नमस्ते कष्टतपसे ।

७.११>२   मातलिः  (संयतप्रग्रहं रथं कृत्वा) एतावदितिपरिवर्धितमन्दारवृक्षं प्रजापतेराश्रमं प्रविष्टौ स्वः ।

७.११>३   राजा  स्वर्गादधिकतरं निर्वृतिस्थानममृतह्रदमिवावगाढोऽस्मि ।

७.११>४   मातलिः  (रथं स्थापयित्वा) अवतरत्वायुष्मान् ।

७.११>५   राजा  (अवतीर्य) मातले भवान् कथमिदानीम् ।

७.११>६   मातलिः  संयन्त्रितो मया रथः । वयमप्यवतरामः ।
७.११>७   (तथा कृत्वा) इत आयुष्मन् । (परिक्रम्य) दृश्यन्तामत्रभवतामृषीणां तपोवनभूमयः ।

_________________________

७.१२<१   राजा  ननु विस्मयादवलोकयामि ।

*     प्राणानामनिलेन वृत्तिरुचिता सत्कल्पवृक्षे वने
*     तोये काञ्चनपद्मरेणुकपिशे धर्माभिषेकक्रिया ।
*     ध्यानं रत्नशिलातलेषु विबुधस्त्रीसंनिधौ संयमो
*     यत्काङ्क्षन्ति तपोभिरन्यमुनयस्तस्मिंस्तपस्यन्त्यमी  ॥ ७.१२ ॥प्.२६२

७.१२>८   मातलि  उत्सर्पिणी खलु महतां प्रार्थना । (परिक्रम्य । आकाशे) अये वृद्धशाकल्य किमनुतिष्ठति भगवान्मारीचः । किं ब्रवीषि । दाक्षायण्या प्रतिव्रतार्धमधिकृत्य पृष्टस्तस्यै महर्षिपत्नीसहितायै कथयतीति ।

७.१२>९   राजा  (कर्णं दत्त्वा) अये प्रतिपाल्यावसरः खलु प्रस्तावः ।

७.१२>१०  मातलिः  (राजानमवलोक्य) अस्मिन्नशोकवृक्षमूले तावदास्तामायुष्मान् यावत्त्वामिन्द्रगुरवे निवेदयितुमन्तरान्वेषी भवामि ।

७.१२>११  राजा  यथा भवान्मन्यते (इति स्थितः)

७.१२>१२  मातलिः  आयुष्मन् साधयाम्यहम् । (इति निष्क्रान्तः)

_________________________

७.१३<१   राजा  (निमित्तं सूचयित्वा)

*     मनोरथाय नाशंसे किं बाहो स्पन्दसे वृथा ।
*     पूर्वावधीरितं श्रेयो दुःखं हि परिवर्तते  ॥ ७.१३ ॥

७.१३>१   (नेपथ्ये)

७.१३>२   मा खलु चापलं कुरु । कथं गत एवात्मनः प्रकृतिम् ।

_________________________

७.१४<१   राजा  (कर्णं दत्त्वा) अभूमिरियमविनयस्य । को नु खल्वेष निषिध्यते । (शब्दानुसारेणावलोक्य । सविस्मयम्) अये को नु खल्वयमनुबध्यमानस्तपस्विनीभ्यामबालसत्त्वो बालः ।प्.२६४

*     अर्धपीतस्तनं मातुरामर्दक्लिष्टकेसरम् ।
*     प्रक्रीडितुं सिंहशिशुं बलात्कारेण कर्षति  ॥ ७.१४ ॥

७.१४>३   (ततः प्रविशति यथानिर्दिष्टकर्मा तपस्विनीभ्यां बालः)

७.१४>४   बाल  जृम्भस्व सिंह दन्तांस्ते गणयिष्ये ।

७.१४>५   प्रथमा  अविनीत किं नोऽपत्यनिर्विशेषाणि सत्त्वानि विकरोषि । हन्त वर्धते ते संरम्भः । स्थाने खलु ऋषिजनेन सर्वदमन इति कृतनामधेयोऽसि ।

७.१४>६   राजा  किं नु खलु बालेऽस्मिन्नौरस इव पुत्रे स्निह्यति मे मनः । नूनमनपत्यता मां वत्सलयति ।

७.१४>७   द्वितीया  एषा खलु केसरिणी त्वां लङ्घयति यद्यस्याः पुत्रकं न मुञ्चसि ।

_________________________

७.१५<१   बाल  (सस्मितम्) अहो बलीयः खलु भीतोऽस्मि । (इत्यधरं दर्शयति )

*     राजा  हमतस्तेजसो बीजं बालोऽयं प्रतिभाति मे ।
*     स्फुलिङ्गावस्थया वह्निरेधापक्ष इव स्थितः  ॥ ७.१५ ॥प्.२६६

७.१५>१   प्रथमा  वत्स एनं बालमृगेन्द्रं मुञ्च । अपरं ते क्रीडनकं दास्यामि ।
७.१५>२   बाल  कुत्र । देह्येतत् । (इति हस्तं प्रसारयति)

_________________________

७.१६<१   राजा  कथं चक्रवर्तिलक्षणमप्यनेन धार्यते । तथा ह्यस्य ।

*     प्रलोभ्यवस्तुप्रणयप्रसारितो विभाति जालग्रथिताङ्गुलिः करः ।
*     अलक्ष्यपत्रान्तरमिद्धरागया नवोषसा भिन्नमिवैकपङ्कजम्  ॥ ७.१६ ॥

७.१६>३   द्वितीया  सुव्रते न शक्य एष वाचामात्रेण विरमयितुम् । गच्छ त्वम् । मदीय उटजे मार्कण्डेयस्य+ऋषिकुमारस्य वर्णचित्रितो मृत्तिकामयूरस्तिष्ठति । तमस्योपहर ।

७.१६>४   प्रथमा  तथा । (इति निष्क्रान्ता)

७.१६>५   बाल  अनेनैव तावत्क्रीडिष्यामि ।

_________________________

७.१७<१   राजा  स्पृहयामि खलु दुर्ललितायास्मै ।

*     आलक्ष्यदन्तमुकुलाननिमित्तहासैर्
*     अव्यक्तवर्णरमणीयवचःप्रवृत्तीन् ।
*     अङ्काश्रयप्रणयिनस्तनयान् वहन्तो
*     धन्यास्तदङ्गरजसा मलिनीभवन्ति  ॥ ७.१७ ॥प्.२६८

७.१७>१   तापसी  भवतु । न मामयं गणयति । (पार्श्वमवलोक्य) कोऽत्र ऋषिपुमाराणाम् । (राजानमवलोक्य) भद्रमुख एहि तावत् । मोचयानेन दुर्मोचहस्तग्रहेण* डिम्भलीलया बाध्यमानं बालमृगेन्द्रम् । (*दुर्मोक)

_________________________

७.१८<१   राजा  (उपगम्य । सस्मितम्) अयि भो महर्षिपुत्र ।

*     एवमाश्रमविरुद्धवृत्तिना संयमः किमिति जन्मतस्त्वया ।
*     सत्त्वसंश्रय सुखोऽपि दूष्यते कृष्णसर्पशिशुनेव चन्दनः  ॥ ७.१८ ॥

७.१८>२   तापसी  भद्रमुख न खल्वयमृषिकुमारः ।

_________________________

७.१९<१   राजा  आकारसदृशं चेष्टितमेवास्य कथयति । स्थानप्रत्ययात्तु वयमेवं तर्किणः । (यथाभ्यर्थितमनुतिष्ठन् बालस्पर्शमुपलभ्य । आत्मगतम्)

*     अनेन कस्य अपि कुलाङ्कुरेण स्पृष्टस्य गात्रेषु सुखं ममैवम् ।
*     कां निर्वृतिं चेतसि तस्य कुर्याद्यस्यायमङ्कात्कृतिनः प्ररूढः  ॥ ७.१९ ॥

७.१९>१   तापसी  (उभौ निर्वर्ण्य) आश्चर्यमाश्चर्यम् ।

७.१९>२   राजा  आर्ये किमिव ।

७.१९>३   तापसी  अस्य बालकस्य तेऽपि संवादिन्याकृतिरिति विस्मितास्मि । अपरिचितस्य अपि तेऽप्रतिलोमः संवृत्त इति ।प्.२७०

७.१९>४   राजा  (बालकमुपलालयन्) न चेन्मुनिकुमारोऽयमथ कोऽस्य व्यपदेशः ।

७.१९>५   तापसी  पुरुवंशः ।

_________________________

७.२०<१   राजा  (आत्मगतम्) कथमेकान्वयो मम । अतः खलु मदनुकारिणमेनमत्रभवती मन्यते । अस्त्येतत्पौरवाणामन्त्यं कुलव्रतम् ।

*     भवनेषु रसाधिकेषु पूर्वं क्षितिरक्षार्थमुशन्ति ये निवासम् ।
*     नियतैकव्रतानि पश्चात्तरुमूलानि गृहीभवन्ति तेषाम्  ॥ ७.२० ॥

७.२०>६   (प्रकाशम्) न पुनरात्मगत्या मानुषाणामेष विषयः ।

७.२०>७   तापसी  यथा भद्रमुखो भणति । अप्सरःसंबन्धेनास्य जनन्यत्र देवगुरोस्तपोवने प्रसूता ।

७.२०>८   राजा  (अपवार्य) हन्त द्वितीयमिदमाशाजननम् ।
७.२०>९   (प्रकाशम्) अथ सा तत्रभवती किमाख्यस्य राजऋषेः पत्नी ।

७.२०>१०  तापसी  कस्तस्य धर्मदारपरित्यागिनो नाम संकीर्तयितुं चिन्तयिष्यति ।

७.२०>११  राजा  (स्वगतम्) इयं खलु कथा मामेव लक्ष्यीकरोति । यदि तावदस्य शिशोर्मातरं नामतः पृच्छामि । अथ वानार्यः परदारव्यवहारः । (प्रविष्य मृन्मयूरहस्ता)

७.२०>१२  तापसी  सर्वदमन शकुन्तलावण्यं प्रेक्षस्व ।प्.२७२

७.२०>१३  बाल  (सदृष्टिक्षेपम्) कुत्र वा मम माता ।

७.२०>१४  उभे  नामसादृश्येन वञ्चितो मातृचत्सलः ।

७.२०>१५  द्वितीया  वत्स अस्य वृत्तिकामयूरस्य रम्यत्वं पश्येति भणितोऽसि ।

७.२०>१६  राजा  (आत्मगतम्) किं वा शकुन्तला इत्यस्या मातुराख्या । सन्ति पुनर्नामधेयसादृश्यानि । अपि नाम मृगतृष्टिकेव नाममात्रप्रस्तावो मे विषादाय कल्पते ।

७.२०>१७  बाल  मातः रोचते म एष भद्रमयूरः । (इति क्रीडनकमादत्ते)

७.२०>१८  प्रथमा  (विलोक्य । स उद्वेगम्) अहो रक्षाकरण्डकमस्य मणिबन्धे न दृश्यते ।

७.२०>१९  राजा  अलमावेगेन । नन्विदमस्य सिंहशावविमर्दात्परिभ्रष्टम् । (इत्यादातुमिच्छति)

७.२०>२०  उभे  मा खल्वेतदवलम्ब्य  कथम् । गृहीतमनेन ।
७.२०>२१  (इति विस्मयादुरोनिहितहस्ते परस्परमवलोकयतः)

७.२०>२२  राजा  किमर्थं प्रतिषिद्धाः स्मः ।

७.२०>२३  प्रथमा  शृणोतु महाराजः । एषापराजिता नामौषधिरस्य जातकर्मसमये भगवता मारीचेन दत्ता ।
७.२०>२४  एतां किल मातापितरावात्मानं च वर्जयित्वापरो भूमिपतितां न गृह्णाति ।प्.२७४

७.२०>२५  राजा  अथ गृह्णाति ।

७.२०>२६  प्रथमा  ततस्तं सर्पो भूत्वा दशति ।

७.२०>२७  राजा  भवतीभ्यां कदाचिदस्याः प्रत्यक्षीकृता विक्रिया ।

७.२०>२८  उभे  अनेकशः ।

७.२०>२९  राजा  (सहर्षम् । आत्मगतम्) कथमिव संपूर्णमपि मे मनोरथं नाभिनन्दामि ।

७.२०>३०  द्वितीया  सुव्रते एहि । इमं वृत्तान्तं नियमव्यापृतायै शकुन्तलायै निवेदयावः । (इति निष्क्रान्ते)

७.२०>३१  बाल  मुञ्च माम् । यावन्मातुः सकाशं गमिष्यामि ।

७.२०>३२  राजा  पुत्रक मया सह एव मातरमभिनन्दिष्यसि ।

७.२०>३३  बाल  मम खलु तातो दुष्यन्तः । न त्वम् ।

७.२०>३४  राजा  (सस्मितम्+एष विवाद एव प्रत्याययति (ततः प्रविशत्येकवेणीधरा शकुन्तला)

७.२०>३५  शकुन्तला  विकारकालेऽपि प्रकृतिस्थां सर्वदमनस्यौषधिं श्रुत्वा न मे आशासीदात्मनो भागधेयेषु ।
७.२०>३६  अथ वा यथा सानुमत्याख्यातं तथा संभाव्यत एतत् ।

_________________________

७.२१<१   राजा  (शकुन्तलां विलोक्य) अये सेयमत्रभवती शकुन्तला यैषा (प्.२७६)

*     वसने परिधूसरे वसाना नियमक्षाममुखी धृतैकवेणिः ।
*     अतिनिष्करुणस्य शुद्धशीला मम दीर्घं विरहव्रतं बिभर्ति  ॥ ७.२१ ॥

७.२१>१   शकुन्तला  (पश्चात्+तापविवर्णं राजानं दृष्ट्वा) न खल्वार्यपुत्र इव । ततः क एष इदानीं कृतरक्षामङ्गलं दारकं मे गात्रसंसर्गेण दूषयति ।

७.२१>२   बाल  (मातरमुपेत्य) मातः एष कोऽपि पुरुषो मां पुत्र इत्यालिङ्गति ।

७.२१>३   राजा  प्रिये क्रौर्यमपि मे त्वयि प्रयुक्तमनुकूलपरिणामं संवृत्तं यदहमिदानीं त्वया प्रत्यभिज्ञातमात्मानं पश्यामि ।

७.२१>४   शकुन्तला  (आत्मगतम्) हृदय समाश्वसिहि समाश्वसिहि । परित्यक्तमत्सरेणानुकम्पितास्मि दैवेन । आर्यपुत्रः खल्वेषः ।

_________________________

७.२२<१   राजा  प्रिये ।

*     स्मृतिभिन्नमोहतमसो दिष्ट्या प्रमुखे स्थितासि मे सुमुखि ।
*     उपरागान्ते शशिनः समुपगता रोहिणी योगम्  ॥ ७.२२ ॥

७.२२>५   शकुन्तला  जयतु जयत्वार्यपुत्रः ।

_________________________

७.२३<१   राजा  सुन्दरि ।

*     बाष्पेण प्रतिषिद्धेऽपि जयशब्दे जितं मया ।
*     यत्ते दृष्टमसंस्कारपाटलौष्ठपुटं मुखम्  ॥ ७.२३ ॥

७.२३>१   बाल  मातः क एषः ।

_________________________

७.२४<१   शकुन्तला  वत्स ते भागधेयानि पृच्छ ।

*     सुतनु हृदयात्प्रत्यादेशव्यलीकमपैतु ते
*     किमपि मनसः संमोहो मे तदा बलवानभूत् ।
*     प्रबलतमसामेवं प्रायाः शुभेषु हि वृत्तयः
*     स्रजमपि शिरस्यन्धः क्षिप्तां धुनोत्यहिशङ्कया  ॥ ७.२४ ॥

७.२४>२   शकुन्तला  उत्तिष्ठत्वार्यपुत्रः । नूनं मे सुचरितप्रतिबन्धकं पुराकृतं तेषु दिवसेषु परिणामाभिमुखमासीद्येन सानुक्रोशोऽप्यार्यपुत्रो मयि विरसः संवृत्तः ।
७.२४>३   (राजोत्तिष्ठति)

७.२४>४   शकुन्तला  अथ कथमार्यपुत्रेण स्मृतो दुःखभाग्ययं जनः ।

_________________________

७.२५<१   राजा  उद्धृतविषादशल्यः कथयिष्यामि ।

*     मोहान्मया सुतनु पूर्वमुपेक्षितस्ते
*     यो बद्धबिन्दुरधरं परिबाधमानः ।
*     तं तावदाकुटिलपक्ष्मविलग्नमद्य
*     बाष्पं प्रमृज्य विगतानुशयो भवेयम्  ॥ ७.२५ ॥

७.२५>१   (इति यथोक्तमनुतिष्ठति)

७.२५>२   शकुन्तला  (नाममुद्रां दृष्ट्वा) आर्यपुत्र इदं तदङ्गुलीयकम् ।

७.२५>३   राजा  अस्मादङ्गुलीयोपलम्भात्खलु स्मृतिरुपलब्धा ।

७.२५>४   शकुन्तला  विषमं कृतमनेन यत्तदार्यपुत्रस्य प्रत्ययकाले दुर्लभमासीत् ।

७.२५>५   राजा  तेन हि ऋतुसमवायचिह्नं प्रतिपद्यतां लता कुसुमम् ।

७.२५>६   शकुन्तला  नास्य विश्वसिमि । आर्यपुत्र एवैतद्धारयतु । (ततः प्रविशति मातलिः)

७.२५>७   मातलि  दिष्ट्या धर्मपत्नीसमागमेन पुत्रमुखदर्शनेन चायुष्मान् वर्धते ।प्.२८२

७.२५>८   राजा  अभूत्संपादितस्वादुफलो मे मनोरथः । मातले न खलु विदितोऽयमाखण्डलेन वृत्तान्तः स्यात् ।

७.२५>९   मातलि  (सस्मितम्) किमीश्वराणां परोक्षम् । एत्वायुष्मान् । भगवान्मारीचस्ते दर्शनं वितरति ।

७.२५>१०  राजा  शकुन्तले अवलम्ब्यतां पुत्रः । त्वां पुरस्कृत्य भगवन्तं द्रष्टुमिच्छामि ।

७.२५>११  शकुन्तला  जिह्रेम्यार्यपुत्रेण सह गुरुसमीपं गन्तुम् ।

७.२५>१२  राजा  अप्याचरितव्यमभ्युदयकालेषु । एह्येहि ।
७.२५>१३  (सर्वे परिक्रामन्ति) (ततः प्रविशत्यदित्या सार्धमासनस्थो मारीचः) (आनसस्थो)

_________________________

७.२६<१   मारीच  (राजानमवलोक्य) दाक्षायणि ।

*     पुत्रस्य ते रणशिरस्ययमग्रयायी
*     दुष्यन्त इत्यभिहितो भुवनस्य भर्ता ।
*     चापेन यस्य विनिवर्तितकर्मजातम्
*     तत्कोटिमत्कुलिशमाभरणं मघोनः  ॥ ७.२६ ॥

७.२६>१४  अदितिः  संभावनीयानुभावास्य आकृतिः ।

७.२६>१५  मातलिः  आयुष्मन्नेतौ पुत्रप्रीतिपिशुनेन चक्षुषा दिवैकसां पितरावायुष्मन्तमवलोकयतः । तावुपसर्प ।

_________________________

७.२७<१   राजा  मातले ।प्.२८४

*     प्राहुर्द्वादशधा स्थितस्य मुनयो यत्तेजसः कारणम्
*     भर्तारं भुवनत्रयस्य सुषुवे यद्यज्ञभागेश्वरम् ।
*     यस्मिन्नात्मभवः परोऽपि पुरुषश्चक्रे भवायास्पदम्
*     द्वन्द्वं दक्षमरीचिसंभवमिदं तत्स्रष्टुरेकान्तरम्  ॥ ७.२७ ॥

७.२७>१   मातलि  अथ किम् ।

७.२७>२   राजा  (उपगम्योभाभ्यामपि वासवनियोज्यो दुष्यन्तः प्रणमति ।

७.२७>३   मारीच  वत्स चिरं जीव । पृथिवीं पालय ।

७.२७>४   अदितिः  वत्स अप्रतिरथो भव ।

७.२७>५   शकुन्तला  दारकसहिता वां पादवदनं करोमि ।

_________________________

७.२८<१   मारीच  वत्से ।

*     आखण्डलसमो भर्ता जयन्तप्रतिमः सुतः ।
*     आशीरन्या न ते योग्या पौलोमीसदृशी भव  ॥ ७.२८ ॥प्.२८६

७.२८>६   अदिति  जाते भर्तुर्बहुमता भव । अयं च दीर्घायुर्वत्सक उभयकुलनन्दनो भवतु । उपविशत । (सर्वे प्रजापतिमभित उपविशन्ति)

_________________________

७.२९<१   मारीच  (एकैकं निर्दिशन्)
*     दिष्ट्या शकुन्तला साध्वी सदपत्यमिदं भवान् ।
*     श्रद्धा वित्तं विधिश्चेति त्रितयं तत्समागतम्  ॥ ७.२९ ॥

_________________________

७.३०<१   राजा  भगवन् । प्रागभिप्रेतसिद्धिः । पश्चाद्दर्शनम् । अतोऽपूर्वः खलु वोऽनुग्रहः । कुतः ।

*     उदेति पूर्वं कुसुमं ततः फलं घनोदयः प्राक्+तदनन्तरं पयः
*     निमित्तनैमित्तिकयोरयं क्रमस्तव प्रसादस्य पुरस्तु संपदः  ॥ ७.३० ॥

७.३०>१   मातलिः  एवं विधातारः प्रसीदन्ति ।

_________________________

७.३१<१   राजा  भगवन्निमामाज्ञाकरीं वो गान्धर्वेण विवाहविधिनोपयम्य कस्यचित्कालस्य बन्धुभिरानीतां स्मृतिशैथिल्यात्प्रत्यादिशन्नपराद्धोऽस्मि तत्रभवतो युष्मत्सगोत्रस्य कण्वस्य । पश्चादङ्गुलीयकदर्शनादूढपूर्वा तद्दुहितरमवगतोऽहम् । तच्चित्रमिव मे प्रतिभाति ।

*     यथा गजो नेति समक्षरूपे तस्मिन्नपक्रामति संशयः स्यात् ।
*     पदानि दृष्ट्वा तु भवेत्प्रतीतिस्तथाविधो मे मनसो विकारः  ॥ ७.३१ ॥प्.२८८

७.३१>१   मारीच  वत्स अलमात्मापराधशङ्का । संमोहोऽपि त्वय्यनुपपन्नः । श्रूयताम् ।

७.३१>२   राजा  अवहितोऽस्मि ।

७.३१>३   मारीच  यदा एवाप्सरस्तीर्थावतरणात्प्रत्यक्षवैक्लव्यां शकुन्तलामादाय मेनका दाक्षायणीमुपगता तदा एव ध्यानादवगतोऽस्मि दुर्वाससः शापादियं तपस्विनी सहधर्मचारिणीत्वया प्रत्यादिष्टा नान्यथेति । स चायमङ्गुलीयकदर्शनावसानः ।

७.३१>४   राजा  (सोच्छ्वासम्) एष वचनीयान्मुक्तोऽस्मि ।

७.३१>५   शकुन्तला  (स्वगतम्) दिष्ट्याकारणप्रत्यादेशी नार्यपुत्रः । न पुनः शप्तमात्मानं स्मरामि । अथवा प्राप्तो मया स हि शापो विरहशून्यहृदयया न विदितः । अतः सखीभ्यां संदिष्टास्मि भर्तुरङ्गुलीयकं दर्शयितव्यमिति ।

_________________________

७.३२<१   मारीच  वत्से चरितार्थासि । तदिदानीं सहधर्मचारिणं प्रति न त्वया मन्युः कार्यः । पश्य ।

*     शापादसि प्रतिहता स्मृतिरोधरूक्षे भर्तर्यपेततमसि प्रभुता तव एव ।
*     छाया न मूर्छति मलोपहतप्रसादे शुद्धे तु दर्पणतले सुलभावकाशा  ॥ ७.३२ ॥प्.२९०

७.३२>१   राजा  यथा आह भगवान् ।

७.३२>२   मारीच  वत्स कच्चिदभिनन्दितस्त्वया विधिवदस्माभिरनुष्ठितजातकर्मा पुत्र एष शाकुन्तलेयः ।

७.३२>३   राजा  भगवन्नत्र खलु मे वंशप्रतिष्ठा । (इति बालं हस्तेन गृह्णाति)

_________________________

७.३३<१   मारीच  तथाभाविनमेनं चक्रवर्तिनमवगच्छतु भवान् । पश्य ।

*     रथेनानुद्धातस्तिमितगतिना तीर्णजलधिः
*     पुरा सप्तद्वीपां जयति वसुधामप्रतिरथः ।
*     इहायं सत्त्वानां प्रसभदमनात्सर्वदमनः
*     पुनर्यास्यत्याख्यां भरत इल्लोकस्य भरणात् ॥ ७.३३ ॥

७.३३>१   राजा  भगवता कृतसंस्कारे सर्वमस्मिन् वयमाशास्महे ।

७.३३>२   अदिति  भगवन्नस्या दुहितृमनोरथसंपत्तेः कण्वोऽपि तावत्श्रुतविस्तारः क्रियताम् । दुहितृवत्सला मेनका इहैव उपचरन्ती तिष्ठति ।

७.३३>३   शकुन्तला  (आत्मगतम्) मनोरथः खलु मे भणितो भगवत्या ।प्.२९२

७.३३>४   मारीच  तपःप्रभवात्प्रत्यक्षं सर्वमेव तत्रभवतः ।

७.३३>५   राजा  अतः खलु मम नातिक्रुद्धो मुनिः ।

७.३३>६   मारीच  तथाप्यसौ प्रियमस्माभिः प्रष्टव्यः । कः कोऽत्र भोः । (प्रविश्य)

७.३३>७   शिष्य  भगवन्नयमस्मि ।

७.३३>८   मारीच  गालव इदानीमेव विहायसा गत्वा मम वचनात्तत्रभवते कण्वाय प्रियमावेदय यथा पुत्रवती शकुन्तला तत्शापनिवृत्तौ स्मृतिमता दुष्यन्तेन प्रतिगृहीतेति ।

७.३३>९   शिष्यः  यदाज्ञापयति भगवान् (इति निष्क्रान्तः)

७.३३>१०  मारीच  वत्स त्वमपि स्वापत्यदारसहितः सक्युराखण्डलस्य रथमारुह्य ते राजधानीं प्रतिष्ठस्व ।

७.३३>११  राजा  यदाज्ञापयति भगवान् ।

_________________________

७.३४<१   मारीच  अपि च ।

*     तव भवतु विडौजाः प्राज्यवृष्टिः प्रजासु
*     त्वमपि विततयज्ञो वज्रिणं प्रीणयस्व ।
*     युगशतपरिवर्तानेवमन्योन्यकृत्यैर्
*     नयतमुभयलोकानुग्रहश्लाघनीयैः  ॥ ७.३४ ॥

७.३४>१   राजा  भगवन् यथाशक्ति श्रेयसे यतिष्ये ।

_________________________

७.३५<१   मारीच  वत्स किं ते भूयः प्रियमुपकरोमि ।
७.३५<२   राज अतः परमपि प्रियमस्ति । यदीह भगवान् प्रियं कर्तुमिच्छति तर्हि इदमस्तु । (भरतवाक्यम्)प्.२९४

*     प्रवर्ततां प्रकृतिहिताय पार्थिवः
*     सरस्वती श्रुतमहतां महीयताम् ।
*     मम अपि च क्षपयतु नीललोहितः
*     पुनर्भवं परिगतशक्तिरात्मभूः  ॥ ७.३५ ॥

(निष्क्रान्ताः सर्वे)

इति सप्तमोऽङ्कः ।
समाप्तमिदमभिज्ञानशाकुन्तलं नाम नाटकम् ।


