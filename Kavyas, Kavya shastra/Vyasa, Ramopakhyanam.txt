ॐ
॥ अथ महाभारतनामकशतसाहस्रीसंहितायां वनपर्वणि सप्तपञ्चाशद्विशततमाध्यायात् पञ्चसप्ततिद्विशततमाध्यायपर्यन्तं विवृतं रामोपाख्यानम् ॥

                  २५७

जनमेजय उवाच॥

एवं हृतायां कृष्णायां प्राप्य क्लेशमनुत्तमम् । अत ऊर्ध्वं नरव्याघ्राः किमकुर्वत पाण्डवाः ॥१॥

वैशम्पायन उवाच॥

एवं कृष्णां मोक्षयित्वा विनिर्जित्य जयद्रथम् । आसां चक्रे मुनिगणैर्धर्मराजो युधिष्ठिरः ॥२॥

तेषां मध्ये महर्षीणां शृण्वतामनुशोचताम् । मार्कण्डेयमिदं वाक्यमब्रवीत्पाण्डुनन्दनः ॥३॥

मन्ये कालश्च बलवान्दैवं च विधिनिर्मितम् । भवितव्यं च भूतानां यस्य नास्ति व्यतिक्रमः ॥४॥

कथं हि पत्नीमस्माकं धर्मज्ञां धर्मचारिणीम् । संस्पृशेदीदृशो भावः शुचिं स्तैन्यमिवानृतम् ॥५॥

न हि पापं कृतं किञ्चित्कर्म वा निन्दितं क्वचित् । द्रौपद्या ब्राह्मणेष्वेव धर्मः सुचरितो महान् ॥६॥

तां जहार बलाद्राजा मूढबुद्धिर्जयद्रथः । तस्याः संहरणात्प्राप्तः शिरसः केशवापनम् ॥७॥

पराजयं च सङ्ग्रामे ससहायः समाप्तवान् ॥७॥

प्रत्याहृता तथास्माभिर्हत्वा तत्सैन्धवं बलम् । तद्दारहरणं प्राप्तमस्माभिरवितर्कितम् ॥८॥

दुःखश्चायं वने वासो मृगयायां च जीविका । हिंसा च मृगजातीनां वनौकोभिर्वनौकसाम् ॥९॥

ज्ञातिभिर्विप्रवासश्च मिथ्या व्यवसितैरयम् ॥९॥

अस्ति नूनं मया कश्चिदल्पभाग्यतरो नरः । भवता दृष्टपूर्वो वा श्रुतपूर्वोऽपि वा भवेत् ॥१०॥




              रामोपाख्यानम्
                  २५८


मार्कण्डेय उवाच॥

प्राप्तमप्रतिमं दुःखं रामेण भरतर्षभ । रक्षसा जानकी तस्य हृता भार्या बलीयसा ॥१॥

आश्रमाद्राक्षसेन्द्रेण रावणेन विहायसा । मायामास्थाय तरसा हत्वा गृध्रं जटायुषम् ॥२॥

प्रत्याजहार तां रामः सुग्रीवबलमाश्रितः । बद्ध्वा सेतुं समुद्रस्य दग्ध्वा लङ्कां शितैः शरैः ॥३॥

युधिष्ठिर उवाच॥

कस्मिन्रामः कुले जातः किंवीर्यः किम्पराक्रमः । रावणः कस्य वा पुत्रः किं वैरं तस्य तेन ह ॥४॥

एतन्मे भगवन्सर्वं सम्यगाख्यातुमर्हसि । श्रोतुमिच्छामि चरितं रामस्याक्लिष्टकर्मणः ॥५॥

मार्कण्डेय उवाच॥

अजो नामाभवद्राजा महानिक्ष्वाकुवंशजः । तस्य पुत्रो दशरथः शश्वत्स्वाध्यायवाञ्शुचिः ॥६॥

अभवंस्तस्य चत्वारः पुत्रा धर्मार्थकोविदाः । रामलक्ष्मणशत्रुघ्ना भरतश्च महाबलः ॥७॥

रामस्य माता कौसल्या कैकेयी भरतस्य तु । सुतौ लक्ष्मणशत्रुघ्नौ सुमित्रायाः परन्तपौ ॥८॥

विदेहराजो जनकः सीता तस्यात्मजा विभो । यां चकार स्वयं त्वष्टा रामस्य महिषीं प्रियाम् ॥९॥

एतद्रामस्य ते जन्म सीतायाश्च प्रकीर्तितम् । रावणस्यापि ते जन्म व्याख्यास्यामि जनेश्वर ॥१०॥

पितामहो रावणस्य साक्षाद्देवः प्रजापतिः । स्वयम्भूः सर्वलोकानां प्रभुः स्रष्टा महातपाः ॥११॥

पुलस्त्यो नाम तस्यासीन्मानसो दयितः सुतः । तस्य वैश्रवणो नाम गवि पुत्रोऽभवत्प्रभुः ॥१२॥

पितरं स समुत्सृज्य पितामहमुपस्थितः । तस्य कोपात्पिता राजन्ससर्जात्मानमात्मना ॥१३॥

स जज्ञे विश्रवा नाम तस्यात्मार्धेन वै द्विजः । प्रतीकाराय सक्रोधस्ततो वैश्रवणस्य वै ॥१४॥

पितामहस्तु प्रीतात्मा ददौ वैश्रवणस्य ह । अमरत्वं धनेशत्वं लोकपालत्वमेव च ॥१५॥

ईशानेन तथा सख्यं पुत्रं च नलकूबरम् । राजधानीनिवेशं च लङ्कां रक्षोगणान्विताम् ॥१६॥




                  २५९


मार्कण्डेय उवाच॥

पुलस्त्यस्य तु यः क्रोधादर्धदेहोऽभवन्मुनिः । विश्रवा नाम सक्रोधः स वैश्रवणमैक्षत ॥१॥

बुबुधे तं तु सक्रोधं पितरं राक्षसेश्वरः । कुबेरस्तत्प्रसादार्थं यतते स्म सदा नृप ॥२॥

स राजराजो लङ्कायां निवसन्नरवाहनः । राक्षसीः प्रददौ तिस्रः पितुर्वै परिचारिकाः ॥३॥

तास्तदा तं महात्मानं सन्तोषयितुमुद्यताः । ऋषिं भरतशार्दूल नृत्तगीतविशारदाः ॥४॥

पुष्पोत्कटा च राका च मालिनी च विशां पते । अन्योन्यस्पर्धया राजञ्श्रेयस्कामाः सुमध्यमाः ॥५॥

तासां स भगवांस्तुष्टो महात्मा प्रददौ वरान् । लोकपालोपमान्पुत्रानेकैकस्या यथेप्सितान् ॥६॥

पुष्पोत्कटायां जज्ञाते द्वौ पुत्रौ राक्षसेश्वरौ । कुम्भकर्णदशग्रीवौ बलेनाप्रतिमौ भुवि ॥७॥

मालिनी जनयामास पुत्रमेकं विभीषणम् । राकायां मिथुनं जज्ञे खरः शूर्पणखा तथा ॥८॥

विभीषणस्तु रूपेण सर्वेभ्योऽभ्यधिकोऽभवत् । स बभूव महाभागो धर्मगोप्ता क्रियारतिः ॥९॥

दशग्रीवस्तु सर्वेषां ज्येष्ठो राक्षसपुङ्गवः । महोत्साहो महावीर्यो महासत्त्वपराक्रमः ॥१०॥

कुम्भकर्णो बलेनासीत्सर्वेभ्योऽभ्यधिकस्तदा । मायावी रणशौण्डश्च रौद्रश्च रजनीचरः ॥११॥

खरो धनुषि विक्रान्तो ब्रह्मद्विट्पिशिताशनः । सिद्धविघ्नकरी चापि रौद्रा शूर्पणखा तथा ॥१२॥

सर्वे वेदविदः शूराः सर्वे सुचरितव्रताः । ऊषुः पित्रा सह रता गन्धमादनपर्वते ॥१३॥

ततो वैश्रवणं तत्र ददृशुर्नरवाहनम् । पित्रा सार्धं समासीनमृद्ध्या परमया युतम् ॥१४॥

जातस्पर्धास्ततस्ते तु तपसे धृतनिश्चयाः । ब्रह्माणं तोषयामासुर्घोरेण तपसा तदा ॥१५॥

अतिष्ठदेकपादेन सहस्रं परिवत्सरान् । वायुभक्षो दशग्रीवः पञ्चाग्निः सुसमाहितः ॥१६॥

अधःशायी कुम्भकर्णो यताहारो यतव्रतः । विभीषणः शीर्णपर्णमेकमभ्यवहारयत् ॥१७॥

उपवासरतिर्धीमान्सदा जप्यपरायणः । तमेव कालमातिष्ठत्तीव्रं तप उदारधीः ॥१८॥

खरः शूर्पणखा चैव तेषां वै तप्यतां तपः । परिचर्यां च रक्षां च चक्रतुर्हृष्टमानसौ ॥१९॥

पूर्णे वर्षसहस्रे तु शिरश्छित्त्वा दशाननः । जुहोत्यग्नौ दुराधर्षस्तेनातुष्यज्जगत्प्रभुः ॥२०॥

ततो ब्रह्मा स्वयं गत्वा तपसस्तान्न्यवारयत् । प्रलोभ्य वरदानेन सर्वानेव पृथक्पृथक् ॥२१॥

ब्रह्मोवाच॥

प्रीतोऽस्मि वो निवर्तध्वं वरान्वृणुत पुत्रकाः । यद्यदिष्टमृते त्वेकममरत्वं तथास्तु तत् ॥२२॥

यद्यदग्नौ हुतं सर्वं शिरस्ते महदीप्सया । तथैव तानि ते देहे भविष्यन्ति यथेप्सितम् ॥२३॥

वैरूप्यं च न ते देहे कामरूपधरस्तथा । भविष्यसि रणेऽरीणां विजेतासि न संशयः ॥२४॥

रावण उवाच॥

गन्धर्वदेवासुरतो यक्षराक्षसतस्तथा । सर्पकिंनरभूतेभ्यो न मे भूयात्पराभवः ॥२५॥

ब्रह्मोवाच॥

य एते कीर्तिताः सर्वे न तेभ्योऽस्ति भयं तव । ऋते मनुष्याद्भद्रं ते तथा तद्विहितं मया ॥२६॥

मार्कण्डेय उवाच॥

एवमुक्तो दशग्रीवस्तुष्टः समभवत्तदा । अवमेने हि दुर्बुद्धिर्मनुष्यान्पुरुषादकः ॥२७॥

कुम्भकर्णमथोवाच तथैव प्रपितामहः । स वव्रे महतीं निद्रां तमसा ग्रस्तचेतनः ॥२८॥

तथा भविष्यतीत्युक्त्वा विभीषणमुवाच ह । वरं वृणीष्व पुत्र त्वं प्रीतोऽस्मीति पुनः पुनः ॥२९॥

विभीषण उवाच॥

परमापद्गतस्यापि नाधर्मे मे मतिर्भवेत् । अशिक्षितं च भगवन्ब्रह्मास्त्रं प्रतिभातु मे ॥३०॥

ब्रह्मोवाच॥

यस्माद्राक्षसयोनौ ते जातस्यामित्रकर्शन । नाधर्मे रमते बुद्धिरमरत्वं ददामि ते ॥३१॥

मार्कण्डेय उवाच॥

राक्षसस्तु वरं लब्ध्वा दशग्रीवो विशां पते । लङ्कायाश्च्यावयामास युधि जित्वा धनेश्वरम् ॥३२॥

हित्वा स भगवाँल्लङ्कामाविशद्गन्धमादनम् । गन्धर्वयक्षानुगतो रक्षःकिम्पुरुषैः सह ॥३३॥

विमानं पुष्पकं तस्य जहाराक्रम्य रावणः । शशाप तं वैश्रवणो न त्वामेतद्वहिष्यति ॥३४॥

यस्तु त्वां समरे हन्ता तमेवैतद्वहिष्यति । अवमन्य गुरुं मां च क्षिप्रं त्वं न भविष्यसि ॥३५॥

विभीषणस्तु धर्मात्मा सतां धर्ममनुस्मरन् । अन्वगच्छन्महाराज श्रिया परमया युतः ॥३६॥

तस्मै स भगवांस्तुष्टो भ्राता भ्रात्रे धनेश्वरः । सेनापत्यं ददौ धीमान्यक्षराक्षससेनयोः ॥३७॥

राक्षसाः पुरुषादाश्च पिशाचाश्च महाबलाः । सर्वे समेत्य राजानमभ्यषिञ्चद्दशाननम् ॥३८॥

दशग्रीवस्तु दैत्यानां देवानां च बलोत्कटः । आक्रम्य रत्नान्यहरत्कामरूपी विहङ्गमः ॥३९॥

रावयामास लोकान्यत्तस्माद्रावण उच्यते । दशग्रीवः कामबलो देवानां भयमादधत् ॥४०॥




                  २६०


मार्कण्डेय उवाच॥

ततो ब्रह्मर्षयः सिद्धा देवराजर्षयस्तथा । हव्यवाहं पुरस्कृत्य ब्रह्माणं शरणं गताः ॥१॥

अग्निरुवाच॥

यः स विश्रवसः पुत्रो दशग्रीवो महाबलः । अवध्यो वरदानेन कृतो भगवता पुरा ॥२॥

स बाधते प्रजाः सर्वा विप्रकारैर्महाबलः । ततो नस्त्रातु भगवन्नान्यस्त्राता हि विद्यते ॥३॥

ब्रह्मोवाच॥

न स देवासुरैः शक्यो युद्धे जेतुं विभावसो । विहितं तत्र यत्कार्यमभितस्तस्य निग्रहे ॥४॥

तदर्थमवतीर्णोऽसौ मन्नियोगाच्चतुर्भुजः । विष्णुः प्रहरतां श्रेष्ठः स कर्मैतत्करिष्यति ॥५॥

मार्कण्डेय उवाच॥

पितामहस्ततस्तेषां संनिधौ वाक्यमब्रवीत् । सर्वैर्देवगणैः सार्धं सम्भवध्वं महीतले ॥६॥

विष्णोः सहायानृक्षीषु वानरीषु च सर्वशः । जनयध्वं सुतान्वीरान्कामरूपबलान्वितान् ॥७॥

ततो भागानुभागेन देवगन्धर्वदानवाः । अवतर्तुं महीं सर्वे रञ्जयामासुरञ्जसा ॥८॥

तेषां समक्षं गन्धर्वीं दुन्दुभीं नाम नामतः । शशास वरदो देवो देवकार्यार्थसिद्धये ॥९॥

पितामहवचः श्रुत्वा गन्धर्वी दुन्दुभी ततः । मन्थरा मानुषे लोके कुब्जा समभवत्तदा ॥१०॥

शक्रप्रभृतयश्चैव सर्वे ते सुरसत्तमाः । वानरर्क्षवरस्त्रीषु जनयामासुरात्मजान् ॥११॥

तेऽन्ववर्तन्पितॄन्सर्वे यशसा च बलेन च ॥११॥

भेत्तारो गिरिशृङ्गाणां शालतालशिलायुधाः । वज्रसंहननाः सर्वे सर्वे चौघबलास्तथा ॥१२॥

कामवीर्यधराश्चैव सर्वे युद्धविशारदाः । नागायुतसमप्राणा वायुवेगसमा जवे ॥१३॥

यत्रेच्छकनिवासाश्च केचिदत्र वनौकसः ॥१३॥

एवं विधाय तत्सर्वं भगवाँल्लोकभावनः । मन्थरां बोधयामास यद्यत्कार्यं यथा यथा ॥१४॥

सा तद्वचनमाज्ञाय तथा चक्रे मनोजवा । इतश्चेतश्च गच्छन्ती वैरसन्धुक्षणे रता ॥१५॥




                  २६१


युधिष्ठिर उवाच॥

उक्तं भगवता जन्म रामादीनां पृथक्पृथक् । प्रस्थानकारणं ब्रह्मञ्श्रोतुमिच्छामि कथ्यताम् ॥१॥

कथं दाशरथी वीरौ भ्रातरौ रामलक्ष्मणौ । प्रस्थापितौ वनं ब्रह्म मैथिली च यशस्विनी ॥२॥

मार्कण्डेय उवाच॥

जातपुत्रो दशरथः प्रीतिमानभवन्नृपः । क्रियारतिर्धर्मपरः सततं वृद्धसेविता ॥३॥

क्रमेण चास्य ते पुत्रा व्यवर्धन्त महौजसः । वेदेषु सरहस्येषु धनुर्वेदे च पारगाः ॥४॥

चरितब्रह्मचर्यास्ते कृतदाराश्च पार्थिव । यदा तदा दशरथः प्रीतिमानभवत्सुखी ॥५॥

ज्येष्ठो रामोऽभवत्तेषां रमयामास हि प्रजाः । मनोहरतया धीमान्पितुर्हृदयतोषणः ॥६॥

ततः स राजा मतिमान्मत्वात्मानं वयोऽधिकम् । मन्त्रयामास सचिवैर्धर्मज्ञैश्च पुरोहितैः ॥७॥

अभिषेकाय रामस्य यौवराज्येन भारत । प्राप्तकालं च ते सर्वे मेनिरे मन्त्रिसत्तमाः ॥८॥

लोहिताक्षं महाबाहुं मत्तमातङ्गगामिनम् । दीर्घबाहुं महोरस्कं नीलकुञ्चितमूर्धजम् ॥९॥

दीप्यमानं श्रिया वीरं शक्रादनवमं बले । पारगं सर्वधर्माणां बृहस्पतिसमं मतौ ॥१०॥

सर्वानुरक्तप्रकृतिं सर्वविद्याविशारदम् । जितेन्द्रियममित्राणामपि दृष्टिमनोहरम् ॥११॥

नियन्तारमसाधूनां गोप्तारं धर्मचारिणाम् । धृतिमन्तमनाधृष्यं जेतारमपराजितम् ॥१२॥

पुत्रं राजा दशरथः कौसल्यानन्दवर्धनम् । संदृश्य परमां प्रीतिमगच्छत्कुरुनन्दन ॥१३॥

चिन्तयंश्च महातेजा गुणान्रामस्य वीर्यवान् । अभ्यभाषत भद्रं ते प्रीयमाणः पुरोहितम् ॥१४॥

अद्य पुष्यो निशि ब्रह्मन्पुण्यं योगमुपैष्यति । सम्भाराः सम्भ्रियन्तां मे रामश्चोपनिमन्त्र्यताम् ॥१५॥

इति तद्राजवचनं प्रतिश्रुत्याथ मन्थरा । कैकेयीमभिगम्येदं काले वचनमब्रवीत् ॥१६॥

अद्य कैकेयि दौर्भाग्यं राज्ञा ते ख्यापितं महत् । आशीविषस्त्वां सङ्क्रुद्धश्चण्डो दशति दुर्भगे ॥१७॥

सुभगा खलु कौसल्या यस्याः पुत्रोऽभिषेक्ष्यते । कुतो हि तव सौभाग्यं यस्याः पुत्रो न राज्यभाक् ॥१८॥

सा तद्वचनमाज्ञाय सर्वाभरणभूषिता । वेदीविलग्नमध्येव बिभ्रती रूपमुत्तमम् ॥१९॥

विविक्ते पतिमासाद्य हसन्तीव शुचिस्मिता । प्रणयं व्यञ्जयन्तीव मधुरं वाक्यमब्रवीत् ॥२०॥

सत्यप्रतिज्ञ यन्मे त्वं काममेकं निसृष्टवान् । उपाकुरुष्व तद्राजंस्तस्मान्मुच्यस्व सङ्कटात् ॥२१॥

राजोवाच॥

वरं ददानि ते हन्त तद्गृहाण यदिच्छसि । अवध्यो वध्यतां कोऽद्य वध्यः कोऽद्य विमुच्यताम् ॥२२॥

धनं ददानि कस्याद्य ह्रियतां कस्य वा पुनः । ब्राह्मणस्वादिहान्यत्र यत्किञ्चिद्वित्तमस्ति मे ॥२३॥

मार्कण्डेय उवाच॥

सा तद्वचनमाज्ञाय परिगृह्य नराधिपम् । आत्मनो बलमाज्ञाय तत एनमुवाच ह ॥२४॥

आभिषेचनिकं यत्ते रामार्थमुपकल्पितम् । भरतस्तदवाप्नोतु वनं गच्छतु राघवः ॥२५॥

स तद्राजा वचः श्रुत्वा विप्रियं दारुणोदयम् । दुःखार्तो भरतश्रेष्ठ न किञ्चिद्व्याजहार ह ॥२६॥

ततस्तथोक्तं पितरं रामो विज्ञाय वीर्यवान् । वनं प्रतस्थे धर्मात्मा राजा सत्यो भवत्विति ॥२७॥

तमन्वगच्छल्लक्ष्मीवान्धनुष्माँल्लक्ष्मणस्तदा । सीता च भार्या भद्रं ते वैदेही जनकात्मजा ॥२८॥

ततो वनं गते रामे राजा दशरथस्तदा । समयुज्यत देहस्य कालपर्यायधर्मणा ॥२९॥

रामं तु गतमाज्ञाय राजानं च तथागतम् । आनाय्य भरतं देवी कैकेयी वाक्यमब्रवीत् ॥३०॥

गतो दशरथः स्वर्गं वनस्थौ रामलक्ष्मणौ । गृहाण राज्यं विपुलं क्षेमं निहतकण्टकम् ॥३१॥

तामुवाच स धर्मात्मा नृशंसं बत ते कृतम् । पतिं हत्वा कुलं चेदमुत्साद्य धनलुब्धया ॥३२॥

अयशः पातयित्वा मे मूर्ध्नि त्वं कुलपांसने । सकामा भव मे मातरित्युक्त्वा प्ररुरोद ह ॥३३॥

स चारित्रं विशोध्याथ सर्वप्रकृतिसंनिधौ । अन्वयाद्भ्रातरं रामं विनिवर्तनलालसः ॥३४॥

कौसल्यां च सुमित्रां च कैकेयीं च सुदुःखितः । अग्रे प्रस्थाप्य यानैः स शत्रुघ्नसहितो ययौ ॥३५॥

वसिष्ठवामदेवाभ्यां विप्रैश्चान्यैः सहस्रशः । पौरजानपदैः सार्धं रामानयनकाङ्क्षया ॥३६॥

ददर्श चित्रकूटस्थं स रामं सहलक्ष्मणम् । तापसानामलङ्कारं धारयन्तं धनुर्धरम् ॥३७॥

विसर्जितः स रामेण पितुर्वचनकारिणा । नन्दिग्रामेऽकरोद्राज्यं पुरस्कृत्यास्य पादुके ॥३८॥

रामस्तु पुनराशङ्क्य पौरजानपदागमम् । प्रविवेश महारण्यं शरभङ्गाश्रमं प्रति ॥३९॥

सत्कृत्य शरभङ्गं स दण्डकारण्यमाश्रितः । नदीं गोदावरीं रम्यामाश्रित्य न्यवसत्तदा ॥४०॥

वसतस्तस्य रामस्य ततः शूर्पणखाकृतम् । खरेणासीन्महद्वैरं जनस्थाननिवासिना ॥४१॥

रक्षार्थं तापसानां च राघवो धर्मवत्सलः । चतुर्दश सहस्राणि जघान भुवि रक्षसाम् ॥४२॥

दूषणं च खरं चैव निहत्य सुमहाबलौ । चक्रे क्षेमं पुनर्धीमान्धर्मारण्यं स राघवः ॥४३॥

हतेषु तेषु रक्षःसु ततः शूर्पणखा पुनः । ययौ निकृत्तनासोष्ठी लङ्कां भ्रातुर्निवेशनम् ॥४४॥

ततो रावणमभ्येत्य राक्षसी दुःखमूर्छिता । पपात पादयोर्भ्रातुः संशुष्करुधिरानना ॥४५॥

तां तथा विकृतां दृष्ट्वा रावणः क्रोधमूर्छितः । उत्पपातासनात्क्रुद्धो दन्तैर्दन्तानुपस्पृशन् ॥४६॥

स्वानमात्यान्विसृज्याथ विविक्ते तामुवाच सः । केनास्येवं कृता भद्रे मामचिन्त्यावमन्य च ॥४७॥

कः शूलं तीक्ष्णमासाद्य सर्वगात्रैर्निषेवते । कः शिरस्यग्निमादाय विश्वस्तः स्वपते सुखम् ॥४८॥

आशीविषं घोरतरं पादेन स्पृशतीह कः । सिंहं केसरिणं कश्च दंष्ट्रासु स्पृश्य तिष्ठति ॥४९॥

इत्येवं ब्रुवतस्तस्य स्रोतोभ्यस्तेजसोऽर्चिषः । निश्चेरुर्दह्यतो रात्रौ वृक्षस्येव स्वरन्ध्रतः ॥५०॥

तस्य तत्सर्वमाचख्यौ भगिनी रामविक्रमम् । खरदूषणसंयुक्तं राक्षसानां पराभवम् ॥५१॥

स निश्चित्य ततः कृत्यं स्वसारमुपसान्त्व्य च । ऊर्ध्वमाचक्रमे राजा विधाय नगरे विधिम् ॥५२॥

त्रिकूटं समतिक्रम्य कालपर्वतमेव च । ददर्श मकरावासं गम्भीरोदं महोदधिम् ॥५३॥

तमतीत्याथ गोकर्णमभ्यगच्छद्दशाननः । दयितं स्थानमव्यग्रं शूलपाणेर्महात्मनः ॥५४॥

तत्राभ्यगच्छन्मारीचं पूर्वामात्यं दशाननः । पुरा रामभयादेव तापस्यं समुपाश्रितम् ॥५५॥




                  २६२


मार्कण्डेय उवाच॥

मारीचस्त्वथ सम्भ्रान्तो दृष्ट्वा रावणमागतम् । पूजयामास सत्कारैः फलमूलादिभिस्तथा ॥१॥

विश्रान्तं चैनमासीनमन्वासीनः स राक्षसः । उवाच प्रश्रितं वाक्यं वाक्यज्ञो वाक्यकोविदम् ॥२॥

न ते प्रकृतिमान्वर्णः कच्चित्क्षेमं पुरे तव । कच्चित्प्रकृतयः सर्वा भजन्ते त्वां यथा पुरा ॥३॥

किमिहागमने चापि कार्यं ते राक्षसेश्वर । कृतमित्येव तद्विद्धि यद्यपि स्यात्सुदुष्करम् ॥४॥

शशंस रावणस्तस्मै तत्सर्वं रामचेष्टितम् । मारीचस्त्वब्रवीच्छ्रुत्वा समासेनैव रावणम् ॥५॥

अलं ते राममासाद्य वीर्यज्ञो ह्यस्मि तस्य वै । बाणवेगं हि कस्तस्य शक्तः सोढुं महात्मनः ॥६॥

प्रव्रज्यायां हि मे हेतुः स एव पुरुषर्षभः । विनाशमुखमेतत्ते केनाख्यातं दुरात्मना ॥७॥

तमुवाचाथ सक्रोधो रावणः परिभर्त्सयन् । अकुर्वतोऽस्मद्वचनं स्यान्मृत्युरपि ते ध्रुवम् ॥८॥

मारीचश्चिन्तयामास विशिष्टान्मरणं वरम् । अवश्यं मरणे प्राप्ते करिष्याम्यस्य यन्मतम् ॥९॥

ततस्तं प्रत्युवाचाथ मारीचो राक्षसेश्वरम् । किं ते साह्यं मया कार्यं करिष्याम्यवशोऽपि तत् ॥१०॥

तमब्रवीद्दशग्रीवो गच्छ सीतां प्रलोभय । रत्नशृङ्गो मृगो भूत्वा रत्नचित्रतनूरुहः ॥११॥

ध्रुवं सीता समालक्ष्य त्वां रामं चोदयिष्यति । अपक्रान्ते च काकुत्स्थे सीता वश्या भविष्यति ॥१२॥

तामादायापनेष्यामि ततः स न भविष्यति । भार्यावियोगाद्दुर्बुद्धिरेतत्साह्यं कुरुष्व मे ॥१३॥

इत्येवमुक्तो मारीचः कृत्वोदकमथात्मनः । रावणं पुरतो यान्तमन्वगच्छत्सुदुःखितः ॥१४॥

ततस्तस्याश्रमं गत्वा रामस्याक्लिष्टकर्मणः । चक्रतुस्तत्तथा सर्वमुभौ यत्पूर्वमन्त्रितम् ॥१५॥

रावणस्तु यतिर्भूत्वा मुण्डः कुण्डी त्रिदण्डधृक् । मृगश्च भूत्वा मारीचस्तं देशमुपजग्मतुः ॥१६॥

दर्शयामास वैदेहीं मारीचो मृगरूपधृक् । चोदयामास तस्यार्थे सा रामं विधिचोदिता ॥१७॥

रामस्तस्याः प्रियं कुर्वन्धनुरादाय सत्वरः । रक्षार्थे लक्ष्मणं न्यस्य प्रययौ मृगलिप्सया ॥१८॥

स धन्वी बद्धतूणीरः खड्गगोधाङ्गुलित्रवान् । अन्वधावन्मृगं रामो रुद्रस्तारामृगं यथा ॥१९॥

सोऽन्तर्हितः पुनस्तस्य दर्शनं राक्षसो व्रजन् । चकर्ष महदध्वानं रामस्तं बुबुधे ततः ॥२०॥

निशाचरं विदित्वा तं राघवः प्रतिभानवान् । अमोघं शरमादाय जघान मृगरूपिणम् ॥२१॥

स रामबाणाभिहतः कृत्वा रामस्वरं तदा । हा सीते लक्ष्मणेत्येवं चुक्रोशार्तस्वरेण ह ॥२२॥

शुश्राव तस्य वैदेही ततस्तां करुणां गिरम् । सा प्राद्रवद्यतः शब्दस्तामुवाचाथ लक्ष्मणः ॥२३॥

अलं ते शङ्कया भीरु को रामं विषहिष्यति । मुहूर्ताद्द्रक्ष्यसे राममागतं तं शुचिस्मिते ॥२४॥

इत्युक्त्वा सा प्ररुदती पर्यशङ्कत देवरम् । हता वै स्त्रीस्वभावेन शुद्धचारित्रभूषणम् ॥२५॥

सा तं परुषमारब्धा वक्तुं साध्वी पतिव्रता । नैष कालो भवेन्मूढ यं त्वं प्रार्थयसे हृदा ॥२६॥

अप्यहं शस्त्रमादाय हन्यामात्मानमात्मना । पतेयं गिरिशृङ्गाद्वा विशेयं वा हुताशनम् ॥२७॥

रामं भर्तारमुत्सृज्य न त्वहं त्वां कथञ्चन । निहीनमुपतिष्ठेयं शार्दूली क्रोष्टुकं यथा ॥२८॥

एतादृशं वचः श्रुत्वा लक्ष्मणः प्रियराघवः । पिधाय कर्णौ सद्वृत्तः प्रस्थितो येन राघवः ॥२९॥

स रामस्य पदं गृह्य प्रससार धनुर्धरः ॥२९॥

एतस्मिन्नन्तरे रक्षो रावणः प्रत्यदृश्यत । अभव्यो भव्यरूपेण भस्मच्छन्न इवानलः ॥३०॥

यतिवेषप्रतिच्छन्नो जिहीर्षुस्तामनिन्दिताम् ॥३०॥

सा तमालक्ष्य सम्प्राप्तं धर्मज्ञा जनकात्मजा । निमन्त्रयामास तदा फलमूलाशनादिभिः ॥३१॥

अवमन्य स तत्सर्वं स्वरूपं प्रतिपद्य च । सान्त्वयामास वैदेहीमिति राक्षसपुङ्गवः ॥३२॥

सीते राक्षसराजोऽहं रावणो नाम विश्रुतः । मम लङ्का पुरी नाम्ना रम्या पारे महोदधेः ॥३३॥

तत्र त्वं वरनारीषु शोभिष्यसि मया सह । भार्या मे भव सुश्रोणि तापसं त्यज राघवम् ॥३४॥

एवमादीनि वाक्यानि श्रुत्वा सीताथ जानकी । पिधाय कर्णौ सुश्रोणी मैवमित्यब्रवीद्वचः ॥३५॥

प्रपतेद्द्यौः सनक्षत्रा पृथिवी शकलीभवेत् । शैत्यमग्निरियान्नाहं त्यजेयं रघुनन्दनम् ॥३६॥

कथं हि भिन्नकरटं पद्मिनं वनगोचरम् । उपस्थाय महानागं करेणुः सूकरं स्पृशेत् ॥३७॥

कथं हि पीत्वा माध्वीकं पीत्वा च मधुमाधवीम् । लोभं सौवीरके कुर्यान्नारी काचिदिति स्मरे ॥३८॥

इति सा तं समाभाष्य प्रविवेशाश्रमं पुनः । तामनुद्रुत्य सुश्रोणीं रावणः प्रत्यषेधयत् ॥३९॥

भर्त्सयित्वा तु रूक्षेण स्वरेण गतचेतनाम् । मूर्धजेषु निजग्राह खमुपाचक्रमे ततः ॥४०॥

तां ददर्श तदा गृध्रो जटायुर्गिरिगोचरः । रुदतीं राम रामेति ह्रियमाणां तपस्विनीम् ॥४१॥




                  २६३


मार्कण्डेय उवाच॥

सखा दशरथस्यासीज्जटायुररुणात्मजः । गृध्रराजो महावीर्यः सम्पातिर्यस्य सोदरः ॥१॥

स ददर्श तदा सीतां रावणाङ्कगतां स्नुषाम् । क्रोधादभ्यद्रवत्पक्षी रावणं राक्षसेश्वरम् ॥२॥

अथैनमब्रवीद्गृध्रो मुञ्च मुञ्चेति मैथिलीम् । ध्रियमाणे मयि कथं हरिष्यसि निशाचर ॥३॥

न हि मे मोक्ष्यसे जीवन्यदि नोत्सृजसे वधूम् ॥३॥

उक्त्वैवं राक्षसेन्द्रं तं चकर्त नखरैर्भृशम् । पक्षतुण्डप्रहारैश्च बहुशो जर्जरीकृतः ॥४॥

चक्षार रुधिरं भूरि गिरिः प्रस्रवणैरिव ॥४॥

स वध्यमानो गृध्रेण रामप्रियहितैषिणा । खड्गमादाय चिच्छेद भुजौ तस्य पतत्रिणः ॥५॥

निहत्य गृध्रराजं स छिन्नाभ्रशिखरोपमम् । ऊर्ध्वमाचक्रमे सीतां गृहीत्वाङ्केन राक्षसः ॥६॥

यत्र यत्र तु वैदेही पश्यत्याश्रममण्डलम् । सरो वा सरितं वापि तत्र मुञ्चति भूषणम् ॥७॥

सा ददर्श गिरिप्रस्थे पञ्च वानरपुङ्गवान् । तत्र वासो महद्दिव्यमुत्ससर्ज मनस्विनी ॥८॥

तत्तेषां वानरेन्द्राणां पपात पवनोद्धुतम् । मध्ये सुपीतं पञ्चानां विद्युन्मेघान्तरे यथा ॥९॥

एवं हृतायां वैदेह्यां रामो हत्वा महामृगम् । निवृत्तो ददृशे धीमान्भ्रातरं लक्ष्मणं तदा ॥१०॥

कथमुत्सृज्य वैदेहीं वने राक्षससेविते । इत्येवं भ्रातरं दृष्ट्वा प्राप्तोऽसीति व्यगर्हयत् ॥११॥

मृगरूपधरेणाथ रक्षसा सोऽपकर्षणम् । भ्रातुरागमनं चैव चिन्तयन्पर्यतप्यत ॥१२॥

गर्हयन्नेव रामस्तु त्वरितस्तं समासदत् । अपि जीवति वैदेही नेति पश्यामि लक्ष्मण ॥१३॥

तस्य तत्सर्वमाचख्यौ सीताया लक्ष्मणो वचः । यदुक्तवत्यसदृशं वैदेही पश्चिमं वचः ॥१४॥

दह्यमानेन तु हृदा रामोऽभ्यपतदाश्रमम् । स ददर्श तदा गृध्रं निहतं पर्वतोपमम् ॥१५॥

राक्षसं शङ्कमानस्तु विकृष्य बलवद्धनुः । अभ्यधावत काकुत्स्थस्ततस्तं सहलक्ष्मणः ॥१६॥

स तावुवाच तेजस्वी सहितौ रामलक्ष्मणौ । गृध्रराजोऽस्मि भद्रं वां सखा दशरथस्य ह ॥१७॥

तस्य तद्वचनं श्रुत्वा सङ्गृह्य धनुषी शुभे । कोऽयं पितरमस्माकं नाम्नाहेत्यूचतुश्च तौ ॥१८॥

ततो ददृशतुस्तौ तं छिन्नपक्षद्वयं तथा । तयोः शशंस गृध्रस्तु सीतार्थे रावणाद्वधम् ॥१९॥

अपृच्छद्राघवो गृध्रं रावणः कां दिशं गतः । तस्य गृध्रः शिरःकम्पैराचचक्षे ममार च ॥२०॥

दक्षिणामिति काकुत्स्थो विदित्वास्य तदिङ्गितम् । संस्कारं लम्भयामास सखायं पूजयन्पितुः ॥२१॥

ततो दृष्ट्वाश्रमपदं व्यपविद्धबृसीघटम् । विध्वस्तकलशं शून्यं गोमायुबलसेवितम् ॥२२॥

दुःखशोकसमाविष्टौ वैदेहीहरणार्दितौ । जग्मतुर्दण्डकारण्यं दक्षिणेन परन्तपौ ॥२३॥

वने महति तस्मिंस्तु रामः सौमित्रिणा सह । ददर्श मृगयूथानि द्रवमाणानि सर्वशः ॥२४॥

शब्दं च घोरं सत्त्वानां दावाग्नेरिव वर्धतः ॥२४॥

अपश्येतां मुहूर्ताच्च कबन्धं घोरदर्शनम् । मेघपर्वतसङ्काशं शालस्कन्धं महाभुजम् ॥२५॥

उरोगतविशालाक्षं महोदरमहामुखम् ॥२५॥

यदृच्छयाथ तद्रक्षः करे जग्राह लक्ष्मणम् । विषादमगमत्सद्यः सौमित्रिरथ भारत ॥२६॥

स राममभिसम्प्रेक्ष्य कृष्यते येन तन्मुखम् । विषण्णश्चाब्रवीद्रामं पश्यावस्थामिमां मम ॥२७॥

हरणं चैव वैदेह्या मम चायमुपप्लवः । राज्यभ्रंशश्च भवतस्तातस्य मरणं तथा ॥२८॥

नाहं त्वां सह वैदेह्या समेतं कोसलागतम् । द्रक्ष्यामि पृथिवीराज्ये पितृपैतामहे स्थितम् ॥२९॥

द्रक्ष्यन्त्यार्यस्य धन्या ये कुशलाजशमीलवैः । अभिषिक्तस्य वदनं सोमं साभ्रलवं यथा ॥३०॥

एवं बहुविधं धीमान्विललाप स लक्ष्मणः । तमुवाचाथ काकुत्स्थः सम्भ्रमेष्वप्यसम्भ्रमः ॥३१॥

मा विषीद नरव्याघ्र नैष कश्चिन्मयि स्थिते । छिन्ध्यस्य दक्षिणं बाहुं छिन्नः सव्यो मया भुजः ॥३२॥

इत्येवं वदता तस्य भुजो रामेण पातितः । खड्गेन भृशतीक्ष्णेन निकृत्तस्तिलकाण्डवत् ॥३३॥

ततोऽस्य दक्षिणं बाहुं खड्गेनाजघ्निवान्बली । सौमित्रिरपि सम्प्रेक्ष्य भ्रातरं राघवं स्थितम् ॥३४॥

पुनरभ्याहनत्पार्श्वे तद्रक्षो लक्ष्मणो भृशम् । गतासुरपतद्भूमौ कबन्धः सुमहांस्ततः ॥३५॥

तस्य देहाद्विनिःसृत्य पुरुषो दिव्यदर्शनः । ददृशे दिवमास्थाय दिवि सूर्य इव ज्वलन् ॥३६॥

पप्रच्छ रामस्तं वाग्मी कस्त्वं प्रब्रूहि पृच्छतः । कामया किमिदं चित्रमाश्चर्यं प्रतिभाति मे ॥३७॥

तस्याचचक्षे गन्धर्वो विश्वावसुरहं नृप । प्राप्तो ब्रह्मानुशापेन योनिं राक्षससेविताम् ॥३८॥

रावणेन हृता सीता राज्ञा लङ्कानिवासिना । सुग्रीवमभिगच्छस्व स ते साह्यं करिष्यति ॥३९॥

एषा पम्पा शिवजला हंसकारण्डवायुता । ऋश्यमूकस्य शैलस्य संनिकर्षे तटाकिनी ॥४०॥

संवसत्यत्र सुग्रीवश्चतुर्भिः सचिवैः सह । भ्राता वानरराजस्य वालिनो हेममालिनः ॥४१॥

एतावच्छक्यमस्माभिर्वक्तुं द्रष्टासि जानकीम् । ध्रुवं वानरराजस्य विदितो रावणालयः ॥४२॥

इत्युक्त्वान्तर्हितो दिव्यः पुरुषः स महाप्रभः । विस्मयं जग्मतुश्चोभौ तौ वीरौ रामलक्ष्मणौ ॥४३॥




                  २६४


मार्कण्डेय उवाच॥

ततोऽविदूरे नलिनीं प्रभूतकमलोत्पलाम् । सीताहरणदुःखार्तः पम्पां रामः समासदत् ॥१॥

मारुतेन सुशीतेन सुखेनामृतगन्धिना । सेव्यमानो वने तस्मिञ्जगाम मनसा प्रियाम् ॥२॥

विललाप स राजेन्द्रस्तत्र कान्तामनुस्मरन् । कामबाणाभिसन्तप्तः सौमित्रिस्तमथाब्रवीत् ॥३॥

न त्वामेवंविधो भावः स्प्रष्टुमर्हति मानद । आत्मवन्तमिव व्याधिः पुरुषं वृद्धशीलिनम् ॥४॥

प्रवृत्तिरुपलब्धा ते वैदेह्या रावणस्य च । तां त्वं पुरुषकारेण बुद्ध्या चैवोपपादय ॥५॥

अभिगच्छाव सुग्रीवं शैलस्थं हरिपुङ्गवम् । मयि शिष्ये च भृत्ये च सहाये च समाश्वस ॥६॥

एवं बहुविधैर्वाक्यैर्लक्ष्मणेन स राघवः । उक्तः प्रकृतिमापेदे कार्ये चानन्तरोऽभवत् ॥७॥

निषेव्य वारि पम्पायास्तर्पयित्वा पितॄनपि । प्रतस्थतुरुभौ वीरौ भ्रातरौ रामलक्ष्मणौ ॥८॥

तावृश्यमूकमभ्येत्य बहुमूलफलं गिरिम् । गिर्यग्रे वानरान्पञ्च वीरौ ददृशतुस्तदा ॥९॥

सुग्रीवः प्रेषयामास सचिवं वानरं तयोः । बुद्धिमन्तं हनूमन्तं हिमवन्तमिव स्थितम् ॥१०॥

तेन सम्भाष्य पूर्वं तौ सुग्रीवमभिजग्मतुः । सख्यं वानरराजेन चक्रे रामस्ततो नृप ॥११॥

तद्वासो दर्शयामासुस्तस्य कार्ये निवेदिते । वानराणां तु यत्सीता ह्रियमाणाभ्यवासृजत् ॥१२॥

तत्प्रत्ययकरं लब्ध्वा सुग्रीवं प्लवगाधिपम् । पृथिव्यां वानरैश्वर्ये स्वयं रामोऽभ्यषेचयत् ॥१३॥

प्रतिजज्ञे च काकुत्स्थः समरे वालिनो वधम् । सुग्रीवश्चापि वैदेह्याः पुनरानयनं नृप ॥१४॥

इत्युक्त्वा समयं कृत्वा विश्वास्य च परस्परम् । अभ्येत्य सर्वे किष्किन्धां तस्थुर्युद्धाभिकाङ्क्षिणः ॥१५॥

सुग्रीवः प्राप्य किष्किन्धां ननादौघनिभस्वनः । नास्य तन्ममृषे वाली तं तारा प्रत्यषेधयत् ॥१६॥

यथा नदति सुग्रीवो बलवानेष वानरः । मन्ये चाश्रयवान्प्राप्तो न त्वं निर्गन्तुमर्हसि ॥१७॥

हेममाली ततो वाली तारां ताराधिपाननाम् । प्रोवाच वचनं वाग्मी तां वानरपतिः पतिः ॥१८॥

सर्वभूतरुतज्ञा त्वं पश्य बुद्ध्या समन्विता । केनापाश्रयवान्प्राप्तो ममैष भ्रातृगन्धिकः ॥१९॥

चिन्तयित्वा मुहूर्तं तु तारा ताराधिपप्रभा । पतिमित्यब्रवीत्प्राज्ञा शृणु सर्वं कपीश्वर ॥२०॥

हृतदारो महासत्त्वो रामो दशरथात्मजः । तुल्यारिमित्रतां प्राप्तः सुग्रीवेण धनुर्धरः ॥२१॥

भ्राता चास्य महाबाहुः सौमित्रिरपराजितः । लक्ष्मणो नाम मेधावी स्थितः कार्यार्थसिद्धये ॥२२॥

मैन्दश्च द्विविदश्चैव हनूमांश्चानिलात्मजः । जाम्बवानृक्षराजश्च सुग्रीवसचिवाः स्थिताः ॥२३॥

सर्व एते महात्मानो बुद्धिमन्तो महाबलाः । अलं तव विनाशाय रामवीर्यव्यपाश्रयात् ॥२४॥

तस्यास्तदाक्षिप्य वचो हितमुक्तं कपीश्वरः । पर्यशङ्कत तामीर्षुः सुग्रीवगतमानसाम् ॥२५॥

तारां परुषमुक्त्वा स निर्जगाम गुहामुखात् । स्थितं माल्यवतोऽभ्याशे सुग्रीवं सोऽभ्यभाषत ॥२६॥

असकृत्त्वं मया मूढ निर्जितो जीवितप्रियः । मुक्तो ज्ञातिरिति ज्ञात्वा का त्वरा मरणे पुनः ॥२७॥

इत्युक्तः प्राह सुग्रीवो भ्रातरं हेतुमद्वचः । प्राप्तकालममित्रघ्नो रामं सम्बोधयन्निव ॥२८॥

हृतदारस्य मे राजन्हृतराज्यस्य च त्वया । किं नु जीवितसामर्थ्यमिति विद्धि समागतम् ॥२९॥

एवमुक्त्वा बहुविधं ततस्तौ संनिपेततुः । समरे वालिसुग्रीवौ शालतालशिलायुधौ ॥३०॥

उभौ जघ्नतुरन्योन्यमुभौ भूमौ निपेततुः । उभौ ववल्गतुश्चित्रं मुष्टिभिश्च निजघ्नतुः ॥३१॥

उभौ रुधिरसंसिक्तौ नखदन्तपरिक्षतौ । शुशुभाते तदा वीरौ पुष्पिताविव किंशुकौ ॥३२॥

न विशेषस्तयोर्युद्धे तदा कश्चन दृश्यते । सुग्रीवस्य तदा मालां हनूमान्कण्ठ आसजत् ॥३३॥

स मालया तदा वीरः शुशुभे कण्ठसक्तया । श्रीमानिव महाशैलो मलयो मेघमालया ॥३४॥

कृतचिह्नं तु सुग्रीवं रामो दृष्ट्वा महाधनुः । विचकर्ष धनुःश्रेष्ठं वालिमुद्दिश्य लक्ष्यवत् ॥३५॥

विस्फारस्तस्य धनुषो यन्त्रस्येव तदा बभौ । वितत्रास तदा वाली शरेणाभिहतो हृदि ॥३६॥

स भिन्नमर्माभिहतो वक्त्राच्छोणितमुद्वमन् । ददर्शावस्थितं राममारात्सौमित्रिणा सह ॥३७॥

गर्हयित्वा स काकुत्स्थं पपात भुवि मूर्छितः । तारा ददर्श तं भूमौ तारापतिमिव च्युतम् ॥३८॥

हते वालिनि सुग्रीवः किष्किन्धां प्रत्यपद्यत । तां च तारापतिमुखीं तारां निपतितेश्वराम् ॥३९॥

रामस्तु चतुरो मासान्पृष्ठे माल्यवतः शुभे । निवासमकरोद्धीमान्सुग्रीवेणाभ्युपस्थितः ॥४०॥

रावणोऽपि पुरीं गत्वा लङ्कां कामबलात्कृतः । सीतां निवेशयामास भवने नन्दनोपमे ॥४१॥

अशोकवनिकाभ्याशे तापसाश्रमसंनिभे ॥४१॥

भर्तृस्मरणतन्वङ्गी तापसीवेषधारिणी । उपवासतपःशीला तत्र सा पृथुलेक्षणा ॥४२॥

उवास दुःखवसतीः फलमूलकृताशना ॥४२॥

दिदेश राक्षसीस्तत्र रक्षणे राक्षसाधिपः । प्रासासिशूलपरशुमुद्गरालातधारिणीः ॥४३॥

द्व्यक्षीं त्र्यक्षीं ललाटाक्षीं दीर्घजिह्वामजिह्विकाम् । त्रिस्तनीमेकपादां च त्रिजटामेकलोचनाम् ॥४४॥

एताश्चान्याश्च दीप्ताक्ष्यः करभोत्कटमूर्धजाः । परिवार्यासते सीतां दिवारात्रमतन्द्रिताः ॥४५॥

तास्तु तामायतापाङ्गीं पिशाच्यो दारुणस्वनाः । तर्जयन्ति सदा रौद्राः परुषव्यञ्जनाक्षराः ॥४६॥

खादाम पाटयामैनां तिलशः प्रविभज्य ताम् । येयं भर्तारमस्माकमवमन्येह जीवति ॥४७॥

इत्येवं परिभर्त्सन्तीस्त्रास्यमाना पुनः पुनः । भर्तृशोकसमाविष्टा निःश्वस्येदमुवाच ताः ॥४८॥

आर्याः खादत मां शीघ्रं न मे लोभोऽस्ति जीविते । विना तं पुण्डरीकाक्षं नीलकुञ्चितमूर्धजम् ॥४९॥

अप्येवाहं निराहारा जीवितप्रियवर्जिता । शोषयिष्यामि गात्राणि व्याली तालगता यथा ॥५०॥

न त्वन्यमभिगच्छेयं पुमांसं राघवादृते । इति जानीत सत्यं मे क्रियतां यदनन्तरम् ॥५१॥

तस्यास्तद्वचनं श्रुत्वा राक्षस्यस्ताः खरस्वनाः । आख्यातुं राक्षसेन्द्राय जग्मुस्तत्सर्वमादितः ॥५२॥

गतासु तासु सर्वासु त्रिजटा नाम राक्षसी । सान्त्वयामास वैदेहीं धर्मज्ञा प्रियवादिनी ॥५३॥

सीते वक्ष्यामि ते किञ्चिद्विश्वासं कुरु मे सखि । भयं ते व्येतु वामोरु शृणु चेदं वचो मम ॥५४॥

अविन्ध्यो नाम मेधावी वृद्धो राक्षसपुङ्गवः । स रामस्य हितान्वेषी त्वदर्थे हि स मावदत् ॥५५॥

सीता मद्वचनाद्वाच्या समाश्वास्य प्रसाद्य च । भर्ता ते कुशली रामो लक्ष्मणानुगतो बली ॥५६॥

सख्यं वानरराजेन शक्रप्रतिमतेजसा । कृतवान्राघवः श्रीमांस्त्वदर्थे च समुद्यतः ॥५७॥

मा च तेऽस्तु भयं भीरु रावणाल्लोकगर्हितात् । नलकूबरशापेन रक्षिता ह्यस्यनिन्दिते ॥५८॥

शप्तो ह्येष पुरा पापो वधूं रम्भां परामृशन् । न शक्तो विवशां नारीमुपैतुमजितेन्द्रियः ॥५९॥

क्षिप्रमेष्यति ते भर्ता सुग्रीवेणाभिरक्षितः । सौमित्रिसहितो धीमांस्त्वां चेतो मोक्षयिष्यति ॥६०॥

स्वप्ना हि सुमहाघोरा दृष्टा मेऽनिष्टदर्शनाः । विनाशायास्य दुर्बुद्धेः पौलस्त्यकुलघातिनः ॥६१॥

दारुणो ह्येष दुष्टात्मा क्षुद्रकर्मा निशाचरः । स्वभावाच्छीलदोषेण सर्वेषां भयवर्धनः ॥६२॥

स्पर्धते सर्वदेवैर्यः कालोपहतचेतनः । मया विनाशलिङ्गानि स्वप्ने दृष्टानि तस्य वै ॥६३॥

तैलाभिषिक्तो विकचो मज्जन्पङ्के दशाननः । असकृत्खरयुक्ते तु रथे नृत्यन्निव स्थितः ॥६४॥

कुम्भकर्णादयश्चेमे नग्नाः पतितमूर्धजाः । कृष्यन्ते दक्षिणामाशां रक्तमाल्यानुलेपनाः ॥६५॥

श्वेतातपत्रः सोष्णीषः शुक्लमाल्यविभूषणः । श्वेतपर्वतमारूढ एक एव विभीषणः ॥६६॥

सचिवाश्चास्य चत्वारः शुक्लमाल्यानुलेपनाः । श्वेतपर्वतमारूढा मोक्ष्यन्तेऽस्मान्महाभयात् ॥६७॥

रामस्यास्त्रेण पृथिवी परिक्षिप्ता ससागरा । यशसा पृथिवीं कृत्स्नां पूरयिष्यति ते पतिः ॥६८॥

अस्थिसञ्चयमारूढो भुञ्जानो मधुपायसम् । लक्ष्मणश्च मया दृष्टो निरीक्षन्सर्वतोदिशः ॥६९॥

रुदती रुधिरार्द्राङ्गी व्याघ्रेण परिरक्षिता । असकृत्त्वं मया दृष्टा गच्छन्ती दिशमुत्तराम् ॥७०॥

हर्षमेष्यसि वैदेहि क्षिप्रं भर्तृसमन्विता । राघवेण सह भ्रात्रा सीते त्वमचिरादिव ॥७१॥

इति सा मृगशावाक्षी तच्छ्रुत्वा त्रिजटावचः । बभूवाशावती बाला पुनर्भर्तृसमागमे ॥७२॥

यावदभ्यागता रौद्राः पिशाच्यस्ताः सुदारुणाः । ददृशुस्तां त्रिजटया सहासीनां यथा पुरा ॥७३॥




                  २६५


मार्कण्डेय उवाच॥

ततस्तां भर्तृशोकार्तां दीनां मलिनवाससम् । मणिशेषाभ्यलङ्कारां रुदतीं च पतिव्रताम् ॥१॥

राक्षसीभिरुपास्यन्तीं समासीनां शिलातले । रावणः कामबाणार्तो ददर्शोपससर्प च ॥२॥

देवदानवगन्धर्वयक्षकिम्पुरुषैर्युधि । अजितोऽशोकवनिकां ययौ कन्दर्पमोहितः ॥३॥

दिव्याम्बरधरः श्रीमान्सुमृष्टमणिकुण्डलः । विचित्रमाल्यमुकुटो वसन्त इव मूर्तिमान् ॥४॥

स कल्पवृक्षसदृशो यत्नादपि विभूषितः । श्मशानचैत्यद्रुमवद्भूषितोऽपि भयङ्करः ॥५॥

स तस्यास्तनुमध्यायाः समीपे रजनीचरः । ददृशे रोहिणीमेत्य शनैश्चर इव ग्रहः ॥६॥

स तामामन्त्र्य सुश्रोणीं पुष्पकेतुशराहतः । इदमित्यब्रवीद्बालां त्रस्तां रौहीमिवाबलाम् ॥७॥

सीते पर्याप्तमेतावत्कृतो भर्तुरनुग्रहः । प्रसादं कुरु तन्वङ्गि क्रियतां परिकर्म ते ॥८॥

भजस्व मां वरारोहे महार्हाभरणाम्बरा । भव मे सर्वनारीणामुत्तमा वरवर्णिनि ॥९॥

सन्ति मे देवकन्याश्च राजर्षीणां तथाङ्गनाः । सन्ति दानवकन्याश्च दैत्यानां चापि योषितः ॥१०॥

चतुर्दश पिशाचानां कोट्यो मे वचने स्थिताः । द्विस्तावत्पुरुषादानां रक्षसां भीमकर्मणाम् ॥११॥

ततो मे त्रिगुणा यक्षा ये मद्वचनकारिणः । केचिदेव धनाध्यक्षं भ्रातरं मे समाश्रिताः ॥१२॥

गन्धर्वाप्सरसो भद्रे मामापानगतं सदा । उपतिष्ठन्ति वामोरु यथैव भ्रातरं मम ॥१३॥

पुत्रोऽहमपि विप्रर्षेः साक्षाद्विश्रवसो मुनेः । पञ्चमो लोकपालानामिति मे प्रथितं यशः ॥१४॥

दिव्यानि भक्ष्यभोज्यानि पानानि विविधानि च । यथैव त्रिदशेशस्य तथैव मम भामिनि ॥१५॥

क्षीयतां दुष्कृतं कर्म वनवासकृतं तव । भार्या मे भव सुश्रोणि यथा मन्दोदरी तथा ॥१६॥

इत्युक्ता तेन वैदेही परिवृत्य शुभानना । तृणमन्तरतः कृत्वा तमुवाच निशाचरम् ॥१७॥

अशिवेनातिवामोरूरजस्रं नेत्रवारिणा । स्तनावपतितौ बाला सहितावभिवर्षती ॥१८॥

उवाच वाक्यं तं क्षुद्रं वैदेही पतिदेवता ॥१८॥

असकृद्वदतो वाक्यमीदृशं राक्षसेश्वर । विषादयुक्तमेतत्ते मया श्रुतमभाग्यया ॥१९॥

तद्भद्रसुख भद्रं ते मानसं विनिवर्त्यताम् । परदारास्म्यलभ्या च सततं च पतिव्रता ॥२०॥

न चैवोपयिकी भार्या मानुषी कृपणा तव । विवशां धर्षयित्वा च कां त्वं प्रीतिमवाप्स्यसि ॥२१॥

प्रजापतिसमो विप्रो ब्रह्मयोनिः पिता तव । न च पालयसे धर्मं लोकपालसमः कथम् ॥२२॥

भ्रातरं राजराजानं महेश्वरसखं प्रभुम् । धनेश्वरं व्यपदिशन्कथं त्विह न लज्जसे ॥२३॥

इत्युक्त्वा प्रारुदत्सीता कम्पयन्ती पयोधरौ । शिरोधरां च तन्वङ्गी मुखं प्रच्छाद्य वाससा ॥२४॥

तस्या रुदत्या भामिन्या दीर्घा वेणी सुसंयता । ददृशे स्वसिता स्निग्धा काली व्यालीव मूर्धनि ॥२५॥

तच्छ्रुत्वा रावणो वाक्यं सीतयोक्तं सुनिष्ठुरम् । प्रत्याख्यातोऽपि दुर्मेधाः पुनरेवाब्रवीद्वचः ॥२६॥

काममङ्गानि मे सीते दुनोतु मकरध्वजः । न त्वामकामां सुश्रोणीं समेष्ये चारुहासिनीम् ॥२७॥

किं नु शक्यं मया कर्तुं यत्त्वमद्यापि मानुषम् । आहारभूतमस्माकं राममेवानुरुध्यसे ॥२८॥

इत्युक्त्वा तामनिन्द्याङ्गीं स राक्षसगणेश्वरः । तत्रैवान्तर्हितो भूत्वा जगामाभिमतां दिशम् ॥२९॥

राक्षसीभिः परिवृता वैदेही शोककर्शिता । सेव्यमाना त्रिजटया तत्रैव न्यवसत्तदा ॥३०॥




                  २६६


मार्कण्डेय उवाच॥

राघवस्तु ससौमित्रिः सुग्रीवेणाभिपालितः । वसन्माल्यवतः पृष्ठे ददर्श विमलं नभः ॥१॥

स दृष्ट्वा विमले व्योम्नि निर्मलं शशलक्षणम् । ग्रहनक्षत्रताराभिरनुयातममित्रहा ॥२॥

कुमुदोत्पलपद्मानां गन्धमादाय वायुना । महीधरस्थः शीतेन सहसा प्रतिबोधितः ॥३॥

प्रभाते लक्ष्मणं वीरमभ्यभाषत दुर्मनाः । सीतां संस्मृत्य धर्मात्मा रुद्धां राक्षसवेश्मनि ॥४॥

गच्छ लक्ष्मण जानीहि किष्किन्धायां कपीश्वरम् । प्रमत्तं ग्राम्यधर्मेषु कृतघ्नं स्वार्थपण्डितम् ॥५॥

योऽसौ कुलाधमो मूढो मया राज्येऽभिषेचितः । सर्ववानरगोपुच्छा यमृक्षाश्च भजन्ति वै ॥६॥

यदर्थं निहतो वाली मया रघुकुलोद्वह । त्वया सह महाबाहो किष्किन्धोपवने तदा ॥७॥

कृतघ्नं तमहं मन्ये वानरापसदं भुवि । यो मामेवङ्गतो मूढो न जानीतेऽद्य लक्ष्मण ॥८॥

असौ मन्ये न जानीते समयप्रतिपादनम् । कृतोपकारं मां नूनमवमन्याल्पया धिया ॥९॥

यदि तावदनुद्युक्तः शेते कामसुखात्मकः । नेतव्यो वालिमार्गेण सर्वभूतगतिं त्वया ॥१०॥

अथापि घटतेऽस्माकमर्थे वानरपुङ्गवः । तमादायैहि काकुत्स्थ त्वरावान्भव मा चिरम् ॥११॥

इत्युक्तो लक्ष्मणो भ्रात्रा गुरुवाक्यहिते रतः । प्रतस्थे रुचिरं गृह्य समार्गणगुणं धनुः ॥१२॥

किष्किन्धाद्वारमासाद्य प्रविवेशानिवारितः ॥१२॥

सक्रोध इति तं मत्वा राजा प्रत्युद्ययौ हरिः । तं सदारो विनीतात्मा सुग्रीवः प्लवगाधिपः ॥१३॥

पूजया प्रतिजग्राह प्रीयमाणस्तदर्हया ॥१३॥

तमब्रवीद्रामवचः सौमित्रिरकुतोभयः । स तत्सर्वमशेषेण श्रुत्वा प्रह्वः कृताञ्जलिः ॥१४॥

सभृत्यदारो राजेन्द्र सुग्रीवो वानराधिपः । इदमाह वचः प्रीतो लक्ष्मणं नरकुञ्जरम् ॥१५॥

नास्मि लक्ष्मण दुर्मेधा न कृतघ्नो न निर्घृणः । श्रूयतां यः प्रयत्नो मे सीतापर्येषणे कृतः ॥१६॥

दिशः प्रस्थापिताः सर्वे विनीता हरयो मया । सर्वेषां च कृतः कालो मासेनागमनं पुनः ॥१७॥

यैरियं सवना साद्रिः सपुरा सागराम्बरा । विचेतव्या मही वीर सग्रामनगराकरा ॥१८॥

स मासः पञ्चरात्रेण पूर्णो भवितुमर्हति । ततः श्रोष्यसि रामेण सहितः सुमहत्प्रियम् ॥१९॥

इत्युक्तो लक्ष्मणस्तेन वानरेन्द्रेण धीमता । त्यक्त्वा रोषमदीनात्मा सुग्रीवं प्रत्यपूजयत् ॥२०॥

स रामं सहसुग्रीवो माल्यवत्पृष्ठमास्थितम् । अभिगम्योदयं तस्य कार्यस्य प्रत्यवेदयत् ॥२१॥

इत्येवं वानरेन्द्रास्ते समाजग्मुः सहस्रशः । दिशस्तिस्रो विचित्याथ न तु ये दक्षिणां गताः ॥२२॥

आचख्युस्ते तु रामाय महीं सागरमेखलाम् । विचितां न तु वैदेह्या दर्शनं रावणस्य वा ॥२३॥

गतास्तु दक्षिणामाशां ये वै वानरपुङ्गवाः । आशावांस्तेषु काकुत्स्थः प्राणानार्तोऽप्यधारयत् ॥२४॥

द्विमासोपरमे काले व्यतीते प्लवगास्ततः । सुग्रीवमभिगम्येदं त्वरिता वाक्यमब्रुवन् ॥२५॥

रक्षितं वालिना यत्तत्स्फीतं मधुवनं महत् । त्वया च प्लवगश्रेष्ठ तद्भुङ्क्ते पवनात्मजः ॥२६॥

वालिपुत्रोऽङ्गदश्चैव ये चान्ये प्लवगर्षभाः । विचेतुं दक्षिणामाशां राजन्प्रस्थापितास्त्वया ॥२७॥

तेषां तं प्रणयं श्रुत्वा मेने स कृतकृत्यताम् । कृतार्थानां हि भृत्यानामेतद्भवति चेष्टितम् ॥२८॥

स तद्रामाय मेधावी शशंस प्लवगर्षभः । रामश्चाप्यनुमानेन मेने दृष्टां तु मैथिलीम् ॥२९॥

हनूमत्प्रमुखाश्चापि विश्रान्तास्ते प्लवङ्गमाः । अभिजग्मुर्हरीन्द्रं तं रामलक्ष्मणसंनिधौ ॥३०॥

गतिं च मुखवर्णं च दृष्ट्वा रामो हनूमतः । अगमत्प्रत्ययं भूयो दृष्टा सीतेति भारत ॥३१॥

हनूमत्प्रमुखास्ते तु वानराः पूर्णमानसाः । प्रणेमुर्विधिवद्रामं सुग्रीवं लक्ष्मणं तथा ॥३२॥

तानुवाचागतान्रामः प्रगृह्य सशरं धनुः । अपि मां जीवयिष्यध्वमपि वः कृतकृत्यता ॥३३॥

अपि राज्यमयोध्यायां कारयिष्याम्यहं पुनः । निहत्य समरे शत्रूनाहृत्य जनकात्मजाम् ॥३४॥

अमोक्षयित्वा वैदेहीमहत्वा च रिपून्रणे । हृतदारोऽवधूतश्च नाहं जीवितुमुत्सहे ॥३५॥

इत्युक्तवचनं रामं प्रत्युवाचानिलात्मजः । प्रियमाख्यामि ते राम दृष्टा सा जानकी मया ॥३६॥

विचित्य दक्षिणामाशां सपर्वतवनाकराम् । श्रान्ताः काले व्यतीते स्म दृष्टवन्तो महागुहाम् ॥३७॥

प्रविशामो वयं तां तु बहुयोजनमायताम् । अन्धकारां सुविपिनां गहनां कीटसेविताम् ॥३८॥

गत्वा सुमहदध्वानमादित्यस्य प्रभां ततः । दृष्टवन्तः स्म तत्रैव भवनं दिव्यमन्तरा ॥३९॥

मयस्य किल दैत्यस्य तदासीद्वेश्म राघव । तत्र प्रभावती नाम तपोऽतप्यत तापसी ॥४०॥

तया दत्तानि भोज्यानि पानानि विविधानि च । भुक्त्वा लब्धबलाः सन्तस्तयोक्तेन पथा ततः ॥४१॥

निर्याय तस्मादुद्देशात्पश्यामो लवणाम्भसः । समीपे सह्यमलयौ दर्दुरं च महागिरिम् ॥४२॥

ततो मलयमारुह्य पश्यन्तो वरुणालयम् । विषण्णा व्यथिताः खिन्ना निराशा जीविते भृशम् ॥४३॥

अनेकशतविस्तीर्णं योजनानां महोदधिम् । तिमिनक्रझषावासं चिन्तयन्तः सुदुःखिताः ॥४४॥

तत्रानशनसङ्कल्पं कृत्वासीना वयं तदा । ततः कथान्ते गृध्रस्य जटायोरभवत्कथा ॥४५॥

ततः पर्वतशृङ्गाभं घोररूपं भयावहम् । पक्षिणं दृष्टवन्तः स्म वैनतेयमिवापरम् ॥४६॥

सोऽस्मानतर्कयद्भोक्तुमथाभ्येत्य वचोऽब्रवीत् । भोः क एष मम भ्रातुर्जटायोः कुरुते कथाम् ॥४७॥

सम्पातिर्नाम तस्याहं ज्येष्ठो भ्राता खगाधिपः । अन्योन्यस्पर्धयारूढावावामादित्यसंसदम् ॥४८॥

ततो दग्धाविमौ पक्षौ न दग्धौ तु जटायुषः । तदा मे चिरदृष्टः स भ्राता गृध्रपतिः प्रियः ॥४९॥

निर्दग्धपक्षः पतितो ह्यहमस्मिन्महागिरौ ॥४९॥

तस्यैवं वदतोऽस्माभिर्हतो भ्राता निवेदितः । व्यसनं भवतश्चेदं सङ्क्षेपाद्वै निवेदितम् ॥५०॥

स सम्पातिस्तदा राजञ्श्रुत्वा सुमहदप्रियम् । विषण्णचेताः पप्रच्छ पुनरस्मानरिंदम ॥५१॥

कः स रामः कथं सीता जटायुश्च कथं हतः । इच्छामि सर्वमेवैतच्छ्रोतुं प्लवगसत्तमाः ॥५२॥

तस्याहं सर्वमेवैतं भवतो व्यसनागमम् । प्रायोपवेशने चैव हेतुं विस्तरतोऽब्रुवम् ॥५३॥

सोऽस्मानुत्थापयामास वाक्येनानेन पक्षिराट् । रावणो विदितो मह्यं लङ्का चास्य महापुरी ॥५४॥

दृष्टा पारे समुद्रस्य त्रिकूटगिरिकन्दरे । भवित्री तत्र वैदेही न मेऽस्त्यत्र विचारणा ॥५५॥

इति तस्य वचः श्रुत्वा वयमुत्थाय सत्वराः । सागरप्लवने मन्त्रं मन्त्रयामः परन्तप ॥५६॥

नाध्यवस्यद्यदा कश्चित्सागरस्य विलङ्घने । ततः पितरमाविश्य पुप्लुवेऽहं महार्णवम् ॥५७॥

शतयोजनविस्तीर्णं निहत्य जलराक्षसीम् ॥५७॥

तत्र सीता मया दृष्टा रावणान्तःपुरे सती । उपवासतपःशीला भर्तृदर्शनलालसा ॥५८॥

जटिला मलदिग्धाङ्गी कृशा दीना तपस्विनी ॥५८॥

निमित्तैस्तामहं सीतामुपलभ्य पृथग्विधैः । उपसृत्याब्रुवं चार्यामभिगम्य रहोगताम् ॥५९॥

सीते रामस्य दूतोऽहं वानरो मारुतात्मजः । त्वद्दर्शनमभिप्रेप्सुरिह प्राप्तो विहायसा ॥६०॥

राजपुत्रौ कुशलिनौ भ्रातरौ रामलक्ष्मणौ । सर्वशाखामृगेन्द्रेण सुग्रीवेणाभिपालितौ ॥६१॥

कुशलं त्वाब्रवीद्रामः सीते सौमित्रिणा सह । सखिभावाच्च सुग्रीवः कुशलं त्वानुपृच्छति ॥६२॥

क्षिप्रमेष्यति ते भर्ता सर्वशाखामृगैः सह । प्रत्ययं कुरु मे देवि वानरोऽस्मि न राक्षसः ॥६३॥

मुहूर्तमिव च ध्यात्वा सीता मां प्रत्युवाच ह । अवैमि त्वां हनूमन्तमविन्ध्यवचनादहम् ॥६४॥

अविन्ध्यो हि महाबाहो राक्षसो वृद्धसंमतः । कथितस्तेन सुग्रीवस्त्वद्विधैः सचिवैर्वृतः ॥६५॥

गम्यतामिति चोक्त्वा मां सीता प्रादादिमं मणिम् । धारिता येन वैदेही कालमेतमनिन्दिता ॥६६॥

प्रत्ययार्थं कथां चेमां कथयामास जानकी । क्षिप्तामिषीकां काकस्य चित्रकूटे महागिरौ ॥६७॥

भवता पुरुषव्याघ्र प्रत्यभिज्ञानकारणात् ॥६७॥

श्रावयित्वा तदात्मानं ततो दग्ध्वा च तां पुरीम् । सम्प्राप्त इति तं रामः प्रियवादिनमर्चयत् ॥६८॥




                  २६७


मार्कण्डेय उवाच॥

ततस्तत्रैव रामस्य समासीनस्य तैः सह । समाजग्मुः कपिश्रेष्ठाः सुग्रीववचनात्तदा ॥१॥

वृतः कोटिसहस्रेण वानराणां तरस्विनाम् । श्वशुरो वालिनः श्रीमान्सुषेणो राममभ्ययात् ॥२॥

कोटीशतवृतौ चापि गजो गवय एव च । वानरेन्द्रौ महावीर्यौ पृथक्पृथगदृश्यताम् ॥३॥

षष्टिकोटिसहस्राणि प्रकर्षन्प्रत्यदृश्यत । गोलाङ्गूलो महाराज गवाक्षो भीमदर्शनः ॥४॥

गन्धमादनवासी तु प्रथितो गन्धमादनः । कोटीसहस्रमुग्राणां हरीणां समकर्षत ॥५॥

पनसो नाम मेधावी वानरः सुमहाबलः । कोटीर्दश द्वादश च त्रिंशत्पञ्च प्रकर्षति ॥६॥

श्रीमान्दधिमुखो नाम हरिवृद्धोऽपि वीर्यवान् । प्रचकर्ष महत्सैन्यं हरीणां भीमतेजसाम् ॥७॥

कृष्णानां मुखपुण्ड्राणामृक्षाणां भीमकर्मणाम् । कोटीशतसहस्रेण जाम्बवान्प्रत्यदृश्यत ॥८॥

एते चान्ये च बहवो हरियूथपयूथपाः । असङ्ख्येया महाराज समीयू रामकारणात् ॥९॥

शिरीषकुसुमाभानां सिंहानामिव नर्दताम् । श्रूयते तुमुलः शब्दस्तत्र तत्र प्रधावताम् ॥१०॥

गिरिकूटनिभाः केचित्केचिन्महिषसंनिभाः । शरदभ्रप्रतीकाशाः पिष्टहिङ्गुलकाननाः ॥११॥

उत्पतन्तः पतन्तश्च प्लवमानाश्च वानराः । उद्धुन्वन्तोऽपरे रेणून्समाजग्मुः समन्ततः ॥१२॥

स वानरमहालोकः पूर्णसागरसंनिभः । निवेशमकरोत्तत्र सुग्रीवानुमते तदा ॥१३॥

ततस्तेषु हरीन्द्रेषु समावृत्तेषु सर्वशः । तिथौ प्रशस्ते नक्षत्रे मुहूर्ते चाभिपूजिते ॥१४॥

तेन व्यूढेन सैन्येन लोकानुद्वर्तयन्निव । प्रययौ राघवः श्रीमान्सुग्रीवसहितस्तदा ॥१५॥

मुखमासीत्तु सैन्यस्य हनूमान्मारुतात्मजः । जघनं पालयामास सौमित्रिरकुतोभयः ॥१६॥

बद्धगोधाङ्गुलित्राणौ राघवौ तत्र रेजतुः । वृतौ हरिमहामात्रैश्चन्द्रसूर्यौ ग्रहैरिव ॥१७॥

प्रबभौ हरिसैन्यं तच्छालतालशिलायुधम् । सुमहच्छालिभवनं यथा सूर्योदयं प्रति ॥१८॥

नलनीलाङ्गदक्राथमैन्दद्विविदपालिता । ययौ सुमहती सेना राघवस्यार्थसिद्धये ॥१९॥

विधिवत्सुप्रशस्तेषु बहुमूलफलेषु च । प्रभूतमधुमांसेषु वारिमत्सु शिवेषु च ॥२०॥

निवसन्ती निराबाधा तथैव गिरिसानुषु । उपायाद्धरिसेना सा क्षारोदमथ सागरम् ॥२१॥

द्वितीयसागरनिभं तद्बलं बहुलध्वजम् । वेलावनं समासाद्य निवासमकरोत्तदा ॥२२॥

ततो दाशरथिः श्रीमान्सुग्रीवं प्रत्यभाषत । मध्ये वानरमुख्यानां प्राप्तकालमिदं वचः ॥२३॥

उपायः को नु भवतां मतः सागरलङ्घने । इयं च महती सेना सागरश्चापि दुस्तरः ॥२४॥

तत्रान्ये व्याहरन्ति स्म वानराः पटुमानिनः । समर्था लङ्घने सिन्धोर्न तु कृत्स्नस्य वानराः ॥२५॥

केचिन्नौभिर्व्यवस्यन्ति केचीच्च विविधैः प्लवैः । नेति रामश्च तान्सर्वान्सान्त्वयन्प्रत्यभाषत ॥२६॥

शतयोजनविस्तारं न शक्ताः सर्ववानराः । क्रान्तुं तोयनिधिं वीरा नैषा वो नैष्ठिकी मतिः ॥२७॥

नावो न सन्ति सेनाया बह्व्यस्तारयितुं तथा । वणिजामुपघातं च कथमस्मद्विधश्चरेत् ॥२८॥

विस्तीर्णं चैव नः सैन्यं हन्याच्छिद्रेषु वै परः । प्लवोडुपप्रतारश्च नैवात्र मम रोचते ॥२९॥

अहं त्विमं जलनिधिं समारप्स्याम्युपायतः । प्रतिशेष्याम्युपवसन्दर्शयिष्यति मां ततः ॥३०॥

न चेद्दर्शयिता मार्गं धक्ष्याम्येनमहं ततः । महास्त्रैरप्रतिहतैरत्यग्निपवनोज्ज्वलैः ॥३१॥

इत्युक्त्वा सहसौमित्रिरुपस्पृश्याथ राघवः । प्रतिशिश्ये जलनिधिं विधिवत्कुशसंस्तरे ॥३२॥

सागरस्तु ततः स्वप्ने दर्शयामास राघवम् । देवो नदनदीभर्ता श्रीमान्यादोगणैर्वृतः ॥३३॥

कौसल्यामातरित्येवमाभाष्य मधुरं वचः । इदमित्याह रत्नानामाकरैः शतशो वृतः ॥३४॥

ब्रूहि किं ते करोम्यत्र साहाय्यं पुरुषर्षभ । इक्ष्वाकुरस्मि ते ज्ञातिरिति रामस्तमब्रवीत् ॥३५॥

मार्गमिच्छामि सैन्यस्य दत्तं नदनदीपते । येन गत्वा दशग्रीवं हन्यां पौलस्त्यपांसनम् ॥३६॥

यद्येवं याचतो मार्गं न प्रदास्यति मे भवान् । शरैस्त्वां शोषयिष्यामि दिव्यास्त्रप्रतिमन्त्रितैः ॥३७॥

इत्येवं ब्रुवतः श्रुत्वा रामस्य वरुणालयः । उवाच व्यथितो वाक्यमिति बद्धाञ्जलिः स्थितः ॥३८॥

नेच्छामि प्रतिघातं ते नास्मि विघ्नकरस्तव । शृणु चेदं वचो राम श्रुत्वा कर्तव्यमाचर ॥३९॥

यदि दास्यामि ते मार्गं सैन्यस्य व्रजतोऽऽज्ञया । अन्येऽप्याज्ञापयिष्यन्ति मामेवं धनुषो बलात् ॥४०॥

अस्ति त्वत्र नलो नाम वानरः शिल्पिसंमतः । त्वष्टुर्देवस्य तनयो बलवान्विश्वकर्मणः ॥४१॥

स यत्काष्ठं तृणं वापि शिलां वा क्षेप्स्यते मयि । सर्वं तद्धारयिष्यामि स ते सेतुर्भविष्यति ॥४२॥

इत्युक्त्वान्तर्हिते तस्मिन्रामो नलमुवाच ह । कुरु सेतुं समुद्रे त्वं शक्तो ह्यसि मतो मम ॥४३॥

तेनोपायेन काकुत्स्थः सेतुबन्धमकारयत् । दशयोजनविस्तारमायतं शतयोजनम् ॥४४॥

नलसेतुरिति ख्यातो योऽद्यापि प्रथितो भुवि । रामस्याज्ञां पुरस्कृत्य धार्यते गिरिसंनिभः ॥४५॥

तत्रस्थं स तु धर्मात्मा समागच्छद्विभीषणः । भ्राता वै राक्षसेन्द्रस्य चतुर्भिः सचिवैः सह ॥४६॥

प्रतिजग्राह रामस्तं स्वागतेन महामनाः । सुग्रीवस्य तु शङ्काभूत्प्रणिधिः स्यादिति स्म ह ॥४७॥

राघवस्तस्य चेष्टाभिः सम्यक्च चरितेङ्गितैः । यदा तत्त्वेन तुष्टोऽभूत्तत एनमपूजयत् ॥४८॥

सर्वराक्षसराज्ये चाप्यभ्यषिञ्चद्विभीषणम् । चक्रे च मन्त्रानुचरं सुहृदं लक्ष्मणस्य च ॥४९॥

विभीषणमते चैव सोऽत्यक्रामन्महार्णवम् । ससैन्यः सेतुना तेन मासेनैव नराधिप ॥५०॥

ततो गत्वा समासाद्य लङ्कोद्यानान्यनेकशः । भेदयामास कपिभिर्महान्ति च बहूनि च ॥५१॥

तत्रास्तां रावणामात्यौ राक्षसौ शुकसारणौ । चारौ वानररूपेण तौ जग्राह विभीषणः ॥५२॥

प्रतिपन्नौ यदा रूपं राक्षसं तौ निशाचरौ । दर्शयित्वा ततः सैन्यं रामः पश्चादवासृजत् ॥५३॥

निवेश्योपवने सैन्यं तच्छूरः प्राज्ञवानरम् । प्रेषयामास दौत्येन रावणस्य ततोऽङ्गदम् ॥५४॥




                  २६८


मार्कण्डेय उवाच॥

प्रभूतान्नोदके तस्मिन्बहुमूलफले वने । सेनां निवेश्य काकुत्स्थो विधिवत्पर्यरक्षत ॥१॥

रावणश्च विधिं चक्रे लङ्कायां शास्त्रनिर्मितम् । प्रकृत्यैव दुराधर्षा दृढप्राकारतोरणा ॥२॥

अगाधतोयाः परिखा मीननक्रसमाकुलाः । बभूवुः सप्त दुर्धर्षाः खादिरैः शङ्कुभिश्चिताः ॥३॥

कर्णाट्टयन्त्रदुर्धर्षा बभूवुः सहुडोपलाः । साशीविषघटायोधाः ससर्जरसपांसवः ॥४॥

मुसलालातनाराचतोमरासिपरश्वधैः । अन्विताश्च शतघ्नीभिः समधूच्छिष्टमुद्गराः ॥५॥

पुरद्वारेषु सर्वेषु गुल्माः स्थावरजङ्गमाः । बभूवुः पत्तिबहुलाः प्रभूतगजवाजिनः ॥६॥

अङ्गदस्त्वथ लङ्काया द्वारदेशमुपागतः । विदितो राक्षसेन्द्रस्य प्रविवेश गतव्यथः ॥७॥

मध्ये राक्षसकोटीनां बह्वीनां सुमहाबलः । शुशुभे मेघमालाभिरादित्य इव संवृतः ॥८॥

स समासाद्य पौलस्त्यममात्यैरभिसंवृतम् । रामसंदेशमामन्त्र्य वाग्मी वक्तुं प्रचक्रमे ॥९॥

आह त्वां राघवो राजन्कोसलेन्द्रो महायशाः । प्राप्तकालमिदं वाक्यं तदादत्स्व कुरुष्व च ॥१०॥

अकृतात्मानमासाद्य राजानमनये रतम् । विनश्यन्त्यनयाविष्टा देशाश्च नगराणि च ॥११॥

त्वयैकेनापराद्धं मे सीतामाहरता बलात् । वधायानपराद्धानामन्येषां तद्भविष्यति ॥१२॥

ये त्वया बलदर्पाभ्यामाविष्टेन वनेचराः । ऋषयो हिंसिताः पूर्वं देवाश्चाप्यवमानिताः ॥१३॥

राजर्षयश्च निहता रुदन्त्यश्चाहृताः स्त्रियः । तदिदं समनुप्राप्तं फलं तस्यानयस्य ते ॥१४॥

हन्तास्मि त्वां सहामात्यं युध्यस्व पुरुषो भव । पश्य मे धनुषो वीर्यं मानुषस्य निशाचर ॥१५॥

मुच्यतां जानकी सीता न मे मोक्ष्यसि कर्हिचित् । अराक्षसमिमं लोकं कर्तास्मि निशितैः शरैः ॥१६॥

इति तस्य ब्रुवाणस्य दूतस्य परुषं वचः । श्रुत्वा न ममृषे राजा रावणः क्रोधमूर्छितः ॥१७॥

इङ्गितज्ञास्ततो भर्तुश्चत्वारो रजनीचराः । चतुर्ष्वङ्गेषु जगृहुः शार्दूलमिव पक्षिणः ॥१८॥

तांस्तथाङ्गेषु संसक्तानङ्गदो रजनीचरान् । आदायैव खमुत्पत्य प्रासादतलमाविशत् ॥१९॥

वेगेनोत्पततस्तस्य पेतुस्ते रजनीचराः । भुवि सम्भिन्नहृदयाः प्रहारपरिपीडिताः ॥२०॥

स मुक्तो हर्म्यशिखरात्तस्मात्पुनरवापतत् । लङ्घयित्वा पुरीं लङ्कां स्वबलस्य समीपतः ॥२१॥

कोसलेन्द्रमथाभ्येत्य सर्वमावेद्य चाङ्गदः । विशश्राम स तेजस्वी राघवेणाभिनन्दितः ॥२२॥

ततः सर्वाभिसारेण हरीणां वातरंहसाम् । भेदयामास लङ्कायाः प्राकारं रघुनन्दनः ॥२३॥

विभीषणर्क्षाधिपती पुरस्कृत्याथ लक्ष्मणः । दक्षिणं नगरद्वारमवामृद्नाद्दुरासदम् ॥२४॥

करभारुणगात्राणां हरीणां युद्धशालिनाम् । कोटीशतसहस्रेण लङ्कामभ्यपतत्तदा ॥२५॥

उत्पतद्भिः पतद्भिश्च निपतद्भिश्च वानरैः । नादृश्यत तदा सूर्यो रजसा नाशितप्रभः ॥२६॥

शालिप्रसूनसदृशैः शिरीषकुसुमप्रभैः । तरुणादित्यसदृशैः शरगौरैश्च वानरैः ॥२७॥

प्राकारं ददृशुस्ते तु समन्तात्कपिलीकृतम् । राक्षसा विस्मिता राजन्सस्त्रीवृद्धाः समन्ततः ॥२८॥

बिभिदुस्ते मणिस्तम्भान्कर्णाट्टशिखराणि च । भग्नोन्मथितवेगानि यन्त्राणि च विचिक्षिपुः ॥२९॥

परिगृह्य शतघ्नीश्च सचक्राः सहुडोपलाः । चिक्षिपुर्भुजवेगेन लङ्कामध्ये महाबलाः ॥३०॥

प्राकारस्थाश्च ये केचिन्निशाचरगणास्तदा । प्रदुद्रुवुस्ते शतशः कपिभिः समभिद्रुताः ॥३१॥

ततस्तु राजवचनाद्राक्षसाः कामरूपिणः । निर्ययुर्विकृताकाराः सहस्रशतसङ्घशः ॥३२॥

शस्त्रवर्षाणि वर्षन्तो द्रावयन्तो वनौकसः । प्राकारं शोधयन्तस्ते परं विक्रममास्थिताः ॥३३॥

स माषराशिसदृशैर्बभूव क्षणदाचरैः । कृतो निर्वानरो भूयः प्राकारो भीमदर्शनैः ॥३४॥

पेतुः शूलविभिन्नाङ्गा बहवो वानरर्षभाः । स्तम्भतोरणभग्नाश्च पेतुस्तत्र निशाचराः ॥३५॥

केशाकेश्यभवद्युद्धं रक्षसां वानरैः सह । नखैर्दन्तैश्च वीराणां खादतां वै परस्परम् ॥३६॥

निष्टनन्तो ह्युभयतस्तत्र वानरराक्षसाः । हता निपतिता भूमौ न मुञ्चन्ति परस्परम् ॥३७॥

रामस्तु शरजालानि ववर्ष जलदो यथा । तानि लङ्कां समासाद्य जघ्नुस्तान्रजनीचरान् ॥३८॥

सौमित्रिरपि नाराचैर्दृढधन्वा जितक्लमः । आदिश्यादिश्य दुर्गस्थान्पातयामास राक्षसान् ॥३९॥

ततः प्रत्यवहारोऽभूत्सैन्यानां राघवाज्ञया । कृते विमर्दे लङ्कायां लब्धलक्षो जयोत्तरः ॥४०॥




                  २६९


मार्कण्डेय उवाच॥

ततो निविशमानांस्तान्सैनिकान्रावणानुगाः । अभिजग्मुर्गणानेके पिशाचक्षुद्ररक्षसाम् ॥१॥

पर्वणः पूतनो जम्भः खरः क्रोधवशो हरिः । प्ररुजश्चारुजश्चैव प्रघसश्चैवमादयः ॥२॥

ततोऽभिपततां तेषामदृश्यानां दुरात्मनाम् । अन्तर्धानवधं तज्ज्ञश्चकार स विभीषणः ॥३॥

ते दृश्यमाना हरिभिर्बलिभिर्दूरपातिभिः । निहताः सर्वशो राजन्महीं जग्मुर्गतासवः ॥४॥

अमृष्यमाणः सबलो रावणो निर्ययावथ । व्यूह्य चौशनसं व्यूहं हरीन्सर्वानहारयत् ॥५॥

राघवस्त्वभिनिर्याय व्यूढानीकं दशाननम् । बार्हस्पत्यं विधिं कृत्वा प्रत्यव्यूहन्निशाचरम् ॥६॥

समेत्य युयुधे तत्र ततो रामेण रावणः । युयुधे लक्ष्मणश्चैव तथैवेन्द्रजिता सह ॥७॥

विरूपाक्षेण सुग्रीवस्तारेण च निखर्वटः । तुण्डेन च नलस्तत्र पटुशः पनसेन च ॥८॥

विषह्यं यं हि यो मेने स स तेन समेयिवान् । युयुधे युद्धवेलायां स्वबाहुबलमाश्रितः ॥९॥

स सम्प्रहारो ववृधे भीरूणां भयवर्धनः । लोमसंहर्षणो घोरः पुरा देवासुरे यथा ॥१०॥

रावणो राममानर्छच्छक्तिशूलासिवृष्टिभिः । निशितैरायसैस्तीक्ष्णै रावणं चापि राघवः ॥११॥

तथैवेन्द्रजितं यत्तं लक्ष्मणो मर्मभेदिभिः । इन्द्रजिच्चापि सौमित्रिं बिभेद बहुभिः शरैः ॥१२॥

विभीषणः प्रहस्तं च प्रहस्तश्च विभीषणम् । खगपत्रैः शरैस्तीक्ष्णैरभ्यवर्षद्गतव्यथः ॥१३॥

तेषां बलवतामासीन्महास्त्राणां समागमः । विव्यथुः सकला येन त्रयो लोकाश्चराचराः ॥१४॥




                  २७०


मार्कण्डेय उवाच॥

ततः प्रहस्तः सहसा समभ्येत्य विभीषणम् । गदया ताडयामास विनद्य रणकर्कशः ॥१॥

स तयाभिहतो धीमान्गदया भीमवेगया । नाकम्पत महाबाहुर्हिमवानिव सुस्थिरः ॥२॥

ततः प्रगृह्य विपुलां शतघण्टां विभीषणः । अभिमन्त्र्य महाशक्तिं चिक्षेपास्य शिरः प्रति ॥३॥

पतन्त्या स तया वेगाद्राक्षसोऽशनिनादया । हृतोत्तमाङ्गो ददृशे वातरुग्ण इव द्रुमः ॥४॥

तं दृष्ट्वा निहतं सङ्ख्ये प्रहस्तं क्षणदाचरम् । अभिदुद्राव धूम्राक्षो वेगेन महता कपीन् ॥५॥

तस्य मेघोपमं सैन्यमापतद्भीमदर्शनम् । दृष्ट्वैव सहसा दीर्णा रणे वानरपुङ्गवाः ॥६॥

ततस्तान्सहसा दीर्णान्दृष्ट्वा वानरपुङ्गवान् । निर्याय कपिशार्दूलो हनूमान्पर्यवस्थितः ॥७॥

तं दृष्ट्वावस्थितं सङ्ख्ये हरयः पवनात्मजम् । वेगेन महता राजन्संन्यवर्तन्त सर्वशः ॥८॥

ततः शब्दो महानासीत्तुमुलो लोमहर्षणः । रामरावणसैन्यानामन्योन्यमभिधावताम् ॥९॥

तस्मिन्प्रवृत्ते सङ्ग्रामे घोरे रुधिरकर्दमे । धूम्राक्षः कपिसैन्यं तद्द्रावयामास पत्रिभिः ॥१०॥

तं राक्षसमहामात्रमापतन्तं सपत्नजित् । तरसा प्रतिजग्राह हनूमान्पवनात्मजः ॥११॥

तयोर्युद्धमभूद्घोरं हरिराक्षसवीरयोः । जिगीषतोर्युधान्योन्यमिन्द्रप्रह्लादयोरिव ॥१२॥

गदाभिः परिघैश्चैव राक्षसो जघ्निवान्कपिम् । कपिश्च जघ्निवान्रक्षः सस्कन्धविटपैर्द्रुमैः ॥१३॥

ततस्तमतिकायेन साश्वं सरथसारथिम् । धूम्राक्षमवधीद्धीमान्हनूमान्मारुतात्मजः ॥१४॥

ततस्तं निहतं दृष्ट्वा धूम्राक्षं राक्षसोत्तमम् । हरयो जातविस्रम्भा जघ्नुरभ्येत्य सैनिकान् ॥१५॥

ते वध्यमाना बलिभिर्हरिभिर्जितकाशिभिः । राक्षसा भग्नसङ्कल्पा लङ्कामभ्यपतन्भयात् ॥१६॥

तेऽभिपत्य पुरं भग्ना हतशेषा निशाचराः । सर्वं राज्ञे यथावृत्तं रावणाय न्यवेदयन् ॥१७॥

श्रुत्वा तु रावणस्तेभ्यः प्रहस्तं निहतं युधि । धूम्राक्षं च महेष्वासं ससैन्यं वानरर्षभैः ॥१८॥

सुदीर्घमिव निःश्वस्य समुत्पत्य वरासनात् । उवाच कुम्भकर्णस्य कर्मकालोऽयमागतः ॥१९॥

इत्येवमुक्त्वा विविधैर्वादित्रैः सुमहास्वनैः । शयानमतिनिद्रालुं कुम्भकर्णमबोधयत् ॥२०॥

प्रबोध्य महता चैनं यत्नेनागतसाध्वसः । स्वस्थमासीनमव्यग्रं विनिद्रं राक्षसाधिपः ॥२१॥

ततोऽब्रवीद्दशग्रीवः कुम्भकर्णं महाबलम् ॥२१॥

धन्योऽसि यस्य ते निद्रा कुम्भकर्णेयमीदृशी । य इमं दारुणं कालं न जानीषे महाभयम् ॥२२॥

एष तीर्त्वार्णवं रामः सेतुना हरिभिः सह । अवमन्येह नः सर्वान्करोति कदनं महत् ॥२३॥

मया ह्यपहृता भार्या सीता नामास्य जानकी । तां मोक्षयिषुरायातो बद्ध्वा सेतुं महार्णवे ॥२४॥

तेन चैव प्रहस्तादिर्महान्नः स्वजनो हतः । तस्य नान्यो निहन्तास्ति त्वदृते शत्रुकर्शन ॥२५॥

स दंशितोऽभिनिर्याय त्वमद्य बलिनां वर । रामादीन्समरे सर्वाञ्जहि शत्रूनरिंदम ॥२६॥

दूषणावरजौ चैव वज्रवेगप्रमाथिनौ । तौ त्वां बलेन महता सहितावनुयास्यतः ॥२७॥

इत्युक्त्वा राक्षसपतिः कुम्भकर्णं तरस्विनम् । संदिदेशेतिकर्तव्ये वज्रवेगप्रमाथिनौ ॥२८॥

तथेत्युक्त्वा तु तौ वीरौ रावणं दूषणानुजौ । कुम्भकर्णं पुरस्कृत्य तूर्णं निर्ययतुः पुरात् ॥२९॥




                  २७१


मार्कण्डेय उवाच॥

ततो विनिर्याय पुरात्कुम्भकर्णः सहानुगः । अपश्यत्कपिसैन्यं तज्जितकाश्यग्रतः स्थितम् ॥१॥

तमभ्येत्याशु हरयः परिवार्य समन्ततः । अभ्यघ्नंश्च महाकायैर्बहुभिर्जगतीरुहैः ॥२॥

करजैरतुदंश्चान्ये विहाय भयमुत्तमम् ॥२॥

बहुधा युध्यमानास्ते युद्धमार्गैः प्लवङ्गमाः । नानाप्रहरणैर्भीमं राक्षसेन्द्रमताडयन् ॥३॥

स ताड्यमानः प्रहसन्भक्षयामास वानरान् । पनसं च गवाक्षं च वज्रबाहुं च वानरम् ॥४॥

तद्दृष्ट्वा व्यथनं कर्म कुम्भकर्णस्य रक्षसः । उदक्रोशन्परित्रस्तास्तारप्रभृतयस्तदा ॥५॥

तं तारमुच्चैः क्रोशन्तमन्यांश्च हरियूथपान् । अभिदुद्राव सुग्रीवः कुम्भकर्णमपेतभीः ॥६॥

ततोऽभिपत्य वेगेन कुम्भकर्णं महामनाः । शालेन जघ्निवान्मूर्ध्नि बलेन कपिकुञ्जरः ॥७॥

स महात्मा महावेगः कुम्भकर्णस्य मूर्धनि । बिभेद शालं सुग्रीवो न चैवाव्यथयत्कपिः ॥८॥

ततो विनद्य प्रहसञ्शालस्पर्शविबोधितः । दोर्भ्यामादाय सुग्रीवं कुम्भकर्णोऽहरद्बलात् ॥९॥

ह्रियमाणं तु सुग्रीवं कुम्भकर्णेन रक्षसा । अवेक्ष्याभ्यद्रवद्वीरः सौमित्रिर्मित्रनन्दनः ॥१०॥

सोऽभिपत्य महावेगं रुक्मपुङ्खं महाशरम् । प्राहिणोत्कुम्भकर्णाय लक्ष्मणः परवीरहा ॥११॥

स तस्य देहावरणं भित्त्वा देहं च सायकः । जगाम दारयन्भूमिं रुधिरेण समुक्षितः ॥१२॥

तथा स भिन्नहृदयः समुत्सृज्य कपीश्वरम् । कुम्भकर्णो महेष्वासः प्रगृहीतशिलायुधः ॥१३॥

अभिदुद्राव सौमित्रिमुद्यम्य महतीं शिलाम् ॥१३॥

तस्याभिद्रवतस्तूर्णं क्षुराभ्यामुच्छ्रितौ करौ । चिच्छेद निशिताग्राभ्यां स बभूव चतुर्भुजः ॥१४॥

तानप्यस्य भुजान्सर्वान्प्रगृहीतशिलायुधान् । क्षुरैश्चिच्छेद लघ्वस्त्रं सौमित्रिः प्रतिदर्शयन् ॥१५॥

स बभूवातिकायश्च बहुपादशिरोभुजः । तं ब्रह्मास्त्रेण सौमित्रिर्ददाहाद्रिचयोपमम् ॥१६॥

स पपात महावीर्यो दिव्यास्त्राभिहतो रणे । महाशनिविनिर्दग्धः पादपोऽङ्कुरवानिव ॥१७॥

तं दृष्ट्वा वृत्रसङ्काशं कुम्भकर्णं तरस्विनम् । गतासुं पतितं भूमौ राक्षसाः प्राद्रवन्भयात् ॥१८॥

तथा तान्द्रवतो योधान्दृष्ट्वा तौ दूषणानुजौ । अवस्थाप्याथ सौमित्रिं सङ्क्रुद्धावभ्यधावताम् ॥१९॥

तावाद्रवन्तौ सङ्क्रुद्धौ वज्रवेगप्रमाथिनौ । प्रतिजग्राह सौमित्रिर्विनद्योभौ पतत्रिभिः ॥२०॥

ततः सुतुमुलं युद्धमभवल्लोमहर्षणम् । दूषणानुजयोः पार्थ लक्ष्मणस्य च धीमतः ॥२१॥

महता शरवर्षेण राक्षसौ सोऽभ्यवर्षत । तौ चापि वीरौ सङ्क्रुद्धावुभौ तौ समवर्षताम् ॥२२॥

मुहूर्तमेवमभवद्वज्रवेगप्रमाथिनोः । सौमित्रेश्च महाबाहोः सम्प्रहारः सुदारुणः ॥२३॥

अथाद्रिशृङ्गमादाय हनूमान्मारुतात्मजः । अभिद्रुत्याददे प्राणान्वज्रवेगस्य रक्षसः ॥२४॥

नीलश्च महता ग्राव्णा दूषणावरजं हरिः । प्रमाथिनमभिद्रुत्य प्रममाथ महाबलः ॥२५॥

ततः प्रावर्तत पुनः सङ्ग्रामः कटुकोदयः । रामरावणसैन्यानामन्योन्यमभिधावताम् ॥२६॥

शतशो नैरृतान्वन्या जघ्नुर्वन्यांश्च नैरृताः । नैरृतास्तत्र वध्यन्ते प्रायशो न तु वानराः ॥२७॥




                  २७२


मार्कण्डेय उवाच॥

ततः श्रुत्वा हतं सङ्ख्ये कुम्भकर्णं सहानुगम् । प्रहस्तं च महेष्वासं धूम्राक्षं चातितेजसम् ॥१॥

पुत्रमिन्द्रजितं शूरं रावणः प्रत्यभाषत । जहि रामममित्रघ्न सुग्रीवं च सलक्ष्मणम् ॥२॥

त्वया हि मम सत्पुत्र यशो दीप्तमुपार्जितम् । जित्वा वज्रधरं सङ्ख्ये सहस्राक्षं शचीपतिम् ॥३॥

अन्तर्हितः प्रकाशो वा दिव्यैर्दत्तवरैः शरैः । जहि शत्रूनमित्रघ्न मम शस्त्रभृतां वर ॥४॥

रामलक्ष्मणसुग्रीवाः शरस्पर्शं न तेऽनघ । समर्थाः प्रतिसंसोढुं कुतस्तदनुयायिनः ॥५॥

अकृता या प्रहस्तेन कुम्भकर्णेन चानघ । खरस्यापचितिः सङ्ख्ये तां गच्छस्व महाभुज ॥६॥

त्वमद्य निशितैर्बाणैर्हत्वा शत्रून्ससैनिकान् । प्रतिनन्दय मां पुत्र पुरा बद्ध्वेव वासवम् ॥७॥

इत्युक्तः स तथेत्युक्त्वा रथमास्थाय दंशितः । प्रययाविन्द्रजिद्राजंस्तूर्णमायोधनं प्रति ॥८॥

तत्र विश्राव्य विस्पष्टं नाम राक्षसपुङ्गवः । आह्वयामास समरे लक्ष्मणं शुभलक्षणम् ॥९॥

तं लक्ष्मणोऽप्यभ्यधावत्प्रगृह्य सशरं धनुः । त्रासयंस्तलघोषेण सिंहः क्षुद्रमृगं यथा ॥१०॥

तयोः समभवद्युद्धं सुमहज्जयगृद्धिनोः । दिव्यास्त्रविदुषोस्तीव्रमन्योन्यस्पर्धिनोस्तदा ॥११॥

रावणिस्तु यदा नैनं विशेषयति सायकैः । ततो गुरुतरं यत्नमातिष्ठद्बलिनां वरः ॥१२॥

तत एनं महावेगैरर्दयामास तोमरैः । तानागतान्स चिच्छेद सौमित्रिर्निशितैः शरैः ॥१३॥

ते निकृत्ताः शरैस्तीक्ष्णैर्न्यपतन्वसुधातले ॥१३॥

तमङ्गदो वालिसुतः श्रीमानुद्यम्य पादपम् । अभिद्रुत्य महावेगस्ताडयामास मूर्धनि ॥१४॥

तस्येन्द्रजिदसम्भ्रान्तः प्रासेनोरसि वीर्यवान् । प्रहर्तुमैच्छत्तं चास्य प्रासं चिच्छेद लक्ष्मणः ॥१५॥

तमभ्याशगतं वीरमङ्गदं रावणात्मजः । गदयाताडयत्सव्ये पार्श्वे वानरपुङ्गवम् ॥१६॥

तमचिन्त्य प्रहारं स बलवान्वालिनः सुतः । ससर्जेन्द्रजितः क्रोधाच्छालस्कन्धममित्रजित् ॥१७॥

सोऽङ्गदेन रुषोत्सृष्टो वधायेन्द्रजितस्तरुः । जघानेन्द्रजितः पार्थ रथं साश्वं ससारथिम् ॥१८॥

ततो हताश्वात्प्रस्कन्द्य रथात्स हतसारथिः । तत्रैवान्तर्दधे राजन्मायया रावणात्मजः ॥१९॥

अन्तर्हितं विदित्वा तं बहुमायं च राक्षसम् । रामस्तं देशमागम्य तत्सैन्यं पर्यरक्षत ॥२०॥

स राममुद्दिश्य शरैस्ततो दत्तवरैस्तदा । विव्याध सर्वगात्रेषु लक्ष्मणं च महारथम् ॥२१॥

तमदृश्यं शरैः शूरौ माययान्तर्हितं तदा । योधयामासतुरुभौ रावणिं रामलक्ष्मणौ ॥२२॥

स रुषा सर्वगात्रेषु तयोः पुरुषसिंहयोः । व्यसृजत्सायकान्भूयः शतशोऽथ सहस्रशः ॥२३॥

तमदृश्यं विचिन्वन्तः सृजन्तमनिशं शरान् । हरयो विविशुर्व्योम प्रगृह्य महतीः शिलाः ॥२४॥

तांश्च तौ चाप्यदृश्यः स शरैर्विव्याध राक्षसः । स भृशं ताडयन्वीरो रावणिर्माययावृतः ॥२५॥

तौ शरैराचितौ वीरौ भ्रातरौ रामलक्ष्मणौ । पेततुर्गगनाद्भूमिं सूर्याचन्द्रमसाविव ॥२६॥




                  २७३


मार्कण्डेय उवाच॥

तावुभौ पतितौ दृष्ट्वा भ्रातरावमितौजसौ । बबन्ध रावणिर्भूयः शरैर्दत्तवरैस्तदा ॥१॥

तौ वीरौ शरजालेन बद्धाविन्द्रजिता रणे । रेजतुः पुरुषव्याघ्रौ शकुन्ताविव पञ्जरे ॥२॥

तौ दृष्ट्वा पतितौ भूमौ शतशः सायकैश्चितौ । सुग्रीवः कपिभिः सार्धं परिवार्य ततः स्थितः ॥३॥

सुषेणमैन्दद्विविदैः कुमुदेनाङ्गदेन च । हनूमन्नीलतारैश्च नलेन च कपीश्वरः ॥४॥

ततस्तं देशमागम्य कृतकर्मा विभीषणः । बोधयामास तौ वीरौ प्रज्ञास्त्रेण प्रबोधितौ ॥५॥

विशल्यौ चापि सुग्रीवः क्षणेनोभौ चकार तौ । विशल्यया महौषध्या दिव्यमन्त्रप्रयुक्तया ॥६॥

तौ लब्धसञ्ज्ञौ नृवरौ विशल्यावुदतिष्ठताम् । गततन्द्रीक्लमौ चास्तां क्षणेनोभौ महारथौ ॥७॥

ततो विभीषणः पार्थ राममिक्ष्वाकुनन्दनम् । उवाच विज्वरं दृष्ट्वा कृताञ्जलिरिदं वचः ॥८॥

अयमम्भो गृहीत्वा तु राजराजस्य शासनात् । गुह्यकोऽभ्यागतः श्वेतात्त्वत्सकाशमरिंदम ॥९॥

इदमम्भः कुबेरस्ते महाराजः प्रयच्छति । अन्तर्हितानां भूतानां दर्शनार्थं परन्तप ॥१०॥

अनेन स्पृष्टनयनो भूतान्यन्तर्हितान्युत । भवान्द्रक्ष्यति यस्मै च भवानेतत्प्रदास्यति ॥११॥

तथेति रामस्तद्वारि प्रतिगृह्याथ सत्कृतम् । चकार नेत्रयोः शौचं लक्ष्मणश्च महामनाः ॥१२॥

सुग्रीवजाम्बवन्तौ च हनूमानङ्गदस्तथा । मैन्दद्विविदनीलाश्च प्रायः प्लवगसत्तमाः ॥१३॥

तथा समभवच्चापि यदुवाच विभीषणः । क्षणेनातीन्द्रियाण्येषां चक्षूंष्यासन्युधिष्ठिर ॥१४॥

इन्द्रजित्कृतकर्मा तु पित्रे कर्म तदात्मनः । निवेद्य पुनरागच्छत्त्वरयाजिशिरः प्रति ॥१५॥

तमापतन्तं सङ्क्रुद्धं पुनरेव युयुत्सया । अभिदुद्राव सौमित्रिर्विभीषणमते स्थितः ॥१६॥

अकृताह्निकमेवैनं जिघांसुर्जितकाशिनम् । शरैर्जघान सङ्क्रुद्धः कृतसञ्ज्ञोऽथ लक्ष्मणः ॥१७॥

तयोः समभवद्युद्धं तदान्योन्यं जिगीषतोः । अतीव चित्रमाश्चर्यं शक्रप्रह्लादयोरिव ॥१८॥

अविध्यदिन्द्रजित्तीक्ष्णैः सौमित्रिं मर्मभेदिभिः । सौमित्रिश्चानलस्पर्शैरविध्यद्रावणिं शरैः ॥१९॥

सौमित्रिशरसंस्पर्शाद्रावणिः क्रोधमूर्छितः । असृजल्लक्ष्मणायाष्टौ शरानाशीविषोपमान् ॥२०॥

तस्यासून्पावकस्पर्शैः सौमित्रिः पत्रिभिस्त्रिभिः । यथा निरहरद्वीरस्तन्मे निगदतः शृणु ॥२१॥

एकेनास्य धनुष्मन्तं बाहुं देहादपातयत् । द्वितीयेन सनाराचं भुजं भूमौ न्यपातयत् ॥२२॥

तृतीयेन तु बाणेन पृथुधारेण भास्वता । जहार सुनसं चारु शिरो भ्राजिष्णुकुण्डलम् ॥२३॥

विनिकृत्तभुजस्कन्धं कबन्धं भीमदर्शनम् । तं हत्वा सूतमप्यस्त्रैर्जघान बलिनां वरः ॥२४॥

लङ्कां प्रवेशयामासुर्वाजिनस्तं रथं तदा । ददर्श रावणस्तं च रथं पुत्रविनाकृतम् ॥२५॥

स पुत्रं निहतं दृष्ट्वा त्रासात्सम्भ्रान्तलोचनः । रावणः शोकमोहार्तो वैदेहीं हन्तुमुद्यतः ॥२६॥

अशोकवनिकास्थां तां रामदर्शनलालसाम् । खड्गमादाय दुष्टात्मा जवेनाभिपपात ह ॥२७॥

तं दृष्ट्वा तस्य दुर्बुद्धेरविन्ध्यः पापनिश्चयम् । शमयामास सङ्क्रुद्धं श्रूयतां येन हेतुना ॥२८॥

महाराज्ये स्थितो दीप्ते न स्त्रियं हन्तुमर्हसि । हतैवैषा यदा स्त्री च बन्धनस्था च ते गृहे ॥२९॥

न चैषा देहभेदेन हता स्यादिति मे मतिः । जहि भर्तारमेवास्या हते तस्मिन्हता भवेत् ॥३०॥

न हि ते विक्रमे तुल्यः साक्षादपि शतक्रतुः । असकृद्धि त्वया सेन्द्रास्त्रासितास्त्रिदशा युधि ॥३१॥

एवं बहुविधैर्वाक्यैरविन्ध्यो रावणं तदा । क्रुद्धं संशमयामास जगृहे च स तद्वचः ॥३२॥

निर्याणे स मतिं कृत्वा निधायासिं क्षपाचरः । आज्ञापयामास तदा रथो मे कल्प्यतामिति ॥३३॥




                  २७४


मार्कण्डेय उवाच॥

ततः क्रुद्धो दशग्रीवः प्रिये पुत्रे निपातिते । निर्ययौ रथमास्थाय हेमरत्नविभूषितम् ॥१॥

संवृतो राक्षसैर्घोरैर्विविधायुधपाणिभिः । अभिदुद्राव रामं स पोथयन्हरियूथपान् ॥२॥

तमाद्रवन्तं सङ्क्रुद्धं मैन्दनीलनलाङ्गदाः । हनूमाञ्जाम्बवांश्चैव ससैन्याः पर्यवारयन् ॥३॥

ते दशग्रीवसैन्यं तदृक्षवानरयूथपाः । द्रुमैर्विध्वंसयां चक्रुर्दशग्रीवस्य पश्यतः ॥४॥

ततः स्वसैन्यमालोक्य वध्यमानमरातिभिः । मायावी व्यदधान्मायां रावणो राक्षसेश्वरः ॥५॥

तस्य देहाद्विनिष्क्रान्ताः शतशोऽथ सहस्रशः । राक्षसाः प्रत्यदृश्यन्त शरशक्त्यृष्टिपाणयः ॥६॥

तान्रामो जघ्निवान्सर्वान्दिव्येनास्त्रेण राक्षसान् । अथ भूयोऽपि मायां स व्यदधाद्राक्षसाधिपः ॥७॥

कृत्वा रामस्य रूपाणि लक्ष्मणस्य च भारत । अभिदुद्राव रामं च लक्ष्मणं च दशाननः ॥८॥

ततस्ते राममर्छन्तो लक्ष्मणं च क्षपाचराः । अभिपेतुस्तदा राजन्प्रगृहीतोच्चकार्मुकाः ॥९॥

तां दृष्ट्वा राक्षसेन्द्रस्य मायामिक्ष्वाकुनन्दनः । उवाच रामं सौमित्रिरसम्भ्रान्तो बृहद्वचः ॥१०॥

जहीमान्राक्षसान्पापानात्मनः प्रतिरूपकान् । जघान रामस्तांश्चान्यानात्मनः प्रतिरूपकान् ॥११॥

ततो हर्यश्वयुक्तेन रथेनादित्यवर्चसा । उपतस्थे रणे रामं मातलिः शक्रसारथिः ॥१२॥

मातलिरुवाच॥

अयं हर्यश्वयुग्जैत्रो मघोनः स्यन्दनोत्तमः । अनेन शक्रः काकुत्स्थ समरे दैत्यदानवान् ॥१३॥

शतशः पुरुषव्याघ्र रथोदारेण जघ्निवान् ॥१३॥

तदनेन नरव्याघ्र मया यत्तेन संयुगे । स्यन्दनेन जहि क्षिप्रं रावणं मा चिरं कृथाः ॥१४॥

इत्युक्तो राघवस्तथ्यं वचोऽशङ्कत मातलेः । मायेयं राक्षसस्येति तमुवाच विभीषणः ॥१५॥

नेयं माया नरव्याघ्र रावणस्य दुरात्मनः । तदातिष्ठ रथं शीघ्रमिममैन्द्रं महाद्युते ॥१६॥

ततः प्रहृष्टः काकुत्स्थस्तथेत्युक्त्वा विभीषणम् । रथेनाभिपपाताशु दशग्रीवं रुषान्वितः ॥१७॥

हाहाकृतानि भूतानि रावणे समभिद्रुते । सिंहनादाः सपटहा दिवि दिव्याश्च नानदन् ॥१८॥

स रामाय महाघोरं विससर्ज निशाचरः । शूलमिन्द्राशनिप्रख्यं ब्रह्मदण्डमिवोद्यतम् ॥१९॥

तच्छूलमन्तरा रामश्चिच्छेद निशितैः शरैः । तद्दृष्ट्वा दुष्करं कर्म रावणं भयमाविशत् ॥२०॥

ततः क्रुद्धः ससर्जाशु दशग्रीवः शिताञ्शरान् । सहस्रायुतशो रामे शस्त्राणि विविधानि च ॥२१॥

ततो भुशुण्डीः शूलांश्च मुसलानि परश्वधान् । शक्तीश्च विविधाकाराः शतघ्नीश्च शितक्षुराः ॥२२॥

तां मायां विकृतां दृष्ट्वा दशग्रीवस्य रक्षसः । भयात्प्रदुद्रुवुः सर्वे वानराः सर्वतोदिशम् ॥२३॥

ततः सुपत्रं सुमुखं हेमपुङ्खं शरोत्तमम् । तूणादादाय काकुत्स्थो ब्रह्मास्त्रेण युयोज ह ॥२४॥

तं बाणवर्यं रामेण ब्रह्मास्त्रेणाभिमन्त्रितम् । जहृषुर्देवगन्धर्वा दृष्ट्वा शक्रपुरोगमाः ॥२५॥

अल्पावशेषमायुश्च ततोऽमन्यन्त रक्षसः । ब्रह्मास्त्रोदीरणाच्छत्रोर्देवगन्धर्वकिंनराः ॥२६॥

ततः ससर्ज तं रामः शरमप्रतिमौजसम् । रावणान्तकरं घोरं ब्रह्मदण्डमिवोद्यतम् ॥२७॥

स तेन राक्षसश्रेष्ठः सरथः साश्वसारथिः । प्रजज्वाल महाज्वालेनाग्निनाभिपरिष्कृतः ॥२८॥

ततः प्रहृष्टास्त्रिदशाः सगन्धर्वाः सचारणाः । निहतं रावणं दृष्ट्वा रामेणाक्लिष्टकर्मणा ॥२९॥

तत्यजुस्तं महाभागं पञ्च भूतानि रावणम् । भ्रंशितः सर्वलोकेषु स हि ब्रह्मास्त्रतेजसा ॥३०॥

शरीरधातवो ह्यस्य मांसं रुधिरमेव च । नेशुर्ब्रह्मास्त्रनिर्दग्धा न च भस्माप्यदृश्यत ॥३१॥




                  २७५


मार्कण्डेय उवाच॥

स हत्वा रावणं क्षुद्रं राक्षसेन्द्रं सुरद्विषम् । बभूव हृष्टः ससुहृद्रामः सौमित्रिणा सह ॥१॥

ततो हते दशग्रीवे देवाः सर्षिपुरोगमाः । आशीर्भिर्जययुक्ताभिरानर्चुस्तं महाभुजम् ॥२॥

रामं कमलपत्राक्षं तुष्टुवुः सर्वदेवताः । गन्धर्वाः पुष्पवर्षैश्च वाग्भिश्च त्रिदशालयाः ॥३॥

पूजयित्वा यथा रामं प्रतिजग्मुर्यथागतम् । तन्महोत्सवसङ्काशमासीदाकाशमच्युत ॥४॥

ततो हत्वा दशग्रीवं लङ्कां रामो महायशाः । विभीषणाय प्रददौ प्रभुः परपुरञ्जयः ॥५॥

ततः सीतां पुरस्कृत्य विभीषणपुरस्कृताम् । अविन्ध्यो नाम सुप्रज्ञो वृद्धामात्यो विनिर्ययौ ॥६॥

उवाच च महात्मानं काकुत्स्थं दैन्यमास्थितम् । प्रतीच्छ देवीं सद्वृत्तां महात्मञ्जानकीमिति ॥७॥

एतच्छ्रुत्वा वचस्तस्मादवतीर्य रथोत्तमात् । बाष्पेणापिहितां सीतां ददर्शेक्ष्वाकुनन्दनः ॥८॥

तां दृष्ट्वा चारुसर्वाङ्गीं यानस्थां शोककर्शिताम् । मलोपचितसर्वाङ्गीं जटिलां कृष्णवाससम् ॥९॥

उवाच रामो वैदेहीं परामर्शविशङ्कितः । गच्छ वैदेहि मुक्ता त्वं यत्कार्यं तन्मया कृतम् ॥१०॥

मामासाद्य पतिं भद्रे न त्वं राक्षसवेश्मनि । जरां व्रजेथा इति मे निहतोऽसौ निशाचरः ॥११॥

कथं ह्यस्मद्विधो जातु जानन्धर्मविनिश्चयम् । परहस्तगतां नारीं मुहूर्तमपि धारयेत् ॥१२॥

सुवृत्तामसुवृत्तां वाप्यहं त्वामद्य मैथिलि । नोत्सहे परिभोगाय श्वावलीढं हविर्यथा ॥१३॥

ततः सा सहसा बाला तच्छ्रुत्वा दारुणं वचः । पपात देवी व्यथिता निकृत्ता कदली यथा ॥१४॥

यो ह्यस्या हर्षसम्भूतो मुखरागस्तदाभवत् । क्षणेन स पुनर्भ्रष्टो निःश्वासादिव दर्पणे ॥१५॥

ततस्ते हरयः सर्वे तच्छ्रुत्वा रामभाषितम् । गतासुकल्पा निश्चेष्टा बभूवुः सहलक्ष्मणाः ॥१६॥

ततो देवो विशुद्धात्मा विमानेन चतुर्मुखः । पितामहो जगत्स्रष्टा दर्शयामास राघवम् ॥१७॥

शक्रश्चाग्निश्च वायुश्च यमो वरुण एव च । यक्षाधिपश्च भगवांस्तथा सप्तर्षयोऽमलाः ॥१८॥

राजा दशरथश्चैव दिव्यभास्वरमूर्तिमान् । विमानेन महार्हेण हंसयुक्तेन भास्वता ॥१९॥

ततोऽन्तरिक्षं तत्सर्वं देवगन्धर्वसङ्कुलम् । शुशुभे तारकाचित्रं शरदीव नभस्तलम् ॥२०॥

तत उत्थाय वैदेहि तेषां मध्ये यशस्विनी । उवाच वाक्यं कल्याणी रामं पृथुलवक्षसम् ॥२१॥

राजपुत्र न ते कोपं करोमि विदिता हि मे । गतिः स्त्रीणां नराणां च शृणु चेदं वचो मम ॥२२॥

अन्तश्चरति भूतानां मातरिश्वा सदागतिः । स मे विमुञ्चतु प्राणान्यदि पापं चराम्यहम् ॥२३॥

अग्निरापस्तथाकाशं पृथिवी वायुरेव च । विमुञ्चन्तु मम प्राणान्यदि पापं चराम्यहम् ॥२४॥

ततोऽन्तरिक्षे वागासीत्सर्वा विश्रावयन्दिशः । पुण्या संहर्षणी तेषां वानराणां महात्मनाम् ॥२५॥

वायुरुवाच॥

भो भो राघव सत्यं वै वायुरस्मि सदागतिः । अपापा मैथिली राजन्सङ्गच्छ सह भार्यया ॥२६॥

अग्निरुवाच॥

अहमन्तःशरीरस्थो भूतानां रघुनन्दन । सुसूक्ष्ममपि काकुत्स्थ मैथिली नापराध्यति ॥२७॥

वरुण उवाच॥

रसा वै मत्प्रसूता हि भूतदेहेषु राघव । अहं वै त्वां प्रब्रवीमि मैथिली प्रतिगृह्यताम् ॥२८॥

ब्रह्मोवाच॥

पुत्र नैतदिहाश्चर्यं त्वयि राजर्षिधर्मिणि । साधो सद्वृत्तमार्गस्थे शृणु चेदं वचो मम ॥२९॥

शत्रुरेष त्वया वीर देवगन्धर्वभोगिनाम् । यक्षाणां दानवानां च महर्षीणां च पातितः ॥३०॥

अवध्यः सर्वभूतानां मत्प्रसादात्पुराभवत् । कस्माच्चित्कारणात्पापः कञ्चित्कालमुपेक्षितः ॥३१॥

वधार्थमात्मनस्तेन हृता सीता दुरात्मना । नलकूबरशापेन रक्षा चास्याः कृता मया ॥३२॥

यदि ह्यकामामासेवेत्स्त्रियमन्यामपि ध्रुवम् । शतधास्य फलेद्देह इत्युक्तः सोऽभवत्पुरा ॥३३॥

नात्र शङ्का त्वया कार्या प्रतीच्छेमां महाद्युते । कृतं त्वया महत्कार्यं देवानाममरप्रभ ॥३४॥

दशरथ उवाच॥

प्रीतोऽस्मि वत्स भद्रं ते पिता दशरथोऽस्मि ते । अनुजानामि राज्यं च प्रशाधि पुरुषोत्तम ॥३५॥

राम उवाच॥

अभिवादये त्वां राजेन्द्र यदि त्वं जनको मम । गमिष्यामि पुरीं रम्यामयोध्यां शासनात्तव ॥३६॥

मार्कण्डेय उवाच॥

तमुवाच पिता भूयः प्रहृष्टो मनुजाधिप । गच्छायोध्यां प्रशाधि त्वं राम रक्तान्तलोचन ॥३७॥

ततो देवान्नमस्कृत्य सुहृद्भिरभिनन्दितः । महेन्द्र इव पौलोम्या भार्यया स समेयिवान् ॥३८॥

ततो वरं ददौ तस्मै अविन्ध्याय परन्तपः । त्रिजटां चार्थमानाभ्यां योजयामास राक्षसीम् ॥३९॥

तमुवाच ततो ब्रह्मा देवैः शक्रमुखैर्वृतः । कौसल्यामातरिष्टांस्ते वरानद्य ददानि कान् ॥४०॥

वव्रे रामः स्थितिं धर्मे शत्रुभिश्चापराजयम् । राक्षसैर्निहतानां च वानराणां समुद्भवम् ॥४१॥

ततस्ते ब्रह्मणा प्रोक्ते तथेति वचने तदा । समुत्तस्थुर्महाराज वानरा लब्धचेतसः ॥४२॥

सीता चापि महाभागा वरं हनुमते ददौ । रामकीर्त्या समं पुत्र जीवितं ते भविष्यति ॥४३॥

दिव्यास्त्वामुपभोगाश्च मत्प्रसादकृताः सदा । उपस्थास्यन्ति हनुमन्निति स्म हरिलोचन ॥४४॥

ततस्ते प्रेक्षमाणानां तेषामक्लिष्टकर्मणाम् । अन्तर्धानं ययुर्देवाः सर्वे शक्रपुरोगमाः ॥४५॥

दृष्ट्वा तु रामं जानक्या समेतं शक्रसारथिः । उवाच परमप्रीतः सुहृन्मध्य इदं वचः ॥४६॥

देवगन्धर्वयक्षाणां मानुषासुरभोगिनाम् । अपनीतं त्वया दुःखमिदं सत्यपराक्रम ॥४७॥

सदेवासुरगन्धर्वा यक्षराक्षसपन्नगाः । कथयिष्यन्ति लोकास्त्वां यावद्भूमिर्धरिष्यति ॥४८॥

इत्येवमुक्त्वानुज्ञाप्य रामं शस्त्रभृतां वरम् । सम्पूज्यापाक्रमत्तेन रथेनादित्यवर्चसा ॥४९॥

ततः सीतां पुरस्कृत्य रामः सौमित्रिणा सह । सुग्रीवप्रमुखैश्चैव सहितः सर्ववानरैः ॥५०॥

विधाय रक्षां लङ्कायां विभीषणपुरस्कृतः । सन्ततार पुनस्तेन सेतुना मकरालयम् ॥५१॥

पुष्पकेण विमानेन खेचरेण विराजता । कामगेन यथा मुख्यैरमात्यैः संवृतो वशी ॥५२॥

ततस्तीरे समुद्रस्य यत्र शिश्ये स पार्थिवः । तत्रैवोवास धर्मात्मा सहितः सर्ववानरैः ॥५३॥

अथैनान्राघवः काले समानीयाभिपूज्य च । विसर्जयामास तदा रत्नैः सन्तोष्य सर्वशः ॥५४॥

गतेषु वानरेन्द्रेषु गोपुच्छर्क्षेषु तेषु च । सुग्रीवसहितो रामः किष्किन्धां पुनरागमत् ॥५५॥

विभीषणेनानुगतः सुग्रीवसहितस्तदा । पुष्पकेण विमानेन वैदेह्या दर्शयन्वनम् ॥५६॥

किष्किन्धां तु समासाद्य रामः प्रहरतां वरः । अङ्गदं कृतकर्माणं यौवराज्येऽभ्यषेचयत् ॥५७॥

ततस्तैरेव सहितो रामः सौमित्रिणा सह । यथागतेन मार्गेण प्रययौ स्वपुरं प्रति ॥५८॥

अयोध्यां स समासाद्य पुरीं राष्ट्रपतिस्ततः । भरताय हनूमन्तं दूतं प्रस्थापयत्तदा ॥५९॥

लक्षयित्वेङ्गितं सर्वं प्रियं तस्मै निवेद्य च । वायुपुत्रे पुनः प्राप्ते नन्दिग्राममुपागमत् ॥६०॥

स तत्र मलदिग्धाङ्गं भरतं चीरवाससम् । अग्रतः पादुके कृत्वा ददर्शासीनमासने ॥६१॥

समेत्य भरतेनाथ शत्रुघ्नेन च वीर्यवान् । राघवः सहसौमित्रिर्मुमुदे भरतर्षभ ॥६२॥

तथा भरतशत्रुघ्नौ समेतौ गुरुणा तदा । वैदेह्या दर्शनेनोभौ प्रहर्षं समवापतुः ॥६३॥

तस्मै तद्भरतो राज्यमागतायाभिसत्कृतम् । न्यासं निर्यातयामास युक्तः परमया मुदा ॥६४॥

ततस्तं वैष्णवे शूरं नक्षत्रेऽभिमतेऽहनि । वसिष्ठो वामदेवश्च सहितावभ्यषिञ्चताम् ॥६५॥

सोऽभिषिक्तः कपिश्रेष्ठं सुग्रीवं ससुहृज्जनम् । विभीषणं च पौलस्त्यमन्वजानाद्गृहान्प्रति ॥६६॥

अभ्यर्च्य विविधै रत्नैः प्रीतियुक्तौ मुदा युतौ । समाधायेतिकर्तव्यं दुःखेन विससर्ज ह ॥६७॥

पुष्पकं च विमानं तत्पूजयित्वा स राघवः । प्रादाद्वैश्रवणायैव प्रीत्या स रघुनन्दनः ॥६८॥

ततो देवर्षिसहितः सरितं गोमतीमनु । दशाश्वमेधानाजह्रे जारूथ्यान्स निरर्गलान् ॥६९॥

॥ इति महाभारतनामकशतसाहस्रीसंहितायां वनपर्वणि सप्तपञ्चाशद्विशततमाध्यायात् पञ्चसप्ततिद्विशततमाध्यायपर्यन्तं चतुरधिकसप्तशतश्लोकैः विवृतं रामोपाख्यानं सम्पूर्णम् इति शम् ॥