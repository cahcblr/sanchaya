South Asia Institute 
Open Educational Resources for South Asian Language Research
Searchable Electronic Edition of the Sarasvatīvilāsa by Pratāparudra, transcribed, color-coded, and formatted by Patrick Olivelle is licensed under a Creative Commons Attribution 4.0 International License.
Last updated: 1 December 2021 
Patrick Olivelle (jpo@austin.utexas.edu) University of Texas at Austin
________________
Based on the following edition:
Sarasvatīvilāsa. Ed. R. Shama Sastry. University of Mysore Oriental Library Publications
Sanskrit Series, No. 71. Mysore: Governmant Branch Press, 1927.
________________
NOTE: The Sarasvatīvilāsa contains some of the most extensive discussions about the various and conflicting views of medieval commentators and Nibandhakāras. In a sense, the author gives an overview of the intellectual history of medieval Dharmaśāstra traditions. I give below the citations to facilitate further study of this important aspect of the Dharmaśāstric history.
Commentators and Nibandhakāras discussed in Sarasvatīvilāsa (cited by the Mysore edition page numbers)
When the same author is referred to by different names, I give those indented after the main entry.
Aparārka        11. 14, 154, 230, 243, 262, 264, 308(2), 317, 344, 347, 348, 350, 353, 354, 355, 359, 361, 362, 367, 371, 373, 375, 381, 382, 383, 387, 390, 437, 438, 
        Kulārka        12, 14(2), 240, 281, 
Arṇavakāraḥ (?)        498
Asahāya        11, 14, 308(2), 319, 347, 348, 361, 371, 384, 387, 419, 458, 472, 
Ācāryāḥ        280, 
Uddeśasthala (?)        309, 
Karka        345(2), 346, 
Kālidāsa        498, 
Guru        397, 398, 407(3), 
Candrikākāra        11, 14, 84(2), 87(2), 88, 89, 97, 105, 109, 114, 118, 128, 135, 160, 164, 175, 181, 196, 199(2), 210, 212, 215, 223, 230, 235, 240(2), 242(2), 243, 256, 264, 267, 275, 281(2), 305, 308(2), 348, 350(2), 358, 365, 371, 379, 381, 383, 395, 403, 407(2), 409(2), 414(2), 416(2), 417, 423, 437, 442(2), 443(3), 444, 445(4), 446(2), 456, 458, 463(2), 466, 480, 500, 
Ṭīkākāra        146, 
Divyamātṛkā        454, 456, 
Devarāta        414(2), 
Devasvāmin        395(2), 414(2), 
Dhāreśvara        395, 414(3), 415, 416, 418, 471, 
Nātha (Bhavanātha?)        398, 
Nibandhanakāra        52, 53, 149, 161, 349, 450, 451(2), 456, 468, 
Pradīpa(kāra)        253, 361, 
Bhagavatpāda        146, 
Bhavanātha        401, 
Bhāruci        11, 12, 14, 19, 20, 23, 24(2), 30, 50, 51, 150(2), 160, 161(2), 163, 164, 165, 166(2), 170, 220, 240(2), 243, 269, 295, 308(2), 315(2), 319, 321, 322, 325(2), 336(2), 337, 344, 345(2), 347(3), 348, 352, 354, 361, 362, 363, 368, 371, 373, 380, 383, 384, 385, 387, 389, 390(2), 393, 402, 403, 407, 419, 427, 428(3), 429, 430, 431, 432, 433, 435, 436, 438(2), 439, 446, 447(2), 461, 463(2), 464, 469, 470, 471(2), 472(2), 477, 487, 489, 497, 
Bhāṣyakāra        354, 359, 
Medhātithi        11, 14, 308(2), 348, 357, 361, 371, 387, 458(2), 494, 
Yajñapati        362, 458, 
Rājalāsaka        21(3), 22, 37, 40, 41, 
Rucika        307, 
Lakṣmīdhara        14, 272, 280, 281(2), 347, 421, 430, 435, 
        Lakṣmīpati        14, 
Varadarāja        135, 150, 215, 252, 268(2), 269, 276, 295, 319, 321, 325, 
Vijñānayogi(indra)        11, 14(2), 22, 84(3), 88(3), 109, 133, 135, 141, 146, 150, 170, 189, 193, 196, 199, 207, 208(2), 209, 228, 243, 262, 281, 308, 319, 325(2), 336, 347(2), 352, 354, 361, 363, 367, 390, 395, 396, 404, 416(2), 417(2), 422, 430, 435, 437, 438, 443, 444(2), 445, 451, 
        Vijñānayogīśvara        348, 414, 
        Vijñāneśa        205, 220, 238, 242, 373, 375, 379, 381, 383, 389, 393, 419, 421, 442, 464, 467, 471(2), 473, 477, 478, 482, 487, 492, 493, 
        Vijñāneśvara        19(2), 20, 23, 28, 30, 31, 32, 33, 35, 36, 109, 129, 164(2), 215, 242, 307, 371, 376, 382, 383(2), 386, 387, 402, 403, 416, 438, 458, 
        Mitākṣarā        414, 
Viśvarūpa        418, 
Vṛttikāra        346, 
Vṛddhāḥ        28, 386, 398, 425, 463, 
Śālikānātha        401, 
Śrīkara        307, 414, 416, 
Saṃgrahakāra        34, 91, 111, 137, 219, 264, 344, 349, 363, 387(2), 404, 405, 406, 415, 418, 
Somaśekhara        422, 
Someśvara        387, 390, 393, 428(2), 429, 438, 446(2), 
________________

सरस्वती विलास
व्यवहारकाण्डः

        वन्दामहे महीयांसमसलम्बिजटाधरम् ।
        यत्कङ्कणक्कनत्काररूपं शब्दानुशासनम् ॥ १ ॥
        आचान्द्रार्कसमौ तनोतु कुशलं वश्शङ्करस्यात्मजो 
        यस्यानर्गलदानवारिसुरभेः कण्ठोपकण्ठं मुदा ।
        खेलन्तः परितो द्विरेफकलभाः श्रेणीभवन्तो मुहुः 
        शुम्भज्जम्भभिदश्शरासलहरीश्रृङ्गारमातन्वते ॥ २ ॥
        ************
        ********* ब्रह्मविदो वदन्ति ।
        वाणि! त्वदायत्तमिदं स्वयं चेत् 
        का वा स्तुतिः स्यादयमञ्जलिस्ते ॥ ३ ॥
        हनूमन्तं शान्तं स्वयमुपदिशन्तं रघुवराद्
        उपाध्यायादाद्याद्यदिह समुदायाय यमिनाम् ।
        नमस्यामो हेमोपममनुपमामोदियशसं
        प्रतापाङ्के लङ्केश्वरविजयिनं केसरिसुतम् ॥ ४ ॥
[२]        निर्भिन्ननीलमणिगर्भनिकायकायं
        नीलाद्रिशेखरमणिं नितरां स्मरामि ।
        ज्योतिर्मये वपुषि यस्य सितेतरत्वं
        कंजेक्षणस्य गगनात्मतयैव नूनम् ॥ ५ ॥
        शिशुं कपटयादवं श्रितजनस्य मायादवं
        निषिद्धवृषभासुरं निगमदर्पणं भासुरम् ।
        रमाकलितमानसं रयविभग्न भीमानसं
        स्मरामि नलिनेक्षणं सरससंविधाने क्षणम् ॥ ६ ॥
        पदानतशचीपतिं पशुपतिं दिशा चीवरं
        सुरालयशरासनं सकृतिहृद्विहारासनम् ।
        विमुक्तविविधामयं विमलचित्तमेधामयं 
        पुरां समधिकद्विषं पुनरुपैमि शाकद्विषम् ॥ ७ ॥
        श्रीवीररुद्रनृपतेः श्रियमातनोतु
        नीलाद्रिनाथनिजपादसरोजयुग्मम् ।
        यद्योगिभिर्हृदयपङ्कजमध्यभाग
        संरोधनादिव समुद्गतरक्तभावम् ॥ ८ ॥
        प्रतापश्रीरुद्रं नृपमवतु दुर्गापदयुगं
        सरक्तं रक्तौघैः महिषदनुजोरस्स्थलभवैः ।
        शुभान्यस्मै दिश्याच्छ्रुतियुवतिसीमन्तसरणि
        प्रतोलीसिन्दूरैः परिचयवशेनारुणचणम् ॥ ९ ॥
[३]


अथ कृतिप्रणेतृवंशावतारो ऽवरार्यते 


न ह्यत्र तत्रभवतो वंशावतारनिबन्धनमनुपपन्नमिति मम मनीषायाः समुन्मेषः, यतः खलु, अनुगुणगुणरचितरुचिरतरतारहारावलेरपि नायकमणिनिगुम्भनवशेनैव निजृम्भणम् । यथा वा लोकोत्तरचमत्कारभुवो ‘पि नायिकायाः स्वानुगुणनायकसंबन्धेनैव चरितार्थता — यथा वा नयनानन्दकरस्यापि तारागणस्य विशाकरपरिचयादेव सौभाग्यातिशयः — यथा वा कूलङ्कषाणां कूलङ्कशजलानामपि नदीनां पाथःपरिसरप्रसरेणैव शोभातिशयित्वम् — यथा वा तमोनिवारणनिपुणानामपि किरणानां किरणमालिना सङ्कलनयैव सकलजगदानन्दहेतुता — यथा वा भगवतो वासुदेवस्य गुणगणा अपि लीलापरिगृहीतविग्रहावतारसंभन्धादेव गरिमाणमावहन्तो मनोहरन्तितराम् – तथैव महानायकवंशावतारनिबन्धेनैव कृतयः सुकृतिसमाकल्पमाकल्पयन्ति – किमु वक्तव्यं प्रबन्धप्रबन्धृवंशावतारवर्णनम् – सुवर्णकुसुमस्य सौरभाविर्भावः अथ वा चन्दनतरोः प्रसवसमुद्गमः – अथ वा अशोकतरोः फलाभिसंबन्धः ।


        अपि च —
        मङ्गलाचारयुक्तानां विनिपातो न विद्यते ।
इति स्मृतिगतमपि विनिपातनिवृत्तिफलकमवश्यं मङ्गलाचरणमाचरणीयम् । तदेव मङ्गलाचरणं यत्पुण्यपुरुषपौरुषानुवर्णनम् । [४] पुण्यपुरुषः परमपुरुषादन्यो नास्तीति खलु स एव वर्णनीयो लीलारसपरिगृहीतविग्रहः, तस्यानन्ता एवावताराः । अतीता वर्तमाना वर्तिष्यमाणा इति तेषामानन्त्यम् । अतीतानामवताराणामतीतत्वं न शक्नोति मन्मनः प्रवेष्टुम्, एवमेव वर्तिष्यमाणत्वमपि, वर्तमानेषु पुराणपुरुषावतारविशेषेषु भूकान्तासन्ततसमार्जितनिखिलसुकृतपरिपाकविशेषे भूपविशेषे विद्विषत्क्रूररुद्रे प्रतापगजपतिवीररुद्रे गाम्भीर्य समुद्रे सति मम मनो न रोचयते तमतिक्रान्तुम् । अतस्तमेव मृगयते वाचश्चरितार्थयितुम्, अतो लक्ष्मीमहीमहिलाकतया वीररुद्रस्साक्षात्पुराणपुरुषावतारविसेष एवेति तदनुवर्णनमस्माकमनुवर्णनीयमेव तद्वंशाग्रनिनभोमणिरगणनीय्भासा विकासतेतराम्  —
        अस्तीश्वरस्याष्टममूर्तिरेष स्वस्तिप्रदस्सम्प्रति दीप्तयोषः ।
        अस्तोदयाद्रीश्वरमस्तकाग्रीवस्तारितैकाश्वरणत्खुराग्रः ॥ १ ॥
        प्रतापिनां द्वारसमौ प्रतापी प्रतापवस्तु प्रतिमानभूमिः ।
        प्रतापरुद्रस्य कुलाग्रगण्यः प्रतापभानुः प्रथमो ग्रहाणाम् ॥ २ ॥
        कुले ‘भवन्नंशुमतो नृपालास्तले भुवो दिक्पतितुल्यलीलाः ।
        बिलेशयाधिशभुजान्तरालाः बलेन लब्धक्षितिचक्रबालाः ॥ ३ ॥
        तदन्वये रामकविप्रसादाल्लब्धप्रभावो रघुनायको ‘भूत् ।
        तदात्मजो बाहुजमौलिरत्नमणिस्त्रिलोकीविनुतप्रतापः ॥ ४ ॥
        तस्मादसूत सुतमिन्दुमतीन्दुकल्पं 
                कल्पद्रुमप्रसवकल्पितकल्पभाजम् ।
[५]        जम्भारियुद्धमखमिद्धयशोनिधानं 
                सम्भावितं सदसि पङ्क्तिरथाभिधानम् ॥ ५ ॥
        परः पुमान्पङ्क्तिरथादथासीतासीमवासीकृतकीर्तिपूरः ।
        रामाभिधः सोमसमानधामा धीमानसौ धीरवराग्रगण्यः ॥ ६ ॥
        श्रियः पतिस्स्वावतरप्रयोजनं प्रतापलङ्केश्वरसूदनात्मकम् ।
        गुरूक्तिचर्यामिषतो ‘नुषङ्गतः चकार नूनं कृतिनामियं विधा ॥ ७ ॥
        ततः कृशो ‘भूदरिमस्तकाङ्कुशः कुशावतीशः कुशेशयासनः ।
        ततो ‘तिथिर्नाम समिद्धविक्रमः सपर्ययावर्जितनिर्जितातिथिः ॥ ८ ॥
        वंशे रघूणामुदपादि राजा भूजानिरादित्यसमिद्धतेजाः ।
        रामाकृतिश्श्रीकपिलेन्द्रनामा सीमातिशायीश्वरतुल्यधामा ॥ ९ ॥
        अनस्तमितभानुमाननृतशून्यधर्मात्मजो
                विशोकरघुनायको विगतलाञ्छनश्चन्द्रमाः ।
        अशोषणमहार्णवस्सततदानराधासुतः 
                प्रतापकपिलेश्वरो गजपतिः कथं वर्ण्यते ॥ १० ॥
        सौजन्यस्य खनी वनीपकवनीदैन्यस्य विच्छेदिनी 
                सौभाग्यस्य धुनी धूनी च यशसां धर्मेण तत्साधिनी ।
        सौन्दर्यस्य झरी सरीसृपदरी विद्वेषिणां चातुरी
                माहात्म्यैकमहामहेश्वरमही जागर्ति जागेश्वरी ॥ ११ ॥
[६]        जम्भद्विट्कुम्भिकुम्भद्वयसचिवशचीचारुवक्षोजकुम्भ-
                व्यक्तव्यक्तानुषक्तप्रसृमरमसृणक्षोदकर्पूरगौरः ।
        यत्कीर्तेः कार्तिकीन्दुप्रसहसनरसिकप्रौढकर्णाटकान्ता
                कान्ताकान्ताननेन्दुस्फुरितरतिकलाहासभासां विलासः ॥ १२ ॥
        चोलद्राविडनेपालपाण्ड्यमालवकेरलाः ।
        कपिलेन्द्रनृपे क्रुद्धे युद्धे कर्णाटकीर्तयः ॥ १३ ॥
        सा पार्वती नाम यथार्थनाम्नी यावाप्साप्त्न्यमिलारमाभ्याम् ।
        करं गृहीत्वा कपिलेश्वरस्य सा गामसापत्न्यवतीमतानीत् ॥ १४ ॥
        सा पार्वती सकलगण्यगुणातिरेकं भूपालमौलिमणिरञ्जितपादपीठम् ।
        तस्मादसूत पुरुषोत्तमनामधेयं विस्मारितारिधरणीश्वरभागधेयम् ॥ १५ ॥
        वीरश्रीपुरुषोत्तमो गजपतिः विद्वत्सभाभ्यन्तरे 
                शेषो विक्रमिणां कथासु नितरां शेषाहिभूषो विभुः ।
        शत्रूणां गणने ‘हिकङ्कणसखः सौन्दर्यसीमा स्वयं 
                तत्पुत्रो ‘यमिति प्रगल्भवचसामुत्प्रेक्षणीयो ‘न्वहम् ॥ १६ ॥
[७]        रूपाम्बिका रूपितरम्यशीला भूपालमैलेः पुरुषोत्तमस्य ।
        कलत्रमासीत्कमलायताक्षी समोमया सा रमया च वाचा ॥ १७ ॥
        जपैस्तपोभिस्स्वयमार्जितैरसावसूत सावित्रकुलाधिपाग्रणीम् ।
        सुरूपया सामजयानयानया नयाधिकश्श्रीवरवीरभूपतिः ॥ १८ ॥
        वीरश्रीरुद्रदेवो गजपतिरभवत्तत्प्रतापागिरुच्चैर्
                उच्चैर्मत्तेभ्कर्णव्यजनपवनसंवीजनेन प्रवृद्धः ।
        हैमं ब्रह्माण्डभाण्डं विलयमरिवधूहेमताटङ्कहारी
                नेष्यत्येवं विचिन्त्य व्यधित जलमयीं प्रावृषं तत्र वेधाः ॥ १९ ॥
        श्रीवीररुद्रगजराज्यशस्समुदो लोकांश्चतुर्दश समश्नुत एव नूनम् ।
        नोचेत्तरण्युडुपसञ्चरणं कथं वा नक्तं दिवं नविरतं नभसः प्रदेशे ॥२०॥
        उद्गच्छत्युडुनायके जलनिधेः वाराशिसम्पूर्णतां 
                प्रत्येमि प्रकटं प्रतापगजराड्विद्वेषि वामभ्रुवाम् ।
        नेत्राम्बुस्रवणप्रवाहतटिनीसङ्गेन नूनं न चेत् 
                मेघैरावृतपाथसो ‘स्य लवणाम्भोधेः कथं पूर्णता ॥ २१ ॥
[८]        कर्णो ‘यं यदि वासरार्धमभवत्तत्त्यागलीला न चेत्
                सूर्यो ‘यं यदि वासरं समभवत्तथ्यं प्रतापाकृतेः ।
        चन्द्रो ‘यं यदि रात्रिमात्रमभवत्तत्कीर्तिकेलीनुतेः
                किं कुर्मः पुरुषायुषैः कविनुतश्श्रीवरिरुद्रो नृपः ॥ २३ ॥
        श्रीवीररुद्रनृपतेर्जयति प्रतापवह्निः परीत्य जलधीन्बडबाग्निदम्भान् ।
        तद्वैरिणो जलनिधीनभिचक्रवालं गन्तॄन्निर्द्धु ॥॥॥॥॥॥॥॥॥। ॥ २४ ॥
        कल्पान्तानल्पकल्पज्वलदनलपरीहाससब्रह्मचारी
                वैरीशप्रौढनारीविलपनलपनस्थेमसीमासमानः ।
        गर्वाखर्वोर्वराधीश्वरगलगिलनप्रस्फुरद्बाहुदण्डैः 
                रथ्याडिल्लीकलम्बाकलुषगजपतिष्वश्वपत्युक्तिरेका ॥ २५ ॥
        प्रतापरुद्रप्रथितप्रतापभानुस्त्रिलोके ‘पि तुलाविहीनः ।
        चित्रार्धकस्वाति विशाखगत्या तुलां समारोहति तिग्मभानोः ।
        कान्तानां कामदेवः कुलगिरिरवनेः कामधेनुकवीनां ॥ २६ ॥
        प्रह्वानां पारिजातः प्रपदकमलयोः पङ्कजाक्षः प्रजानाम् ।
        दीनान्धानां निधानं दिनकरकिरणोद्वेषितामिस्रराशेः ।
        सोयं श्री वीररुद्रो गजपतिरतिरोभूतभूतेशमूर्तिः ॥ २८ ॥


[९]        अपि च — श्रीवीररुद्रो गजपरिरैरावण इव वृषारूढः, पुण्डरीक इव कपिलायत्तदर्शनासक्तः, वामन इव पिङ्गलानुसरणच्छन्दस्स्फुरणः, कुमुद इव अनुपमैश्वर्यविश्रान्तिः, अञ्जन इव ताम्रपर्णीप्रभूतविलासविहारनिपुणः, पुषपदन्त इव सुदतीकरपरिचयानुरक्तः,
        अपि च — सार्वभौम इव सार्वभौमः, सप्रतीक इव सुप्रतीकः, कुमार इव कुमारः, मार इव मारः, चतुरानन इव चतुराननः, विष्वक्सेन इव विषक्सेनः, रुद्र इव रुद्रः, कमलाकर इव कमलाकरो, नृसिंह इव नृसिंहः, राम इव रामः,
        अपि च — नृसिंह इव करजाहित वरिलक्ष्मकिः, दाशरथिरिव जगद्वननिपुणकरपल्लवः, परशुराम इव एकवीराकृतिधरो, हिमाचल इव कुलाचलो, वाराकर इव सत्वसमाविष्टो, हिमांशुरिव कुमुदोल्लासी, दिवाकर इव समुल्लसिततनुविभावो, निखिलहरिदन्तरजेगीयमानयशश्चन्द्रिकाप्रसरणहरशिरश्चन्द्रकरार्द्रीकरणो लोकालोकोपभोगालोकायमाननिजप्रतापो दिक्करिसदृशो धिक्कृतवाक्पतिविभवः ।
        अपि च — पुरुहूत इव वृद्धश्रवाश्श्राव्यघनकीर्तिरपि सहस्रनेत्रादृतो ‘पि विष्णुरपि न दुश्च्यवनः किन्त्वति सुस्थितः, वीतिहोत्र इव जातवेदरस्फुरणो ‘पि जगत्प्राणसखः, शुचिरपि नाश्रयाशः किं तु आश्रितसंरक्षकः, धर्मराज इव समवर्त्यपि दण्डधरो ‘पि वैवस्वतो ‘पि न पितृपतिः अपि तु पितृसेवारतः निखिलभूमण्डलाधीश्वरः, वरुण इव प्रचेता अपि भुवनाधीश्वरो ‘पि [१०] नव्यपाशो ‘पि नोदकासक्तः किं तु निष्कल्मषजनानुरक्तः (?), श्वसन इव अनिलाकृतिरपि पुराणनेतृविभवो ‘पि सदागतिरपि न भुजङ्गसहितः किं तु दुष्टजनविनेता, किन्नरेश्वर इव राजाधिराजो ‘पि धनदो ‘पि पदासक्तवरकच्छलो ‘पि न कुबेरः किं तु सिंहसंहननः, शुम्भुरिव महागजाधीश्वरो ‘पि सर्वज्ञो ‘पि न खण्डपरशुः किं तु अप्रतिहतशस्त्रकलापः ।
        यस्य खलु रिपुराजकुञ्जरा विन्ध्याटवीमध्यमध्यासीनाः सिंहशरशार्दूलगण्डकादिसमालोकने ‘पि न बिभ्यति किं तु पताकिनीपताकाङ्कायितशरभ-शार्दूलगण्डभेरुण्डादिस्मरणजनितरणजनिततद्भ्रान्तिमन्तो भयविह्रलतया गह्वरान्तरेषु निलीयन्ते, स हि विचित्रम्वीररुद्रो ‘पि पद्माश्लिष्टतनुः, समाश्रितजनहरिचन्दनो ‘पि दासीकृतश्रीचन्दनः, स्वयं विद्याधरसदृशो ‘पि किङ्करीकृतविध्याधरः, स्वयं पुरुषोत्तमो ‘पि पुरुषोत्तमतनयः, स्वयं पुरुषोत्तमतनयो ‘पि पुरुषोत्तमजनकः, स्वयं पुरुषोत्तमजनको ‘पि पुरुषोत्तमप्रियसेवकः,
        अपि च — त्रिनेत्रकुमारसदृशो ‘पि अत्रिनेत्रकुमारसदृशः, नलप्रतिमो ‘प्यनल-प्रतिमः, लङ्कारातिसुभगो ‘प्यलङ्कारातिसुभगः, धरासक्तानुरागो ‘प्यधरासक्तानुरागः, बलायत्तचित्तो ‘प्यबलायत्तवित्तः, वनीपकरक्षणो ‘प्यवनपिकरक्षणः ।
        अपि च — वक्ता वक्तॄणाम्, श्रोता श्रोतॄणाम्, प्रबन्धा प्रबन्धॄणाम्, नेता सन्मार्गस्य, विनेताप्यस्न्माऋगवर्तिनाम्, प्रणेताख्यायिकानाम्, [११] अभिनेता नाटिकानाम्, अपनेता दुष्कृतानाम्, निर्णेता धर्मसन्देहस्य, परिणेता पद्माप्द्मालयेलामहिलामहिलानाम्, अधिनेता सकलोर्वीचक्रवालस्य,
        अपि च प्रतिरूपकं विवस्वतः, वीप्सा मनुवैन्ययोः, अध्याहार इक्ष्वाकोः, समस्याः दिलीपस्य, संवादो रघोः, पणबन्धो रघुकुमारस्य, प्रतिनिधिः पङ्क्तिरथस्य, विग्रहान्तरं रामभद्रस्य, सकलजनतानन्दनजनार्दनो गौडेन्द्रमानमर्दनो विजयसुरभिसुरभितरसमधिकोदारो वीरकेदारः सञ्चरणकुलशैलभ्रमजकमदवारणधिक्कृतदिक्कुञ्जरः, शरणागतहुशनशाहिसुरत्राणवज्रपञ्जरो, राजाधिराजपरमेश्वरः प्रतापरुद्रो गजपतिर्नाम ।
        अत्र वर्णपितृवर्ण्ययोरभेदैकनियतयोरपि अवस्थाभेदेन भेदकथनमेकस्यैव कवेः कविसहृदयत्ववत्न विरुध्यते । स चायं वीररुद्रो गजपतिरयोध्यामिवायोध्याम्, मधुरामिव मधुराम्, द्वारावतीमिव द्वारावतीमवन्तीमिवावन्तीम्, मायामिव मायाम्, वारणासिकामिव वारणासिकाम्, अपि च काशीमिव विश्वेश्वराधिष्ठिताम्, अयोध्यामिव इक्ष्वाकुसन्मार्गाम्, काञ्चीमिव कामकोटिपुण्यकोटिसमेताम्, मधुरामिवोग्रसेनापरिपालिताम्, द्वारवतीमिवानकदुन्दुभिघोषसमेताम्, महानदीजलमध्यमध्यासीनाम्, अमरनदीप्रतिबिम्बमिव भूकान्ताकटिकङ्कटकनगरीम्, पद्मापद्मालयेलामहिलाभिस्समं सम्मानयन्प्रतिदिवसनियतराजकनियतव्यवहाररूपधर्माचरणमाचरन्यथाविहितसभामण्डपान्तरे सभ्यप्राड्विवाकामात्यपुरोहितज्योतिर्विदादि ******* विज्ञानयोगि-भारुचि-अपरार्क-मेधातिथि-असहाय-चन्द्रिकादि[१२]बहुग्रन्थैकवाक्यता-पर्यालोचनवशायाततत्क्लेशो मा भूदिति सकलस्मृतिसमुच्चयमतिगम्भीरं नातिविसृतं प्रबन्धं प्रस्तौति —


अत्रेत्थं गमनिका —
        अमा ननु मुनीश्वरा मनु-वसिष्ठ-योगीश्वरा
                निबन्धनकृतो ‘पि भारुचि-कुलार्क-योगीश्वराः ।
        गता विगतमत्सरा भवतु वी भवानीपतिः 
                स तुष्यतुतरां मम स्मृतिनिबन्धवाग्वैखरीम् ॥
        हीने गर्वमहो नैव नैव गर्वमहो ‘धिके ।
        समे तु गर्वं शङ्केन न समस्ति समस्तु नः ॥




इति वीरश्री-गजपतिगौडेश्वर-नवकोटिकर्णाटकलुबरिगेश्वर
शरणागतयमुनापुराधीश्वर-हुशनसाहिसुरत्राणशरणरक्षण
श्रीदुर्गावर्पुत्रपवित्रचरित्रराजाधिराजराजपरमेश्वर-
श्रीप्रतापरुद्रदेव-महाराजविरचिते 
स्मृतिसङ्ग्रहे सरस्वतीविलासे
प्रबन्धृवंशवतरणं नाम
प्रथमो विलासः 




[१३]
अथ द्वितीयो विलासः 


        मनुस्मृतेस्तदविरुद्धानामन्यासां स्मृतीनामितरासामुपस्मृतीनां पुराणेतिहासादीनां वेदमूलकत्वेन प्रामाण्यमङ्गीकृतं न्यायविद्भिः । क्वचिदत्र तासां स्मृतीनां न्यायमूलकत्वे ‘पि न्यायस्य वेदमूलकत्वात्तत्स्मृतीनामपि वेदतुल्यत्वमिति केचित् ।
        अन्ये त्वाहुः । न्यायानां वेदार्थेतिकर्तव्यतावेदकत्वात्तत्तत्स्मृतीनां वेदमूलकत्वमिति । अपरे तु “व्यवहारान्नृपः पश्येत्” इत्यत्र विधेयस्य दर्शनस्य कथमंशपूरकत्वेन प्रमाणकोटिनिवेशात्प्रामाण्यमित्याहुः । अतश्च तदुक्तो धर्मो ‘नुष्ठेयः सर्वेषां वर्णानां तत्प्रतिपाद्यश्चाधर्मो नानुष्ठेय इत्यविवादम् ।
        एतच्च मन्वादिस्वरूपापरिज्ञाने तु न शक्यमिति तन्निरूप्यते —


धर्मशास्त्रकर्तारः


        मन्वङ्गिरोव्यासगौतमात्रेययमवसिष्ठदक्षसंवर्तशातातपपराशर-विष्ण्वापस्तम्बहारीतशङ्खकात्यायनगुरुप्रचेतोनारदयोगीश्वरबोधायनपितामह-सुमन्तुकश्यपबभ्रुपैठीनसिव्याघ्रपादसत्यव्रतभरद्वाजगार्ग्यकार्ष्णजिनिजाबालि-जमदग्निलौगाक्षिवत्समरीचिदेवलपारस्करलिखितछागलेयातिभिः प्रणीताः स्मृतयः । जाबानाचिकेतस्कन्दलौगाक्षिकश्य्पव्याससनत्कुमारशंतनुजनकव्याघ्रकात्यायन-जातूकर्णिकपिञ्जलबोधायनकणादविश्वामित्र (पैठीनसिगोभिल)प्रणीता उपस्मृतयः । जाबालिलौगाक्षिव्यासादयः पूर्वोक्ता न भवन्ति ।


[१४]
पुराणानि


        पुराणानि तु — ब्राह्मपाद्मवैष्णवशैवभागवतनारदीयमार्कण्डेयाग्नेय-भविष्यत्ब्रह्मवैवर्तलैङ्गवाराहस्कान्दवामनकौर्ममात्स्यगारुडब्रह्माण्डानि एतान्यष्टादशपुराणानि ॥




इतिहासनामानि


        इतिहासाः — सत्यतप उपाख्यानसोमोत्पत्तिप्रभृतयः । अत एव “मानवो धर्मः साङ्गो वेदः । पुराणं चिकित्सितमित्येतानि चत्वार्याज्ञासिद्धानि” इत्युक्तं विष्णुना । मानवो धर्म इत्यनेन मनुस्मृत्यविरुद्धाः सर्वाः स्मृतयश्च संगृहीताः । पुराणशब्दश्चेतिहासादीनामुपलक्षकः । एवं च गृह्यकारप्रणीतानामपि प्रामाण्यमविरुद्धम् । तेषामपि मन्वादिप्रणीतसंस्कारकलापस्यैव मन्त्रविनियोगद्वारेण प्रयोजकत्वात् ।
        “गृह्यकाराः स्वतन्त्रतः तत्प्रयुक्तप्रयोक्तारः” इति देवलस्मृतेः एवं स्थिते टीकाकारैः विज्ञनयोगिप्रभृतिभिः निबन्धनकारैः कुलार्क-लक्ष्मीधरप्रभृतिभिः लोकानुजिघृक्षया स्मृतिव्याख्यानव्याजेन सर्वाः स्मृतयो व्याख्याताः शिष्टानुगृहीतसर्वानुष्ठापकपूर्वनिबन्धृ-निर्मितनिबन्धेषु विद्यमानेषु ।
                एकेन चरितार्थत्वातितरानर्थतानयः ।
                पूर्वप्रबन्धैर्विषयी भवेदिति ममोद्यमः ॥
        मदीयग्रन्थे जाग्रति पूर्वनिबन्धृनिमित्तनिबन्धेषु अनर्थक्यनयविश्रान्तिरिति । यद्वा पूर्वनिबन्धेषु निषयैक्ये तद्विपरीतलक्षणया विज्ञानयोगि-भारुचि-मेधातिथ्य्-असहाय-अपरार्क-चन्द्रिकाकार-कुलर्क-लक्ष्मीपति-प्रभृतिभिः प्रबन्धृभिः निर्मितेषु प्रबन्धेषु [१५] प्रतिगृहं विद्यमानेषु प्रत्येकं स्मार्तकर्मानुष्ठापकेषु जाग्रत्सु एकेन चरितार्थत्वादितरानर्थक्यमिति न्यायो नात्रावतरतीति वक्तव्यम् । तथैवास्मद्ग्रन्थे न प्रसरत्येवेतरानर्थक्यन्याय इति ममोद्यम इति कारिकार्थः ॥




व्यवहारस्य आचारोपजीव्यत्वम्


        अत्र व्यवहारस्य आचारोपजीव्यत्वं व्यवहारदर्शननिबन्धनत्वादाचारस्य । तथा हि व्यवहारदर्शनाद्धि दुष्टनिग्रहः । दुष्टनिग्रहे सति वर्णाश्रमधर्मावस्थितिः । तदवस्थितौ सत्यामेव तद्विहितधर्मानुष्ठानमित्याचारस्य व्यवहारोपजीव्यता ।




प्रथमं व्यवहारकाण्डप्राथम्यम्


        ततश्चाचारकाण्डाद्व्यवहारकाण्डः प्रथममारब्धः । यद्यपि मन्वादिस्मृतिषु आचारकाण्डः पूर्वं प्रतिपादितः तदनन्तरं व्यवहारकाण्डः तदनन्तरं प्रायश्चित्तकाण्ड इत्येवं क्रमेण निरूपितम् । अस्मिन्स्मृतिसंग्रहरूपे ग्रन्थे तत्तत्स्मृत्यनुसारेण तदुक्तक्रमेण आचारकाण्डनिरूपणानन्तरं व्यवहारकाण्डनिरूपणं युक्तम् । तथापि वीररुद्रगजपतिमहाराजस्याकाङ्क्षानुसारेण प्रथमं व्यवहारकाण्डः प्रक्रम्यते । तत्र व्यवहारदर्शने राज्ञ एवाधिकारः । वर्णाश्रमधर्मनिर्वाहकस्य प्रजापरिपालनस्य दुष्टनिग्रहशीलस्य राजैकनियतधर्मत्वात् । तथा च याज्ञवल्क्यः ।
        यो दण्ड्यान्दण्डयेद्राजा सम्यक्दण्ड्यांश्च घातयेत् ।
        इष्टं स्यात्क्रतुभिस्तेन समाप्तवरदक्षिणैः ॥
[१६]        दण्डः धनदण्डः शारीरदण्डश्च वधस्स्पष्टः । तेन राज्ञा भूरिदक्षिणैः क्रतुभिरिष्टं स्यात् । बहुदक्षिणक्रतुफलं स राजा प्राप्नोतीत्यर्थः । न च यच्छब्दस्य विध्युपघातकत्वे निश्चिते यच्छब्दो यदाग्नेयवन्नेय इति पुरस्तात्स्वत्वनिरूपणावसरे निरूप्यते न च फलश्रवणाद्दण्डप्रणयनं काम्यमिति मन्तव्यम् । अकरणे प्रत्यवायश्रवणात् । तथा च मनुः ।
                अदण्ड्यान्दण्डयन्राजा दण्ड्यांश्चैवाप्यदण्डयन् ।
                अयशो महदाप्नोति नरकं चैव गच्छति ॥




दण्डविधाने नृपत्यादीनां प्रायश्चित्तम्


        वसिष्ठेन — दण्डोत्सर्गे राजा एकरात्रमुपवसेत्, त्रिरात्रं पुरोहितः, कृच्छ्रमदण्ड्यदण्डने, पुरोहितस्त्रिरात्रं चेति । अतश्च दुष्टे सम्यग्दण्डः प्रयोक्तव्य इत्युक्तम् ।
        दुष्टपरिज्ञाने व्यवहारदर्शनमन्तरेण न सिद्ध्यति । तत्परिज्ञानाय राज्ञा व्यवहारदर्शनमहरहः कर्तव्यम् ।
        अत एव विष्नुः — ‘प्रजापरिपालनमेव राज्ञां स्वधर्मः अन्यथा स्वधर्मात्प्रच्यवेत’ इति व्यवहारदर्शनं प्रजापालनार्थत्वात्संध्यावन्दनादितुल्यमित्यभिप्रायः ।
        अत एव याज्ञवल्क्यः —
        इति संचिन्त्य नृपतिः क्रतुतुल्यफलान्पृथक् ।
        व्यवहारान्स्वयं पश्येत्सभ्यैः परिवृतो ‘न्वहम् ॥ इति ।
अस्यार्थः: ‘इति’ उक्तेन प्रकारेण ‘इष्टं स्यात्क्रतुभिः’ इत्यादिन पृथगिति वर्णादिक्रमेत्यर्थः । वर्णादिक्रमे तु स एवाह —
[१७]
स्वधर्माच्चलितानां कृत्यानुसारेण दण्डः


        कुलानि जातीः श्रेणीश्च गणान्जनपदानि च ।
        स्वधर्माच्चलितान्राजा विनीय स्थापयेत्पथि ॥
कुलानि ब्राह्मणादीनाम्, जातयो मूर्धावसिक्तादयः, श्रेणयः ताम्बूलिकादीनाम्, गणः पाषण्डिनाम्, जनपदा नापितकारुकादयः, विनीय दण्डयित्वा । अत एव बृहस्पतिः ।
        धर्मशास्त्रानुसारेण सामात्यः सपुरोहितः ।
        व्यवहारान्नृपः पश्येत्प्रजासंरक्षणाय च ॥
        क्रोधलोभविहीनस्तु सत्यवादी जितेन्द्रियः ॥ इति ।
धर्मशास्त्रानुसारेणेत्यनेन क्रोधलोभविसर्जनस्य सिद्धत्वात्क्रोधलोभविसर्जनं राज्ञः स्वभावगुण इति प्रदर्शितम् । अत एव याज्ञवल्क्यः ।
        महोत्साहः स्थूललक्षः कृतज्ञो वृद्धसेवकः ।
        विनीतः सत्वसंपन्नः कुलीनः सत्यवाक्शुचिः ॥
        अदीर्घसूत्रः स्मृतिमान्नक्षुद्रो ‘परुषस्तथा ।
        धार्मिको ‘व्यसनश्चैव प्राज्ञः शूरो रहस्यवित् ॥
        स्वरन्ध्रगोप्तान्वीक्षिक्यां दण्डनीत्यां तथैव च ।
        विदितस्त्वथ वार्तायां त्रय्यां चैव नराधिपः ॥ इति ।
उत्साहः पौरुषं महानुत्साहो यस्य स महोत्साहः । स्थूललक्षः स्थूलमनेकद्रव्यं ददातीति स्थूललक्षो बहुप्रदः, कृतज्ञः कृतमुपकारमपकारं वा जानाति स्मरतीति कृतज्ञः । वृद्धानां [१८] सेवको वृद्धसेवकः । विनीतो गर्वरहितः । सत्वसंपन्नः परैः दुर्धर्षः । कुलीनो महाकुले जातः । सत्यवाक्प्राणात्यये ‘पि सत्यं वदतीति सत्यवाक् । शुचिर्बाह्याभ्यन्तरशौचवान् । अदीर्घसूत्रः शीघ्र्कारी । स्मृतिमानधीतवेदधारणशीलः । अक्षुद्रो गम्भीराशयः । अपरुषः परोदोषानाविष्करणशीलः । धार्मिकः नित्यनैमित्तिककर्मानुष्ठानपरः । वर्णाश्रमधर्मान्वितः इत्विज्ञानेश्वरः । अव्यसनः अष्टादशव्यसनशून्यः । तथा च मनुः ।
        मृगयाक्षो दिवास्वापह्परिवादः स्त्रियो मदः ।
        तौर्यत्रिकं वृथा त्यागः कामजो दशको गणः ॥
मृगयादीनां काममूलकत्वात्कामजं गणदशकमिति वाक्यार्थः । क्रोधजं गणाष्तकमित्याह स एव ।
        पैशुन्यं साहसं द्रोहमीष्वर्यासूयार्थदूषणम् ।
        वाग्दण्डजं च पारुष्यं क्रोधजो ‘पि गणाष्टकः ॥ इति ।
अष्टसङ्ख्यासङ्ख्यातः । एतस्मिन्वर्गद्वये काममूलकानां दशानां पानाक्षमृगयाः कष्टतमाः इत्याह स एव ।
        पानमक्षाः स्त्रियश्चैव मृगया च यथाक्रमम् ।
        एतत्कष्टतमं विद्याच्चतुष्कं कामजे गणे ॥
अत्र यथाक्रममिति कामक्रोधावलम्बनेनैव क्रमविवक्षा न तु पानाक्षस्त्रीमृगयाणां परस्परवैषम्यविवक्षया क्रमपदप्रयोगः । तेषां पाणाक्षस्त्रीमृगयारूपाणां कष्टतमत्वेनैव तुल्यतया [१९] चतुष्कपदेन ज्ञापितत्वात् । क्रोधजे गणे त्रयाणां कष्टतरत्वमाह स एव ।
        दण्डस्य पालनं चैव वाक्पारुष्यार्थदूषणे ।
क्रोधजे गणे त्रयाणां कष्टतमत्वमाह स एव ।
        क्रोधजे ‘पि गणे विन्द्यात्कष्टमेतत्त्रिकं सदा ॥ इति ।
प्राज्ञः शास्त्रार्थसूक्ष्मदर्शी गम्भीरार्थावधारणक्षम इति विज्ञानेश्वरः, शूरः निर्भयः, रहस्यवित्गोपनीयार्थवेदनशीलः । पररहस्यवेदनशील इति भारुचिः । स्वरन्ध्रगोप्ता परप्रवेशद्वाररक्षकः । आन्वीक्षिक्यामात्मविद्यायाम्, दण्डनीत्यामर्थयोगक्षेमोपयोगिन्याम्, वार्तायां कृषिवाणिज्यपशुपाल्यायां धनोपचयहेतुभूतायाम्, त्रय्यां ऋग्यजुःसामाख्यायां च विदितः प्रसिद्धः । विनीत इति पाठं कृत्वा व्याचष्टे विज्ञानेश्वरः । विशेषेण प्रावीण्यमपि नीत इति तत्तदभिज्ञैरिति शेषः । यथाह मनुः ।
        त्रैविद्येभ्यस्त्रयीं विद्यात्दण्डनीतिं अ तद्विदः ।
        आन्वीक्षिकीं चात्मविदः वार्तारम्भांश्च लोकतः ॥ इति ।
तत्परिज्ञानं किमर्थमिति अपेक्षिते हारीतः ।
        आन्वीक्षिक्यां तु विज्ञानं धर्माधर्मौ त्रयीस्थितौ ।
        अर्थानर्थौ तु वार्तायां दण्डनीत्यां नयानयौ ॥ इति ।
आन्वीक्षिक्यादिषु विज्ञानादिकं ज्ञातव्यमित्यर्थः नराधिपः अभिषिक्तः स्यादिति सर्वत्र संबन्धः । अत्र अभिषेकयुक्तस्य नृपतेरन्तरङ्गधर्मकथनावसरे प्रासङ्गिकं तत्रैव बहिरङ्गनिरूपणं [२०] क्रियते । तत्र कात्यायनः ।
        राजा पुरोहितं कुर्यादुदितं ब्राह्मणं हितम् ।
        कृताध्ययनसम्पन्नमलुब्धं सत्यवादिनम् ॥ इति ।
अत्रैकत्वं विवक्षितं यूपं छिनत्तीतिवदुत्पाद्यत्वात् । तथा च याज्ञवल्क्यः ।
        पुरोहितं च कुर्वीत दैवज्ञमुदितोदितम् ।
        दण्डनीत्यां तु कुशलमथर्वाङ्गिरसे तथा ॥
उदितोदितमिति — उदितैर्विद्याभिजननानुष्ठानादिभिरुदितं समृद्धमिति विज्ञानेश्वरः । भारुचिस्तु – उदिते राज्ञः पट्टबन्धसमये उदितः सम्पाद्यः । तथा च हारीतः ।
        पट्टबन्धोदये कार्य एक एव पुरोहितः ।
        तेनैव कार्याः सर्वास्तु राज्ञस्तस्यौर्ध्वदैहिकाः ॥
        अल्पायुष्ट्वात्कलियुगे तथा कुर्यात्द्विकं सदा ॥ इति ।
अत्र और्ध्वदैहिकग्रहणं सर्वक्रियोपलक्षणार्थम् । ऐहिकक्रिया राज्ञस्त्वशक्त्या पुरोहितेनैव कार्याः । तदा पट्टबन्धसमय एव द्विकं द्वौ कुर्यात् । एकः प्राधान्येन, अपरस्तूपसर्जनतया, प्रधानस्य नाशे उपसर्जनस्य प्राधान्यम् । तस्योपसर्जनपुरोहितस्य प्राधान्यस्वीकारसमये उपसर्जनं पुरोहितान्तरं सम्पाद्यम् । ‘अल्पायुष्ट्वात्कलियुगे’ इति न्याय्स्यात्रापि समानत्वात् । [२१] यद्यप्यत्र सङ्ख्याविवक्षिता । तथाप्युपसर्जनस्य तत्रैवान्तर्भावादेक एव पुरोहित इति अनेन द्वित्वसङ्ख्या न विरुध्यते । अथर्वाङ्गिरसे चेति शान्त्यादिकर्मसु कुशलमित्यर्थः शेषमतिरोहितार्थम् । एक एव पुरोहित इति नियमः । पुरोहितान्तरनिवृत्तिपरः न तु ज्योतिर्विन्निवृत्तिपरः । पुरोहितत्वाज्ज्योतिर्विदः पृथक्सम्पाद्यत्वात् । अत एव विष्णुः: ‘ज्योतिर्वित्पुरोहितौ कार्यौ’ इति ।
        तथा च राजलासके: “ज्योतिर्वित्पुरोहितमन्त्रिणः कार्याः” इति ।
मन्त्रिण इति मन्त्रणं राजकार्यविचारः । यद्यपि याज्ञवल्क्येनोक्तम् ।
        पुरोहितं च कुर्वीत दैवज्ञमुदितोदितम् ।
इति, पुरोहित एव दैवज्ञश्चेत्दैवज्ञान्तरं न कर्तव्यम् । इत्येवंपरमिति केचिद्व्याचक्षते ।
        “पुरोहितं च कुर्वीत दैवज्ञं च कुर्वीत” इति तौ कदेत्याकाङ्क्षायामाह “उदितोदितम्” इति । उदितमुदयं भावे निष्ठा उदयसमयातुदितमिति पञ्चमीसमासः । उदयात्पट्टबन्धात्पूर्वमेव ज्योतिर्व्द्वरणम् । पट्टबन्धनानन्तरं पुरोहितवरणमिति । अत एवोक्तं राजलासके: “वृतोपदिष्टमुहूर्ते ‘भिषेकं कुर्यात्” इति । वृतेन ज्योतिर्विदा उपदिष्ट इति वृतोपदिष्टः । 
[२२]        यत्तूक्तं विष्णुना: “आथर्वणिकं पौराणिकं धर्मशास्त्रकुशलं पुरोहितं वृत्वा ततो ज्योतिर्विदं वृणुयात्” इति । तत्तु ज्योतिर्विद्वरणावश्यकत्वप्रतिपादनपरम् । वरणस्य पूर्वापरभावप्रतिपादनं क्त्वाप्रत्ययस्य समानकर्तृकत्वमात्र एव विहितत्वेन न पूर्वकालनिबन्धन्त्वात्समानकर्तृकत्वमात्रनियतत्वं मुखं व्यादाय स्वपितीत्यादौ दृष्टम् । एतच्च समानकर्तृकयोः पूर्वकाल इत्यत्र हरिणा प्रपञ्चितम् । अतश्च ज्योतिर्वित्कर्तव्यताप्रतिपादनपरमिति युक्तमुत्पश्यामः । ततश्च राजलासकोक्तम्: “वृतोपदिष्टमुहूर्ते ‘भिषेकं कुर्यात्” इति समञ्जसं स्यात् । अत एव राजकार्यविचारे,
                तैः सार्धं चिन्तयेद्राज्यं विप्रेणाथ स्वयं ततः ।
इति याज्ञवल्क्यवचने विप्रपदं ज्योतिर्वित्परम् ।




मन्त्रिपुरोहितादिवरणम्


राजकार्यकुशलमन्त्रिविचारानन्तरं दैवज्ञविचार एव युज्यते । न तु पुरोहितविचारः । विज्ञानयोगिना तु विप्रपदं पुरोहितपरमित्युक्तम् । यदि पुरोहित एव ज्योतिर्वित्तत्परमित्यनुसंधेयम् । तथा च मन्त्रिणो ‘पि कार्या इत्याह विष्णुः: “मौलानर्थविदो मन्त्रिणः कुर्वीत स्वराष्ट्रस्य गुप्तये” इति मौल्यान्स्ववंशपरम्परायातान्, अर्थविदः धनार्जनोपायविदश्च एतेषामभावे राज्यस्य गुप्तिर्न विद्यत इत्यवश्यं संपाद्या इत्यर्थः । [२३] मौल्यानिति बहुवचनं सप्त वाष्टौ वा कार्या मन्त्रिण इति । तथा च मनुः ।
                मौल्यान्शास्त्रविदः शूरान्लब्धरक्षान्कुलोद्भवान् ।
                सचिवान्सप्त वाष्टौ वा कुर्वीत सुपरीक्षितान् ॥ इति ।
अत्र विशेषमाह याज्ञवल्क्यः ।
        स मन्त्रिणः प्रकुर्वीत मौलान्प्राज्ञान्शुचीन्स्थिरान् ।
        तैः सार्धं चिन्तयेद्राज्यं विप्रेणाथ ततः स्वयम् ॥ इति ।
स राजा महोत्सासादिगुणयुक्तः प्राज्ञः हिताहितविवेककुशलः, मौल्या व्याख्याताः, स्थिराः महत्यपि हर्षविषादस्थाने विकाररहिता इति विज्ञानेश्वरः । भारुचिस्तु स्थैर्यं नाम मित्रभेदे ‘पि स्वभावतो ‘वस्थानं स्वामिहितैषणमित्यर्थः । शुचयो निष्कलङ्काः एवं मन्त्रिभिः सार्धं राजा राज्यं संधिविग्रहादिकार्यं चिन्तयेत् । ततः सर्वशास्त्रार्थकुशलेन ज्योतिर्विदा ब्राह्मणेन सह कार्यं संचिन्त्य ततः स्वयं स्वबुद्ध्या चिन्तयेत् । तत्र विशेषमाह विष्णुः: “चत्वार ऋत्विजो वृणुयात्सदस्यं पञ्चमं श्रौतस्मार्तक्रियासिद्दये” इति । चत्वार ऋत्विज इति ब्रह्मा होता अध्वर्युरिति केचित् । केचिद्ब्रह्माध्वर्युर्होतोद्गातेति महर्त्विजश्चत्वार इत्याहुः । श्रौतस्मार्तक्रियानुष्ठानसिद्ध्यर्थं सदस्यपञ्चमानृत्विजो वृणुयादित्यर्थः ।
        गौतमस्तु विशेषमाह: “उपद्रष्टापि सम्पाद्यः” इति । अत एव अविशेषेणोक्तं याज्ञवल्क्येन । 
[२४]        श्रौतस्मार्तक्रियाहेतोर्वृणुयादेव चर्त्विजः ।
        यज्ञांश्चैव प्रकुर्वीत विधिवद्भूरिदक्षिणान् ॥
यज्ञानग्निष्टोमादीन्चकाराद्राजसूयादीन् । तदनन्तरमाह वसिष्ठः:
योगक्षेमलक्षणम्
“योगक्षेमार्थयोर्यत्नः कर्तव्यः” इति । 
        अस्यार्थः – अलब्धस्य लोभो योगः । लब्धस्य परिपालनं परिपालनं क्षेमः उभयमपि धर्मानुसारेणैव । अत एवाह याज्ञवल्क्यः ।
        अलब्धमीहेद्धर्मेण लब्धं यत्नेन पालयेत् ।
        पालितं वर्धयेन्नीत्या वृद्धं पात्रेषु निक्षिपेत् ॥ इति 
अलब्धलाभाय धर्माविरोधेन यत्नः कर्तव्यः । लब्धं तु स्वयमपेक्षया रक्षेत् । नीतिः वणिक्पथादिका । वृद्धं पात्रेषु त्रिषू धर्मार्थकामेषु निषिपेत् । अत्र पात्रेष्विति बहुवचनं त्रित्व एव पर्यवसितम् । कपिञ्जलाधिकरणन्यायेनेति भारुचिः । एतद्भारुचिव्याख्यानं पात्रत्रैविध्यप्रतिपादनपरम्, न तु पात्रसङ्कोचप्रतिपादनपरम् । अत एवोक्तं हारीतेन: “आयव्ययौ प्रज्ञाय” इति । “पालितं वर्धयेन्नीत्या” इति याज्ञवल्कीयवचनसमानार्थं वेदितव्यम् । आयव्ययपरिज्ञानानन्तरमायव्यययोः साम्ये व्यवस्थाधिक्ये वा दातुमनुचितत्वात्कोशाभावे राज्ञः स्वराष्ट्रस्य स्थापनं परराष्ट्रस्य साधनं दुःशकमिति वक्ष्यमाणत्वात् । यत्तु विष्णुनोक्तम्: [२५] “योग्क्षेमसाधितं द्रव्यं ब्राह्मणेभ्यो ‘तिथिभ्यः सत्रिभ्यः इष्टापूर्तार्थं कुशीलवेभ्यो नर्तकादिभ्यो बलिने राज्ञे करं सौदायिकं पारितोषिकं दद्यात्” इति ।
        योगक्षेमौ व्याख्यातौ । ब्राह्मणेभ्यः पात्रभूतेभ्यः तुलापुरुषादिदानरूपेण देयम् । अतिथिभ्यः पञ्चमहायज्ञावसाने स्वयमागतेभ्यः, सत्रिभ्यः यज्ञदक्षिणार्थमागतेभ्यः, एतत्सत्रिपदं धर्मजनकक्रियासाधनार्थं द्रव्ययाचकानामुपलक्षकम् । अतश्च तटाकादिनिर्मातॄणां यत्किंचिद्देयम् । इष्टापूर्तार्थम् । इष्टं यागः, पूर्तं तटाकादि । यागशब्देन यागदक्षिणा । पूर्तशब्देन पूर्तनिर्मातृभृतिरुपलक्ष्यते । एतद्द्वयं स्वकृतमित्यवगन्तव्यम् । अन्यथा सत्रिपदपौनरुक्त्यात् । अयं च धर्ममूलव्ययप्रकारः । बलिनृ राज्ञे करमिति अर्थपुरुषार्थमूलव्ययः । शेषस्तु कामपुरुषार्थमूलव्ययः । कृषिकाणां भृतिः त्रिवर्गसाधारणव्ययः । सौदायिकं स्त्रीधनं पारितोषिकं स्त्रीणां तोषवशाद्दत्तम् । तच्च पारितोषिकपदं सामान्यतः परितोषमूलकदाने विशेषनिष्ठतां विहाय प्रवर्तते क्वचित् । यथा: “राजा भटानां पारितोषिकं दत्ते” इति । तदपि आयव्ययपरिशीलनानन्तरं यथाशक्ति देयमित्येवंपरम् । आयव्ययपरिशीलनानन्तरं यथाशक्ति किं कर्तव्यमित्यपेक्षिते याज्ञवल्क्यः ।
[२६]        भोगांश्च दद्याद्विप्रेभ्यो वसूनि विविधानि च ।
        अक्षयो ‘यं निधी राज्ञां यद्विप्रेषूपपदितम् ॥
ब्राह्मणेभ्यः पात्रभूतेभ्यः भोगान्सुखानि तत्साधनद्वारेण दद्यात् । सुखसाधनानि दद्यादित्यर्थः । वसूनि सुवर्णरूप्यप्रभृतीनि नानाप्रकाराणि दद्यात् । शेषं व्यक्तार्थम् ।
        साधारणधर्मत्वेन दानविधौ प्राप्ते राज्ञां धनमावश्यकमिति पुनर्वचनं याज्ञवल्क्यस्य । स च तदेव प्रस्तौति ।
        अस्कन्नमव्ययं चैव प्रायश्चित्तैरदूषितम् ।
        अग्नेः सकाशाद्विप्राग्नौ हुतं श्रेष्ठमिहोच्यते ॥
अस्यार्थः – अग्नेः सकाशादग्निसाध्याद्भूरिदक्षिणात्राजसूयाश्वमेधादेरपि विप्राग्नेर्हुतं श्रेष्टमुच्यते । यत एतदस्कन्नं क्षयरहितं अव्यथं पशुहिंसादिरहितं प्रायश्चित्तादिरहितं च यद्ब्राह्मणेभ्यो दीयते । तथा च मनुः ।
        नृपाणामक्षयो ह्येष निधिर्ब्राह्मे निधीयते ।
        न तं स्तेना न चामित्रा हरन्ति न च नश्यति ॥
        तस्माद्राज्ञा निधातव्यो ब्राह्मणेष्वक्षयो निधिः ।
        न स्कन्दति न व्यथते न विनश्यति कर्हिचित् ।
        वरिष्ठमग्निहोत्रेभ्यो ब्राह्मणस्य मुखे हुतम् ॥ इति ।
तत्र विशेषमाह याज्ञवल्क्यः ।
        दत्वा भूमिं निबन्धं वा कृत्वा लेख्यं तु कारयेत् ।
        आगामिभद्रनृपतिपरिज्ञानाय पार्थिवः ॥ इति ।
[२७] निबन्धो वाणिज्याधिकारिभिः प्रतिवर्षं प्रतिमासं वा स्ववाणिज्यात्द्रव्यात्यत्किंचिद्धनमस्मै ब्राह्मणाय अस्यै देवतायै वा देयमिति प्रभुसमये लभ्यो ‘र्थः ।
        यद्यप्यत्र धनदातृत्वं वाणिज्याधिकारिणामेव, तथापि निबन्धकर्तुरेव पुण्यं तदुद्देशेनैवेतरस्य प्रवृत्तेः । भूमिं दत्वेत्यत्र भूमिशब्दः आरामादीनामुपलक्षकः । अत एव बृहस्पतिः ।
शासनप्रकरणम्
        दत्वा भूम्यादिकं राजा ताम्रपट्टे ‘थ वा पटे ।
        शासनं कारयेद्धर्म्यं स्थानवंशादिसंयुतम् ॥
अत्र याज्ञवल्क्यः ।
        अभिलेख्यात्मनो वंश्यानात्मानं च महीपतिः ।
        प्रतिग्रहपरीमाणं दानच्छेदोपवर्णनम् ॥
        स्वहस्तकालसम्पन्नं शासनं कारयेत्स्थिरम् ।
        पट्टे वा ताम्रपट्टे वा स्वमुद्रोपरिचिह्नितम् ॥
एतच्च लेख्यप्रकरणे प्रतिपाद्यते ।


दुर्गम्


इदानीं राज्ञो निवासस्थानमाह ।
        जाङ्गलं तु प्रकुर्वीत दुर्गं कोशस्य गुप्तये ।
जाङ्गलं जाङ्गलदेशस्थितं न तु दुर्गं जाङ्गलम् ।
यदाह याज्ञवल्क्यः ।
        रम्यं पशव्यमाजीव्यं जाङ्गलं देशमाविशेत् ।
        तत्र दुर्गाणि कुर्वीत जनकोशाप्तगुप्तये ॥
[२८] रम्यमुपवनादिभिः, पशव्यं पशुभ्यो हितम्, आजीव्यं कन्दमूलफलपुष्पादिभिः । यद्यप्यल्पोदकतरुपल्लवदेशो जाङ्गलः तथाप्यत्र समृद्धजलतरुपर्वतदेशो जाङ्गल इति विज्ञानेश्वरः । 
        दुर्गं षड्विधम्,
        धन्वदुर्गं महीदुर्गमब्दुर्गं वार्क्षमेव च ।
        नृदुर्गं गिरिदुर्गं च समाश्रित्य वसेत्पुरम् ॥
इति मनुस्मरणात् । अत्र विशेषः स्मृत्यन्तरे ।
        धर्मकृत्येषु धर्मज्ञानर्थकृत्येषु पण्डितान् ।
        स्त्रीषु क्लीबान्नियुञ्जीत नीचान्नीचेषु कर्मसु ॥ इति ।
अनेनैवाभिप्रायेणोक्तम्याज्ञवल्क्येन ।
        तत्र तत्र च निष्णातानध्यक्षान्कुशलान्शुचीन् ।
        प्रकुर्यादायकर्मान्तव्ययकर्मसु चोदितान् ॥ इति ।
तत्र धर्मादिस्थानेष्विति शेषः । अस्यार्थः स्पष्टीकृतो वृद्धैः ।
        प्राज्ञत्वमुपधाशुद्धिरप्रमादो ‘भियुक्तता ।
        कार्येषु व्यसनाभावः स्वामिभिक्तिश्च योग्यता ॥ इति ।
राज्ञां प्रतापार्जितस्य दाने फलाधिक्यमाह याज्ञवल्क्यः ।
        नातः परतरो धर्मो नृपाणां यत्रणार्जितम् ।
        विप्रेभ्यो दीयते द्रव्यं प्रजाभ्यश्चाभयं सदा ॥ इति ।
रणार्जितद्रव्याभावे ‘पि तद्द्रव्यादानात्तत्र मरणमेव श्रेय इत्याह स एव ।
[२९]        य आहवेषु युध्यन्ते भूम्यर्थमपराङ्मुखाः ।
        अकूटैरायुधैर्यान्ति ते स्वर्गं योगिनो यथा ॥
        पदानि क्रतुतुल्यानि भग्नेष्वविनिवर्तिनाम् ।
        राजा सुकृतमादत्ते हतानां विपलायिनाम् ॥
        तवाहंवादिनं क्लीबं निर्हेतिं परसंगतम् ।
        निहन्याद्विनिवृत्तं च वृद्धप्रेक्षणकारिकम् ॥
तवाहमिति यो वदति त्वदीयो ‘हमिति वदेदित्यर्थः । शेषं सुगमम् । आदिग्रहणात्विरथविसारथ्यादयो गृह्यन्ते । यथाह गौतमः: “न दोषो हिंसायामाहवे ‘न्यत्र व्यश्वसारथ्यायुधकृताञ्जलिप्रकीर्णकेशपराङ्मुखोपविष्टस्थल्वृक्षारूढदूतदोब्राह्मण-वादिभ्यः” इति । शङ्खो ‘पि विशेषमाह: “न पानीयं पिबन्तं न भुञ्जानं नोपानहौ मुञ्चन्तं नापवर्माणं नाक्तरेणुं न स्त्रियं न वाजिनं न राजानं हन्यात्” इति । विष्णुस्तु: “दीक्षितं कान्तापरिवृतं कान्तावेषं कृताञ्जलिं प्रपलायितं त्यक्तास्त्रं न हन्यात्” इति ।
        मनुस्तु विशेष्माह ।
        न कूटैरायुधैर्हन्याद्युध्यमानो रणे रिपून् ।
        न कर्णिभिर्नापि दिग्धैः नाग्निज्वालिततेजनैः ॥
        न च हन्यात्स्थलारूढान्न क्लीबान्न कृताञ्जलीन् ।
        न मुक्तकेशं नासीनं न तवास्मीति वादिनम् ॥
[३०]        न सुप्तं न विसन्नाहं न नग्नं न निरायुधम् ।
        नायुध्यमानं पश्यन्तं न परेण समागतम् ॥
        नायुधव्यसनं प्राप्तं नार्तं नातिपरिक्षतम् ।
        न भीतं न परावृत्तं सतां धर्ममनुस्मरन् ॥




व्यवहारदर्शनम्


तत्र विशेषमाह विष्णुः: “प्रतिदिनमायव्ययपरिशीलनं कर्तव्यं व्यवहारदर्शनवत्” इति । अनेनाभिप्रायेणाह याज्ञवल्क्यः ।
        कृतरक्षः समुत्ताय पश्चेदायव्ययौ स्वयम् ।
        व्यवहारान्ततो दृष्ट्वा स्नात्वा भुञ्जीत कामतः ॥ इति ।
कृतरक्षः पुरस्यात्मनश्च रक्षां विधाय, प्रतिदिनं प्रातःकाल उत्ताय स्वयमेवायव्ययौ पश्येत् । ततो व्यवहारान्दृष्ट्वा मध्याह्नकाले कामतो यथारुचि भुञ्जीतेति क्रमविवक्षामाह विज्ञानेश्वरः । अत्र क्रमो न विवक्षित इति भारुचिः । अतः प्रातःकाल एव स्नात्वा भुक्त्वा व्यवहारदर्शनं कर्तव्यमिति । भोजनानन्तरकृत्यमाह वसिष्ठः: “भाण्डागारनिरीक्षणम्, चारदूतप्रेषणम्, उपायनादिस्वीकारः, मन्त्रविचारो मन्त्रिभिः” इति । उपायनं सामन्तभूपालैः प्रेषितः करः । चारा बाणवेषधारिणो गूढाः । दूतास्तु प्रकाशाः यथाह योगीश्वरः ।
[३१]        हिरण्यं व्यावृत्तानीतं भाण्डागारे विनिक्षिपेत् ।
        पश्येच्चारान्ततो दूतान्प्रेषयेन्मन्त्रिसंगतः ॥ इति ।
अत्र विज्ञानेश्वरः: “चारास्तु त्रिविधाः – निसृष्टार्थाः, संदिष्टार्थाः, शासनहस्ताश्चेति । तत्र निसृष्टार्थाः राजकार्याणि देशकालोचितानि स्वयमेव कथयितुं क्षमाः । संदिष्टार्थास्तु उक्तमात्रं परस्मै निवेदयन्ति । शासनहस्तास्तु राजलेख्यहारिणः” इत्याह[१] । 
        तदनन्तरकर्तव्यमाह विष्णुः: “अपराह्णे यथेच्छमन्तःपुरविहारी स्यात्” इति । अत एवाह मनुः ।
        भुक्तवान्विहरेच्चैव स्त्रीभिरन्तःपुरे सदा ।
        विहरेच्च यथाकामं पुनः कार्याणि चिन्तयेत् ॥ इति ।
अत्र केन सहेत्याकाङ्क्षायामाह याज्ञवल्क्यः ।
        ततः स्वैरविहारी स्यान्मन्त्रिभिर्वा समाहितः ।
        बलानां दर्शनं कृत्वा सेनान्या सह चिन्तयेत् ॥ इति ।
ततः अपराह्ण इत्यर्थः । ततः किं कुर्यादित्युक्तं हारीतेन ।
        संध्यामुपास्य शृणुयादन्तर्वेश्वनि शस्त्रभृत् ।
        रहस्यस्थायिनां चैव प्रणिधीनां च चेष्टितम् ॥ इति ।
तथा च विष्णुः: “सायंकाले शस्त्रपाणिः क्वचित्स्थापितचारानाहूय रहस्यं शृणुयात्” इति । अनेनैवाभिप्रायेणोक्तं योगीश्वरेण ।
[३२]        संध्यामुपास्य शृणुयाच्चाराणां गूढभाषितम् ।
        नृत्तगीतैश्च भुञ्जीत पठेत्स्वाध्यायमेव च ॥ इति ।
“संध्योपासनस्य सामान्यतः प्राप्तस्यापि पुनर्वचनं कार्यानुकूल्त्वादविस्मरणार्थम्” इति विज्ञानेश्वरः । भारुचिस्तु “कार्यव्यासङ्गे ‘पि शक्तौ सत्यां न पुरोहितकृत्यं संध्योपासनमिति ज्ञापनार्थम्” इत्याह । तदनन्तरं किं कर्तव्यमित्यपेक्षिते योगीश्वरः ।
        संविशेत्तूर्यघोषेण प्रबुध्येच्च तथैव च ।
        शास्त्राणि चिन्तयेद्बुद्ध्या सर्वकर्तव्यतां तथा ॥ इति ।
अत एवाह वसिष्ठः: “ब्राह्मे मुहूर्ते चोत्थाय त्रिचतुरैः विद्वद्भिः सह शास्त्राणि चिन्तयेत्” इति । सर्वकर्तव्यतां तु स्वयमेव चिन्तयेत् । एतत्स्पष्टविषयम् । यथाह हारीतः ।
        एतद्वृत्तं समातिष्ठेत्स्वस्थः सन्पृथिवीपतिः ।
        अस्वस्थः सर्वमेतत्तु मन्त्रिमुख्ये निवेदयेत् ॥ इति ।
तदनन्तरकृत्यमाहतुः शङ्खलिखितौ: “विश्वासिनश्चारान्समानयेत्तानन्यत्र प्रेषयेत्” इति । तदनन्तरकृत्यमाह विष्णुः: “संध्योपासनमग्निहोत्रर्त्विक्पुरोहिताशीर्वादस्वीकारो ज्योतिर्विद्दर्शनसम्भाषणरहस्यकथनपूर्वकं स्वशरीरस्थितिं निवेद्य प्रतिविधानं चादिश्य श्रोत्रियेभ्यः कनकतिलादिदानानि दद्यात्” इति । [३३] स्वशरीरनिवेदनं वैद्यानाम् । अत एवाह याज्ञवल्क्यः ।
        प्रेषयेच्च ततश्चारान्स्वेष्वन्येषु च सादरान् ।
        ऋत्विक्पुरोहिताचार्यैराशीर्भिरभिनन्दितः ॥
        दृष्ट्वा ज्योतिर्विदो वैद्यान्दद्याद्गां काञ्चनं महीम् ।
        नैवेशिकानि च तथा श्रोत्रियाणां गृहाणि च ॥
        ब्राह्मणेषु क्षमो स्निग्धेष्वजिह्मः क्रोधनो ‘रिषु ।
        स्याद्राजा भृत्यवर्गे च प्रजासु च पिता यथा ॥ इति ।
ब्राह्मणेष्वधिक्षिपत्स्विति शेषः ।


राज्ञः प्रजापरिपालने फलविशेषमाह विष्णुः:
षड्भागहारित्वम्
        “तपसः षड्भागं गृह्णाति प्रजारञ्जनात्राजा” इति ।
अस्यार्थः – प्रजारञ्जनादेव राजशब्दवाच्यः । न तु पुण्यात् । षड्भागमादत्ते इति । अतेवाह वसिष्ठः: “न्याय्यो राजा षड्भागहारी” इति । न्याय्यो न्यायादनपेतः षष्ठं भागं तपस इति शेषः ।
राज्ञः प्रजापरिपालनफलम्
अत एवाह याज्ञवल्क्यः ।
        पुण्यात्षड्भागमादत्ते न्यायेन परिपालयन् ।
        सर्वदानाधिकं यस्मात्प्रजानां परिपालनम् ॥ इति ।
सर्वदानेभ्यो ‘धिकं तस्मादवश्यं कर्तव्यमित्यर्थः । विज्ञानेश्वरस्तु “यस्मादधिकं फलं तस्मात्प्रजासु यथा पिता तथैव स्यादिति गतेन संबन्धः” इत्याह ।
[३४] अत्र विशेषमाह हारीतः: “राष्ट्राधिकृतवृत्तं तु चारैर्ज्ञात्वा प्रजावनम्” इति । प्रजावनं – प्रजारक्षणम् । राज्ञा ये अधिकृताः – अधिकारिणः तेषां वृत्तं चारैर्ज्ञात्वा दुष्टान्घातयेत्, साधून्संमानयेदिति । यथाह वसिष्ठः: “कायस्थेभ्यो विशेषतो रक्षेदुत्कोचजीविभ्यः” इति । एतच्च व्याख्यातं संग्रहकारेण “उत्कोचजीविभ्यः कायस्थेभ्य इत्यन्वये कायस्था यद्युत्कोचजीविनः तदा तेभ्यः अवश्यं संरक्षणं कर्तव्यम्” इति । तत्र कायस्था – गणका उत्कोचजीविन एव । एतच्चोत्कोचजीविभ्यो ‘पि रक्षणं पृथगेव ।
        अत एवाह याज्ञवल्क्यः ।}
        ये राष्ट्राधिकृतास्तेषां चारैर्ज्ञात्वा विचेष्टितम् ।
        साधून्संमानयेद्राजा विपरीतांस्तु घातयेत् ॥ 
        उत्कोचजीविनो द्रव्यहीनान्कृत्वा विवासयेत् ।
        सदानमानसत्कारान्श्रोत्रियान्वासयेत्तदा ॥
        चाटतस्करदुर्वृत्तमहासाहसिकादिभिः ।
        पीड्यमानाः प्रजा रक्षेत्कायस्थैश्च विशेषतः ॥ इति ।
कायस्थानां राजवल्लभतया अतिमायावितया दुर्निवारत्वादित्यर्थः । चाटाः प्रतारकाः ।


अन्यायेन कोशपूरणे राज्ञो हानिः


        अन्यायेन नृपो र्ष्ट्रात्स्वकोशं यो विवर्धयेत् ।
[३५]        सो ‘चिरद्विगतश्रीको नाशमेति सबान्धवः ॥
        प्रजापीडनसंतापात्समुद्भूतो हुताशनः ।
        राज्ञां कुलं श्रियं प्राणान्नादग्ध्वा विनिवर्तते ॥
        य एव नृपतेर्धर्मः स्वराष्ट्रपरिपालनात् ।
        तमेव कृत्स्नमाप्नोति परराष्ट्रं वशं नयन् ॥
“यस्मिन्देशे य आचारः कुलस्थितिव्यवहारो वा यथैव प्रागासीत्तथैवासौ परिपालनीयः । यदि शास्त्रविरुद्धो न भवति” इति विज्ञानेश्वरः (ओन्य्ध् १।३४३) । “यदा वशमुपागतः” इत्यनेन वशोपनयनात्प्राकनियम इति दर्शितम् । तथा च पितामहः ।
        उपरुद्ध्यारिमासीत राष्ट्रं चास्योपपीडयेत् ।
        दूषयेच्चास्य सततं यवसान्नोदकं समम् ॥ इति ।
अत्र विशेषमाहतुः शङ्खलिखितौ: “आफलोदयं मन्त्रगुप्तिः” इति । आफलोदयम् – फलपृअप्तिपर्यन्तम् । मन्त्रो – राजकार्यविचारः । यदाह याज्ञवल्क्यः ।
        मन्त्रमूलं यतो राज्यं तन्मन्त्रं च सुरक्षितम् ।
        कुर्याद्यथास्य न विदुः कर्मणामाफलोदयम् ॥ इति ।
अस्य राज्ञः कर्मणां संधिविग्रहादीनाम् । किं च —


कृत्त्रिमसहजप्राकृतशत्रुमित्राणि


        अरिर्मित्रमुदासीनो ‘नन्तरस्तत्परः परः ।
        क्रमशो मण्डलं चिन्त्यं सामादिभिरुपक्रमैः ॥
[३६] अरिर्द्विषन् । मित्रं सखा । एतद्विलक्षणः उदासीनः – मैत्रशास्त्र्वरहितः । ते च त्रिविधाः । सहजाः प्राकृताः कृत्त्रिमाश्चेति । सहजाः – सापत्नपितृव्यसुतादयः । कृत्त्रिमाः – यस्यापकृतं येन वा अपकृतम् । प्राकृतस्तदनन्तरदेशाधिपतिः । सहजमित्रं भागिनेयपैतृष्वसेयमातृष्वसेयादिः । कृत्त्रिमम् – येन वोपकृतं यस्य वा उपकृतम् । प्राकृतं मित्रम् – एकान्तरितदेशाधिपतिः । सहजकृत्त्रिममित्रलक्षणरहितौ सहजकृत्त्रिमोदासीनौ । प्राकृतोदासीनो – द्व्यन्त्रदेशाधिपतिः ।
        अरिः पुनश्चतुर्विधः – यातव्यः, छेत्तव्यः पीडनीयः, कर्शनीयश्चेति । तत्र यातव्यो ‘नन्तरभूमिपतिः । व्यसनी हीनबलो विरक्तप्रकृतिः विदुर्गो मित्रहीनो दुर्बलः छेत्तव्यः । पीडनीयो मन्त्रबलहीनः । प्रबलमन्त्रस्तु कर्शनीयः ।
        यथोक्तम् ।
        निर्मूलनाश उच्छेदः पीडनं बलनिग्रहः ।
        कर्शनं तु पुनः प्राहुः कोशदण्डोपकर्शनात् ॥ इति ।


बृंहणीयकर्शनीयभेदेन मित्रं द्विविधम्


मित्रं च द्विविधम् । बृंहणीयं कर्शनीयं चेति । बलकोशहीनं बृंहणीयम् । “कोशहीनं बृंहणीयम्, कोशबलाधिकं कर्शनीयम्” इत्याह विज्ञानेश्वरः । एतद्राजमण्डलं क्रमशः पूर्वादिक्रमेण चिन्त्यम् । पुरतः पृष्ठतः पार्श्वतः त्रयस्त्रय आत्मा चैक इति त्रयोदशराजकं राजमण्डलम् । पार्ष्णिग्राहादयस्तु अरिमित्रोदासीनेष्वेवान्तर्भावान्न पुनरुक्ता धर्मशास्त्रे । 
[३७]        उशनआदिमते तु एकत्वादिसंख्यासंख्येयप्रकृतिभेदेन मण्डलबहुत्वमुक्तम् । अत एव उशना ।
        परस्पराभियोगेन विजिगीषोररेस्तथा ।
        अरित्वविजिगीषुत्वे एका प्रकृतिरित्यतः ॥
विजिगीषुणा अभियुक्तस्य अरेरपि प्रत्यभियोक्तृत्वाकारेण एका प्रकृतिरित्यर्थः । पराशरमतानुसारेण द्वे प्रकृती त्याह उशना ।
        द्वे एव प्रकृती न्याय्ये इत्युवाच पराशरः । इति ।
अयमर्थः — विजिगीषुः अभियोक्तृत्वात्प्रधानम् । अभियोज्यत्वातरिरपि प्रधानम् । इतरेषां तन्मण्डलान्तर्गतत्वात्तयोरेकानुप्रवेशः इति द्वे एव प्रकृती इति ।
        “त्रितयमपि न्याय्यम्” इति विष्णुः । मध्यमोदासीनशत्रुभिरभियुञ्जानस्य अरिमिति शेषः । सिद्धिः कार्यसिद्धिः अत्र विजिगीषोरपि प्रत्यभियोगसमये शत्रुत्वात्शत्रुकोटिनिवेशः इति भावः ।
        अत एवाह उशना ।
        मण्डलं त्रिकमित्याहुः विजिगीष्वरिमध्यमाः । इति ।
        अन्ये चतुष्कं मण्डलमित्याहुः । यथोक्तं राजलासके ।
        मूलप्रकृतयश्चैताः चतस्रः परिकीर्तिताः ।
        आहैतत्तन्त्रकुशलः चतुष्कं मण्डलं मयः ॥ इति ।
[३८] चतस्र इति अरिविजिगीषुमधमोदासीनाः । केचित्पञ्चकमाहुः ।
        पञ्चकं मण्डलं न्याय्यं त्रितयं वा मनीषिभिः । इति ।
आक्रन्दकरणकपार्ष्णिग्राहनिवृत्तिमूलकपृष्ठशुद्धिमन्मित्रोत्पादितकोपपश्चात्कोप-विजिगीषोः शत्रुमभियुञ्जानस्य कार्यसंसिद्धिरिति पञ्च्कं न्याय्यमिति भावः ।
        केचिन्मण्डलषट्कमाहुः ।
        विजिगीषुररित्मित्रं पार्ष्णिग्राहो ‘थ मध्यमः ।
        उदासीनः पुलोमेन्द्रौ मण्डलं षट्कमूचतुः ॥ इति ।
मध्यमोदासीनानुगृहीतावरिविजिगीषू स्वं स्वं शत्रुमभियुञ्जानाविति तात्पर्यम् ।
        दशकं राजमण्ड्लमाह उशना ।
        अरिर्मित्रमरेर्मित्रं मित्रमित्रमतः परम् ।
        अथारिमित्रं मित्रं च विजिगीषोः पुरःसराः ॥
        पार्ष्णिग्राहस्ततः पश्चादाक्रन्दस्तदनन्तरम् ।
        आसारावनयोश्चैव विजिगीषोस्तु मण्डलम् ॥ इति ।
अस्यार्थः – तत्र विजिगीषोः समन्ततो मण्डलीभूतभूम्यनन्तरः शत्रुः, तथैव भूम्यैकान्तरितं मित्रम्, तथा तदनन्तरमरेर्मित्रम्, ततो मित्रमित्रमिति । अरिमभियोक्तुं प्रवृत्तस्य विजिगीषोः पुरस्तादेतदेवंविधसंज्ञया व्यवह्रियते । शत्रुहिताय पार्ष्णिं गृह्णातीति पार्ष्णिग्राहः । जिगीषुणा आक्रन्द्यते आहूयत इत्याक्रन्दो विजिगीषुमित्रम् । आसारावनयोश्चेति – पार्ष्णिग्राहमभ्यनुज्ञादानेनासारयतीति अमित्रमासारः । तथैव आक्रन्दः आसारः विजिगीषुमित्रमित्रम् । एतद्विजिगीषोर्मण्डलम् । [३९] तज्जेयत्वात्कृत्स्ना भूमिरुक्ता चक्रवर्त्यपेक्षया, राजमात्रापेक्षया तु,
        मण्डलाद्बहिरेतेषामुदासीनो बलाधिकः ।
        अनुग्रहे संहितानां व्यस्तानां च वधे प्रभुः ॥ इति ।
उदासीनान्तर्भावे एकादशविधमिति ध्येयम् । द्वादशं मण्डलं त्रयोदशकं च पूर्वमेव व्याख्यातम् । चतुर्दशं मण्डलमित्यपरे — तथा च बृहस्पतिः ।
        सप्तप्रकृतिकं यत्तु विजिगीषोररेश्च यत् ।
        चतुर्दशकमेवेदं मण्डलं परिचक्षते ॥ इति ।
विजिगीषोररेश्च प्रत्येकं सप्तेति चतुर्दशकम् । यत्पदद्वयोपादानादित्याहुराचार्याः । केचिदष्टादशकमाहुः ।
        संयुक्तस्त्वरिमित्राभ्यां उभयारिस्तथा रिपुः ।
        मौला द्वादश्राजानः इत्यष्टादशकं गुरुः ॥ इति ।
अयमर्थः । अरिविजिगीष्वोरुभयोः अपकार्युपकारिलक्षणाब्यां बहिःस्थितस्य स्वारिमित्रसहिताभ्यामरिमित्राभ्यां शड्भ्यां सह मौला द्वादश्राजानः । एवमष्टादशकं मण्डलमिति । अपरे त्वेकविंशतिकं मण्डलमाहुः, यथाह उशना ।
        सप्तप्रकृतिकाः सर्वे विजिगीष्वरिमध्यमाः ।
        एकविंशतिकं प्राहुरपरे परवादिनः ॥ इति ।
त्रिंशत्कमित्यपरे ।
        पौरस्त्यौ द्वौ जिगीषेस्तु पश्चिमौ चेति पञ्चकम् ।
        अमात्याद्याः पृथक्तेषां त्रिंशत्कं परिकीर्तितम् ॥
[४०] अमात्याद्याः पञ्चविंशतिः राजप्रकृतयः पञ्चेति एवं त्रिंशत्कम् ।
        षट्त्रिंशत्कं केचिदाहुर्मण्डलं मण्डलीविदः ।
        षट्त्रिंशत्कं प्रचक्षते ॥ इति ।
अष्टचत्वारिंशन्मण्डलमित्यन्ये । यथोकतं बृहस्पत्ये ।
        चत्वारः पृथिवीपालाः पृथङ्मित्रैः सहाष्टकम् ।
        अमात्यादिभिरेते च जगत्यक्षरसंहिताः ॥ इति ।
जगत्यक्षराणि – जगतीछन्दो’क्षराणि अष्टाचत्वारिंशत् । चतुःपञ्चाशत्कमाह विशालाक्षः इत्युक्तं राजलासके ।
        एते ‘ष्टादश्चैतेषां मित्रशत्रू पृथक्पृथक् ।
        चतुःपञ्चाशतमिति विशालाक्षः प्रभाषते ॥ इति ।
षष्टिर्मण्डलमित्यपरे ।
        दशानां भूमिपालानाममात्याद्याः पृथक्पृथक् ।
        मण्डलं मण्डलविदः षष्टिसंख्यं प्रचक्षते ॥
अत्र दश राजानः अरिमित्रादयः पञ्चाशदित्यर्थः । मानवमते द्व्यधिकं सप्ततिकं मण्डलम् ।
        द्वादशानां नरेन्द्राणां पञ्च पञ्च पृथक्पृथक् ।
        अमात्याद्याश्च प्रकृतीनामनन्तीह मानवाः ॥
        मौला द्वादश एवैते अमात्याद्यास्तथा च याः ।
        सप्ततिर्द्व्यधिका ह्येषा सर्वप्रकृतिमण्डलम् ॥
अयमर्थः – षष्टिर्द्रव्यप्रकृतयः । द्वादश्राजप्रकृतयः । इति सर्वप्रकृतिमण्डलं द्व्यधिका सप्ततिः । अष्टोत्तरशतमण्डलमाह उशना ।
        अष्टादशानामेतेषाममात्याद्याः पृथक्पृथक् ।
        अष्टोत्तरशतं ह्येतन्मण्डलं कवयो विदुः ॥ इति ।
[४१] अष्टादश राजप्रकृतयः, नवतिः द्रव्यप्रकृतयः इत्यर्थः । केषांचिन्मते चतुर्विंशत्त्युत्तरत्रिशतम्मण्डलं । यथोक्तं राजलासके ।
        चतुःपञ्चाशतो राज्ञाममात्याद्याः पृथक्पृथक् ।
        सचतुर्विंशतीदं हि मण्डलं त्रिशतं मतम् ॥ इति ।
अत्र द्रव्यप्रकृतयः सप्तत्युत्तरद्विशतम् । स्वामिप्रकृतयः चतुःपञ्चाशदित्यर्थः । एवं बहुप्रकारमपि राजमण्डलं द्वादशके ‘न्तर्भूतमिति । तदेवोक्तं याज्ञवल्क्यादिधर्मशास्त्रकारैः । यद्यप्येकप्रभृत्येकादशान्तानां मण्डलानां द्वादशान्तर्भावो नास्ति । तथापि द्वादशराजमण्डलस्य लोकप्रसिद्धत्वादेकादिमण्डलानां दुर्ज्ञानत्वात्द्वादशकमेवाङ्गीकृतं याज्ञवल्क्यादिभिः । औशनसादिमते ‘पि मण्डलविकल्पेषु विद्यमानेषु द्वादशकमेवाभिप्रेतम् । यथाह उशनाः ।
        इतिप्रकारैर्बहुधा मण्डलं परिचक्षते ।
        सर्वलोकप्रतीतं तु स्फुटं द्वादशराजकम् ॥ इति ।




चतुर्विधोपायाः


अत्रोपायमाह विष्णुः: “उपायाः सामदानभेददण्डाश्चत्वारः” इति । साम प्रियभाषणम् । दानं सुवर्णादेः । भेदो भेदनम्तत्सामन्तादीनां परस्परवैरोत्पादनम् । दण्डः उपांशुप्रकाशाभ्यां धनादिवधपर्यन्तश्चापकारः । एते सामादयः परिपन्थ्यादिसाधनोपायाः । तेषामुद्देशत एव चतुष्ट्वसिद्धौ पुनश्चतुर्ग्रहणं [४२] दण्डस्यागतिकसगतिकत्वप्रतिपादनार्थम् । अतः उपायाः त्रय एवेति सम्यञ्चः । अत एवाह योगीश्वरः ।
        उपायाः साम दानं च भेदो दण्डस्तथैव च ।
        सम्यक्त्वयुक्ताः सिद्ध्येयुः दाण्डस्त्वगतिका गतिः ॥ इति ।
चत्वार इति चतुःसङ्ख्यया अयोगस्य व्यवच्छेद एव नान्ययोगव्यवच्छेदः क्रियते इत्यहुः । तथा च मायाक्षेन्द्रजालात्मकमुपायत्रयं संगृहीतं भवति । तैः सार्धमुपायाः सप्तैव । माया नाम अपह्नवोपायः । मिथ्याज्ञानोत्पादनमिति यावत् । अक्षाः प्रसिद्धाः । यथा शकुनिनाक्षैः युधिष्ठिरराज्यग्रहणम् । अत्र औशनसादिनीतिशास्त्रेषु मायाक्षेन्द्रजालैः सह सामादयः सप्तेति । माया नाम कीचकवधे वृकोदरेण स्त्रीरूपधारणम् । तत्रैव कीचकवधे विराटस्यासौ कीचको म्रियतामित्युपेक्षेत्युक्तम् । इन्द्रजालं तु मायारूपवस्तुकल्पनम् । यथा — वत्सराजग्रहणं ऐन्द्र्जालिकगजनिर्माणेन । अतश्च मायेन्द्रजालयोः कार्यकारणतया भेदः । अक्षेषु यद्यपि मायास्ति, तथापि माया प्रतारणशब्दवाच्येति भेदः । अत एव मायादित्रिकं प्रतारणनिबन्धनत्वात्कष्टम् । अत एव चत्वार उपाया इत्युक्तम्गौतमसूत्रे । याज्ञवल्क्यादिस्मृतिकारैरपि चत्वार एवोपायाः प्रतिपादिताः । तथा च गौतमसूत्रम्: “चतुरुपायानवलम्ब्य संधिविग्रहयानासनद्वैधीभावसमाश्रयाख्यान्गुणान्परिकल्पयेत्” इति ।


संधिविग्रहादिगुणाः


संधिः व्यवस्थाकरणम् । विग्रहः अपकारः । यानं [४३] परं प्रति यात्रा । आसनमुपेक्षा । द्वैधीभावो बलस्य भिदाकरणम् । आश्रयो बलवदाश्रयणम् ।


यात्राकालः


यानकानानाह याज्ञवल्क्यः ।
        यदा सस्यगुणोपेतं परराष्ट्रं तदा व्रजेत् ।
        परश्च हीन आत्मा च हृष्टवाहनपूरुषः ॥
अर्थशास्त्रस्य पुरुषकारायत्तत्वात्पुरुषकारस्य प्राबल्यमाह वसिष्ठः: “दैवपुरुषकारयोः पुरुषकारो बलवान्, उभयमेकमित्येके” याज्ञवल्क्यादय इत्यर्थः । स्वमते पुरुषकारसैव प्रबलत्वम् । तथा लोके दर्शनात् । अन्यथा चिकित्सकादिशास्त्रवैयर्थ्यात् । अन्यथा कौशलादिचक्रविद्यानां दृष्टार्थानां वैयर्थ्यात् । यथा कौशलो ‘स्मिन्युद्धे अनेनासावस्मिन्नवयवे हन्यते, अनेन हननेन म्रियत इति निश्चये तस्मिन्नवयवे गुप्ताकारेण लोहपट्टादिके निक्षिप्ते तस्मिन्लोहपट्टघातः । न तु म्रियत इति दैवात्पुरुषकारो बलवानिति शास्त्रस्य प्रयोजनं सिद्धमिति भावः । याज्ञवल्क्यादीनां मतं तु –
        दैवे पुरुषकारे च कर्मसिद्धिर्व्यवस्थिता ।
        तत्र दैवमतिव्यक्तं पौरुषं पूर्वदैहिकम् ॥
पूर्व्दैहिकम्पूर्वदेहार्जितम् । पौरुषमेव दैवमित्युच्यत इति तदेकदेशिमतम् ।
        मतान्तराणि तु केचिद्देहबलभावाच्च कालात्पुरुषकारः । केचिदिष्टानिष्टफलं दैवादेवेच्छन्ति । केचित्स्वभावात्न [४४] कारणमपेक्षते इति । केचित्कालात् । केचित्पुरुषकार एवेत्युक्त्वा स्वमतमाह योगीश्वरः ।
        संयोगे केचिदिच्छन्ति फलं कुशलबुद्धयः ।
एकैकस्मात्फलं न भवतीत्यर्थः । तत्र दृष्टान्तमाह ।
        यथा ह्येकेन चक्रेण रथस्य न गतिर्भवेत् ।
        एवं पुरुषकारेण विना दैवं न सिध्यति ॥




पञ्चाङ्गानि


पञ्चाङ्गान्याह हारीतः ।
        सहायाः साधनोपाया विभागो देशकालयोः ।
        विपत्तेश्च प्रतीकारः सिद्धिः पञ्चाङ्ग इष्यते ॥
कार्यसिद्धिरूपलाभस्त्रिविधः । हिरण्यलाभो भूलाभो मित्रलाभश्चेति । तेषु मित्रलाभो ज्यायान् । अतः तत्सिद्ध्युपायो ज्यायान् । ततस्तत्प्राप्त्युपाये यत्नो विधेयः ।
        स चोपायः सत्यभाषणमेवेत्याह वसिष्थः: “सत्यभाषणन्मित्रलब्धिः सा हिरण्यभूमिभ्यो ‘धिका” । तथा च याज्ञवल्क्यः ।
        हिरण्यभूमिलाभेभ्यो मित्रलब्धिर्वरा यतः ।
        ततो यतेत तत्प्राप्तौ रक्षेत्सत्यं समाहितः ॥ इति ।


मर्माणिः


पञ्चस्वपि मर्मसु न प्रमदितव्यम् । तथा च गौतमसूत्रम्: “भोजननिधुवन-क्षौराभ्यङ्गस्वापकालाः पञ्च मर्माणि तेषु न प्रमदितव्यम्” इति । भोजनकालः अभ्यवहारकालमात्रोपलक्षकः । ताम्बूलादिचर्वणकालो ‘पि [४५] मर्मकालः निधुवनकालो ‘पि व्यक्त्यन्तरसंसर्गस्योपलक्षकः । तथा च मित्रेणैकशय्यासनकालो ‘पि मर्मकालः । क्षौरकालस्तु शस्त्रसंसर्गकालस्योपलक्षकः । अभ्यञ्जनकालस्तु श्रमादिकालानामुपलक्षकः । स्वापकालस्त्वेकाकित्वावस्थायाः उपलक्षकः इति व्याख्यातं व्याख्यातृभिः । अत उक्तं मनुना ।
        एवं सर्वमिदं राजा संमन्त्य सह मन्त्रिभिः ।
        व्यायम्याप्लुत्य मध्याह्ने भोक्तुमन्तःपुरं व्रजेत् ॥
        तत्रात्मभूतैः कालज्ञैरहार्यैः परिचारकैः ।
        सुपरीक्षितमन्नाद्य्मद्यान्मन्त्रैर्विषापहैः ॥
        विषघ्नैरौषधैरद्भिः सर्वद्रव्याणि नेजयेत् ।
        विषघ्नानि च रत्नानि नियतो धारयेत्सदा ॥
        परीक्षिताः स्त्रियश्चैनं व्यजनोदकधूपनैः ।
        वेषाभरणसंयुक्ताः संस्पृशेयुः समाहिताः ॥
        एवं प्रयत्नं कुर्वीत यानशय्यासनाशनैः ।
        स्नाने प्रसादने चैवे सर्वालङ्कारकेषु च ॥
        भुक्तवान्विहरेच्चैव स्त्रिभिरन्तःपुरे सह ।
        विहृत्य च यथाकालं पुनः कार्याणि चिन्तयेत् ॥ इति ।


सप्ताङ्गानि


सप्ताङ्गानि तु स्वाम्यमात्यादीनि । तथा च गौतमसूत्रम्: “स्वाम्यमात्यसुहृद्दुर्गकोश-दण्डजनाः” इति । स्वामी प्रसिद्धः । अमात्या मन्त्रिणः । सुहृदः सहजकृत्त्रिमप्राकृताः । [४६] दुर्गाः गिरिदुर्गाणि सप्त । कोशः सुवर्णादिद्रव्यराशिः । दण्डः चतुरङ्गसैन्यम् । जना ब्राह्मणादिवर्णाः । तथा च याज्ञवल्क्यः ।
        स्वाम्यमात्यजना दुर्गं कोशो दण्डस्तथैव च ।
        मित्राण्येताः प्रकृतयः राज्यं सप्ताङ्गमुच्यते ॥ इति ।
प्रकृतयः मूलकारणानि । अतः सप्ताङ्गानि सर्वथा संरक्ष्याणीत्याह सुमन्तुः: “स्वाम्यमात्मना संरक्षेत् । अमात्यान्संमानेन । वर्णान्रञ्जनेन, जनान्वर्णधर्मरञ्जनेन । दुर्गं धनधान्यादिसमृद्ध्या, कोशमुचितव्ययेन । दण्डं स्वधर्मेण । मित्रं सत्यभाषणेन” इति । अत्र दण्डः चतुरङ्गसैन्यं न भवति । अपराधानुसारेण शारीरो ‘र्थदण्डः परिकल्पनीयः । अयमभिसंधिः – सुमन्तुमते चतुरङ्गसैन्यस्य कोश एवान्तर्भावः इति । “कोशस्तु सर्वथा अभिसंरक्ष्यः” इत्याह गौतमः: “तन्मूलत्वात्प्रकृतीनाम्” इति । प्रकृतीनां षडङ्गानामित्यर्थः । सर्वथा सर्वप्रकारेण असद्व्ययं विहाय चोरादिभ्यः कायस्थादिभ्यश्चापि संरक्षणीयः इति ।
        अत एव गौतमसूत्रम्: “प्रभुमन्त्रोत्साहशक्तयस्तन्मूलाः” इति । तन्मूलाः कोशमूला इत्यार्थः । तथा च याज्ञवल्क्यः ।
        तदवाप्य नृपो दण्डं दुर्वृत्तेषु निपातयेत् ।
        दण्डो हि धर्मरूपेण ब्रह्मणा निर्मितः पुरा ॥ इति ।
[४७] तदिति राज्यम् ।
        सत्यसन्धेन शुचिना सुसहायेन धीमता ।
        यथाशास्त्रं प्रयुक्तः सन्सदेवासुरमानवम् ॥
        जगदानन्दयेत्सर्वमन्यथा तत्प्रकोपयेत् ।
        अपि भ्राता सुतो ‘र्घ्यो वा श्वशुरो मातुलो ‘पि वा ॥
        नादण्ड्यो नाम राज्ञो ‘स्ति धर्माद्विचलितः स्वकात् ॥
एतच्च मातापित्रादिव्यतिरिक्तविषयम्, 
        अदण्ड्यौ मातापितरौ स्नातकश्च पुरोहितः ।
        परिव्राजकवानप्रस्थाश्च ॥॥
इति विष्णुस्मरणात् । 
        इदानीं सामान्येन राज्ञो व्यवहारदर्शनं कार्यमित्युक्तम् । स च व्यवहारः कीदृशः । कतिविधः । कथां चेति प्रदर्श्यते ।
        व्यवहारो नाम अन्यविरोधेन स्वात्मसंबन्धितया कथनम् । सत्यभाषणाहिंसननिष्ठत्वात् । प्रयत्नसाध्यधर्माख्यपदार्थे लोभद्वेषादिवशद्विच्छिन्ने सति ऋणादानादौ स्वधनप्राप्त्यर्थं समयधर्मादौ च परधर्मवर्जनार्थं न्यायविस्मरणं क्रियते । तत्र साध्यमूलो यो मनुष्याणां विवादः स व्यवहार इत्युच्यत इति । न चैवं चौर्यपारुष्यविवादो न व्यवहार इति शङ्कनीयम् । अष्टादशविधविषयाणामन्यतमविषयको विवादो व्यवहार इति लक्षणाङ्गीकारात् । तथा हि —


अष्टादशविवादपदानि


ऋणादानोपनिधिसंभूयोत्थानदत्ताप्रदानिकाभ्युपेत्याशुश्रूषावेतनानपाकर्मास्वामि-विक्रयासंप्रदानक्रीत्वानुशयसीमा[४८]विवादक्षेत्रजस्त्रीपुंससंबन्धदायविभागसाहस-वाक्पारुष्यदण्डपारुष्यद्यूतप्रकीर्णकान्यष्टादश विवादपदानि । न च वाच्यं निक्षेपादिपदान्तरेष्व्यवहारस्मरणात्लक्षणस्याव्याप्तिरिति । निक्षेपादीनामुपनिध्यादिष्वन्तर्भावात् । अष्टादशविवादपदानां सङ्गतिसङ्ग्रहः (?) कथ्यते । सर्वासु स्मृतिषु प्रामाणनिरूपणानन्तरमष्टादशविवादपदनिरूपणम् । प्रमाणनिरूपणानन्तरं प्रमेयनिरूपणं न्याय्यमिति तदनन्तरमेव अष्टादशविवादपदाख्यं प्रमेयं तावन्निरूप्यते —
        तत्र ऋणादान एव मानुषदिव्यात्मकसकलप्रमाणसाध्यत्वेन व्यवहारस्य निरूपणात्प्रथमादुद्देशक्रमेण प्रथममृणादानाख्यं विवादपदं निरूप्यते । अत एवोक्तं मनुना: “तेषामाद्यमृणादानम्” इति । 
        ऋणादाने – उपचयापेक्षया परहस्तदत्तमृणम् । तदनपेक्षया रक्षणार्थमेवान्यहस्ते दत्तं द्रव्यमुपनिधिरिति ऋणादानानन्तरमुपनिधेरवसरः । ऋणादाने प्रयुक्तधादुत्पन्नस्य उपचयस्य एकनिष्ठत्वम् । सम्भूयसमुत्ताने त्वनेकनिष्ठत्वमिति ऋणादानानन्तरं सम्भूयसमुत्थानस्यैवावसरो न्याय्यः । तथाप्येतत्प्रदानानन्तरमुपनिधिपदस्यावकाशाभावातुक्तन्यायेन ऋणादानानन्तरमेव उपनिधेः प्रवेश इति पश्चादस्य पदस्यावसरसङ्गतिः ।
        दत्ताप्रदानिकस्य सङ्गतिस्तु आध्युपनिधिचौर्यागतादिद्रव्याणामदेयत्वप्रतिपाननादृणादानोपनिधिसम्भूयसमुत्थानानां शेषतयास्य सम्प्रतिपादनाद्दायविभागशेषताप्यस्ति । तथापि भूयसां न्यायेन त्रयाणां शेषतोकेति ध्येयम् । दत्ताप्रदानिके प्रतिश्रुतार्थस्य सोपाधिकत्वे प्रत्यादेयत्वमुक्तम् । [४९] अभ्युपेत्याशुश्रूषाख्ये विवादपदे निरुपाधिकत्वे ‘पि प्रत्यादेयत्वमिति संगतिः । न चानयोरेकप्रकरणत्वम्, पूर्वप्रकरणे दत्तस्यादानं द्रव्यविषयम् । अत्रोपेतस्याकरणमुपजीवकविषयमिति । भिन्नविषयत्वात्प्रकरणान्तरेण व्युत्पाद्यमिति नैकप्रकरणत्वम् । अभ्युपेत्याशुश्रूषाख्ये पदे उपगतपणजीव्यतादीनां दानानां प्रतिश्रुतनिर्वाहार्थं प्रतिनिधिर्वा कार्य इत्युक्तम् । अत्र वेतनानपाकर्माख्ये तु पदे प्रतिश्रुतनिर्वाहार्थं वेतनमिव संगतिः । न चास्य दत्ताप्रदानिके ‘न्तर्भावः । तत्र दत्तस्यादत्तप्रायतोक्ता, न तु दत्तस्यापहरणम् । ततश्च अनयोर्भेदः । तदभिसन्धायाह मनुः ।
        अतः परं प्रवक्ष्यामि वेतस्यानपक्रियाम् । इति ।
        अतः परमभ्युपेत्याशुश्रूषाख्यस्य पदस्यानन्तमित्यर्थः । पूर्वप्रकरणे वेतनानपाकर्माख्ये वेतनमनपाकरणीयमित्युक्तम् । अत्रास्वामिविक्रयाख्ये तु क्रीतमपाकरणीयमिति संगतिः । दत्ताप्रदाते तु दत्तस्यादत्तप्रायतोक्ता । अत्र तु क्रीतस्यापाकरणमेव, न तु क्रीतस्याक्रीतप्रायतेति तस्माद्भेदः । अस्वामिविक्रये पदे अस्वामिव्क्रीते द्रव्ये स्वत्वानुत्पत्तेः तत्परावर्तनीयमित्युक्तम् । अत्र तु विक्रीयासंप्रदानाख्ये विवादपदे क्रयात्स्वत्वोत्पत्तावपि तस्य सप्रतिबन्धत्वात्परावर्तनीयतेति संगतिः । न च गोप्याधिवत्सोपाधिकस्वत्वे ‘पि ऋणादानान्तःपातित्वमस्य । तत्र गोप्याधौ परिभाषामूलं स्वत्वस्य सोपाधिकत्वम् । अत्र त्वनुशयमूलमित्यनयोः [५०] भेदः । न चास्य दत्ताप्रदानिके ‘न्तर्भावः । दानक्रययोः भेदात् । किं च दत्तस्यादत्तप्रायता । अत्र तु विक्रीतस्य परावृत्तिरिति प्रागुक्त एव न्याय्यः, अत एव वेतनानपाकर्मादावनन्तर्भावः । विक्रीयासंप्रदानाख्ये विवादपदे विक्रीतस्य परावृत्तिः, अत्र क्रीत्वानुशयाख्ये विवादपदे क्रीतस्येति संगतिः । न चास्य पूर्वत्रान्तर्भावः । क्रीतविक्रीतगतिभिन्नत्वात्परावृत्तेः । ननु क्रयविक्रययोः वीवधकलशतुल्यतया परस्परापेक्षत्वातैकादिकरण्यं युक्तमिति चेत्, सत्यम् । “दशाहो ‘नुशयः क्रयः” इत्यस्मिन्वचने क्रयशब्दः परिवृत्तिविनिमययोरुपलक्षकः । “सजातीययोः द्रव्ययोः विनिमयः, विजातीययोस्तु विपरिवृत्तिः” इति विष्णुस्मरणात् । न च परिवृत्तेः क्रय एवान्तर्भाव इति वाच्यम् । क्रये तुल्यं मूल्यं त्रिवर्षफलम् । प्रिवृत्तौ तु स्वतुल्यमेव । यद्यपि रिक्थक्रयादिगौतमसूत्रे विपरिवृत्तिविनिमययोः परिगणनाभावात्स्वत्वहेतुता नास्तीति भाति, तथापि तिलक्रयस्य निषेधात्प्रतिग्रहस्यातिदुष्टत्वात्तिलं दत्वा तिलव्रीह्यादिग्रहणस्थले विनमयपरिवृत्त्योरेव स्वत्वापादकत्वं लोकसिद्धम् । यत्तु – “आधिः प्रणश्येद्द्विगुणः” इत्यादौ तिलविनिमयवत्धनद्वैगुण्यं स्वत्वापादकं न भवति । अपि तु क्रयान्तपर्यवसानात्स्वत्वापादकमित्युक्तम्, तत्तु विनिमयस्य स्वत्वापादकत्वं नास्तीत्येवंपरं न भवति, किं तु तस्मिन्स्थले क्रयान्तपर्यवसानादेव स्वत्वापादकत्वम् । अन्यत्र तु तिलविनिमयादौ विनिमयपरिवृत्त्योरपि क्रयादीनामिव स्वत्वापादकत्वं लोकसिद्धम्नपह्नोतुं शक्यमित्याह भारुचिः ।
[५१]        वस्तुतस्तु विनिमयपरिवृत्तिपारिभाषिक्या परिभाषया तयोर्वाचनिकदानरूपेण स्वत्वहेतुत्वसैद्धिरस्त्येवेत्युक्तं तत्रैव । अतश्च पूर्वप्रकरणे विक्रीयासंप्रदानता, अत्र तु परिवृत्त्यनुशय इति । समाख्या तु विनिमयपरिवृत्त्यनुशयोरपि लक्ष्येत्याह भारुचिः ।
        पूर्वस्मिन्प्रकरणे क्रीत्वानुशये परिवृत्त्यनुशये च क्रीतविषयः परिवृत्तेश्च अतिक्रम उक्तः । अत्र तु समयानपाकर्माख्ये विवादपदे समयस्य अतिक्रम उच्यत इति संगतिः । पूर्वस्मिन्प्रकरणे समयानपाकर्माख्ये विवादपदे नैगमादिविषयतया संविद्व्यतिक्रम इति संगतिः । यद्यप्यनयोरैकाधिकरण्यमेव युक्तम्, तथापि स्त्रीपुंसाख्यविवादपदोपयोगितया गृहक्षेत्रादिनिर्णयोपयोगितया पृथगधिकरणतेति ध्येयम् । पूर्वस्मिन्प्रकरणे क्षेत्रविवादो निर्नीतः । क्षेत्रं द्विविधम् । स्थावरक्षेत्रविषयविवादविषयानन्तरं जङ्गमात्मकस्त्रीरूपक्षेत्रजविवादनिर्णय इति संगतिः । पूर्वस्मिन्प्रकरणे स्त्रीपुंसाख्यो धर्मः प्रतिपादितः । अत्र तु दायविभागाख्ये विवादपदे स्त्रीपुंसावेवाधिकृत्य विवादः प्रवर्तत इति तयोरुपजीव्योपजीवकतया संगतिः । अथ साहसाख्यस्य पदस्य संगतिः । पूर्वत्र त्रयोदशविवादपदेषु देयादेयविचारः कृतः, यथाह विष्णुः: “व्यवहारो द्विरुत्थानः” इति । व्यवहारकारणद्वयं कथितम् । तथा च गौतमसूत्र: “द्विरुत्थानतो द्विगतिः” इति, व्यवहार इत्यनुषज्यते । तत्र निबन्धनकारेणोक्तम् – ऋणादानादिदायविभागान्तानां देयनिबन्धनसाहसादिपञ्चकस्य दण्डनिबन्धनत्वमिति द्विरुत्थानतेत्यर्थ इति । [५२] यद्यपि मन्वादिभिः ।
        तेषामाद्यमृणादानं निक्षेपो ‘स्वामिविक्रयः ।
        संभूय च समुत्थानं दत्तस्यानपकर्म च ॥
        वेतनस्यैव चादानं संविदश्च व्यतिक्रमः ।
        क्रयविक्रयानुशयौ विवादः स्वामिपालयोः ॥
        सीमाविभागधर्मश्च पारुष्ये दण्डवाचिके ।
        स्तेयं च साहसं चैव स्त्रीसंग्रहणमेव च ॥
        स्त्रीषु धर्मो विभागश्च द्यूतमाह्वय एव च ।
        पदान्यष्टादशैतानि व्यवहारे विदुर्बुधाः ॥
इत्येवंप्रकारेण क्रमिकानि व्यवहारपदान्युक्तानि । तत्र वाक्पारुष्यदण्डपारुष्यस्त्रीसंग्रहणानन्तरं दायविभागः क्रमिकः । निबन्धनकारेण तु त्रयोदशविवादपं दाय इत्युक्तम् । उभयोर्महान्विरोधः स परिहीयते । तथोक्तं नारदेन:
अष्टादशव्यवहारवाचकवचनोपन्यासः


        ऋणादानं ह्युपनिधिः संभूयोत्थानमेव च ।
        दत्तस्य पुनरादानमशुश्रूषाभ्युपेत्य च ॥
        वेतनस्यानपाकर्म तथैवास्वामिविक्रयः ।
        विक्रीयासंप्रदानं च क्रीत्वानुशय एव च ॥
        समयस्यानपाकर्म विवादः क्षेत्रजस्तथा ।
        स्त्रीपुंसयोश्च संबन्धो दायभागो ‘थ साहसम् ॥
        वाक्पारुष्यं तथा प्रोक्तं दण्डपारुष्यमेव च ।
        द्यूतं समाह्वय्श्चैवमष्टादश्पदानि च ॥ इति ।
[५३] नारदवचनानुसारि निबन्धकारवचनम् । अतस्तद्वाक्यस्यापि गौतमसूत्रस्य नारदवचनानुसार्त्वमेवेति ध्येयम् । एतदनुसारेणैवास्माभिरप्युक्ता विवादपदानां परस्परसंगतिः । अतश्च ऋणादानादिदायविभागान्तानां देयनिबन्धनत्वेन प्रतिपादनम् । साहसादिपञ्चकस्य दण्डनिबन्धनत्वमिति प्रकरणभेदं सूचयितुम् “दायभागो ‘थ साहसम्” इत्यथशब्दः प्रयुक्तः । अतत्श्च देयप्रतिपादनानन्तरं दण्डप्रतिपादनस्यावसर इति संगतिः । वाक्पारुष्यदण्डपारुष्ययोः साहसस्य च परस्परभेदाभावे ‘पि दण्डाल्पत्वबहुत्वार्थं पृथग्ग्रहणमिति वक्ष्यते । पूर्वप्रकरणे चौर्यं निरूपितम् । द्यूतसमाह्वययोस्तुल्यतोगक्षेमतया चौर्यानन्तरं संगतिः । अथ वा सप्तदशविवादपदप्रकीर्णकपदयोः संगत्यन्तरं पूर्वं पराजितस्यैव दण्डविधानमुक्तम्, अत्र तु (वि)जयिनो ‘पि दण्डविधानमित्यनयोः संगतिः ।
        दुर्दृष्टांस्तु पुनर्दृष्ट्वा व्यवहारान्नृपेण तु ।
        सभ्याः सजयिजो दण्ड्या विवादद्विगुणम्दमम् ॥ 
इति याज्ञवल्क्येन जयिनो दण्डविधानं प्रकीर्णकाख्यविवादान्तर्गतत्वेन जयिनो दण्डविधानं प्रकीर्णकाख्यविवादान्तर्गतत्वेन स्मृतत्वात् । अत्र तु बहु वक्तव्यमस्ति । तत्तु तत्रैव वक्ष्यते । अथ वा संगत्यन्तरम्,
        भृतच्छलानुरोधेन द्विगतिः समुदाहृता ।
इति व्यवहारस्य छलानुसरणं तत्वानुसरणं इति गतिद्वयमुक्तम् । तत्र तत्वानुसरणेन सप्तदश विवादपदान्यनुक्रान्तानि । छलानुसरणेन प्रकीर्णकाख्यं विवादपदमनुक्रान्तमिति । तथा च अस्मिन्प्रकरणे बृहस्पतिः ।
[५४]         साक्षिसभ्यार्थसन्नानां दूषणे दर्शनं पुनः ।
        स्ववाचैव जितानां तु नोक्तः पौनर्भवो विधिः ॥ इति ।
अत्र “व्यवहारान्नृपः पश्येत्” इति विधिः स्वापराधेन व्यवहारस्य समाप्तत्वात्स्ववागनुसरणरूपछलमेवावलम्बते । न तु प्रमाणान्तरगवेषणं विलम्बत्वाद्विधेरिति । “तेषामद्यमृणादानम्” इत्यादिमानवक्रमेणापि संगतिर्वक्तुं शक्यते, ग्रन्थविस्तरभयान्नोच्यते । एतच्च सर्वसंगतिकथनं तत्तद्विवादपदविवरणावसरे ‘पि सम्यङ्निरूपितमपि शास्त्रार्थं करतलामलकीचिकीर्षुणा गौरवसहिष्णुना ग्रन्थकारेण संक्षेपतो निरूपितमिति न पौनरुक्त्यम् । पुत्रपौत्राद्यधिकारिणा बाल्यानन्तरं कालद्वैगुण्यादिप्रकारेण ऋणं देयम् ।


देयादेय ऋणे


        द्यूतादिकुत्सितकुटुम्बभरणाद्यावश्यकेतरकार्यार्थं पित्रादिकृतमृणमदेयम् । बन्धग्रहणादिधनप्रयोगधर्माः शनैः कीर्त्यादिपृथुधनादानधर्माश्च यस्मिन्विवादविषये उक्ताः तत्परमृणादानमिति ।
        करण्डस्थमसंख्यातमनाख्यातमदर्शितम् ।
परहस्ते दत्तमुपनिधिकमिति द्वितीयं विवादपदम् । एतदेव संख्यातं चेन्निक्षेप इत्यतो न भिन्नं विवादपदम् । दायादेभ्यः भयात्राजचोरभयाच्च स्थाप्यते ‘न्यगृहे द्रव्यं न्यास इति न पृथग्विवादपदम् । वणिजो वाणिज्यं ऋत्विजो यज्ञं कृषीवलाः कृषिं हेमकारादयः शिल्पिनः शिल्पं नर्तकादयो नृत्यादिकं स्तेनाः स्तेयं यत्र संहत्य कुर्वते तत्संभूय क्रियमाणं [५५] वाणिज्यादिकर्म समुत्तिष्ठते ‘नेनेति व्युत्पत्त्या संभूयसमुत्थानाख्यं व्यवहारपदम् । यत्र स्वर्णकारादिभ्यः प्रीत्यादिना दत्तं द्रव्यं वैगुण्यादिना तेभ्यः पुनरपहार्यं दत्तस्याप्रदानमस्मिन्विद्यत इति दत्ताप्रदानिकं नाम विवादपदम् । कर्मकाराद्यवैगुण्याद्दत्तस्यानपाकर्म — अनपनयनमस्मिन्निति दत्तानपाकर्मापि विवादपदमित्यतो न पृथगभिहितम् । अतश्च देयमदेयं दत्तमदत्तमिति द्रव्यभेदेन चातुर्विध्यमविरुद्धम् । देयमनिषिद्धदानक्रियानिर्वर्तकम् । दत्तं दाने सति संप्रदानादनपहार्यम् । दत्तं चापहार्यमिति यच्छिष्यादेः शुश्रूषादिकम्  अङ्गीकृत्य गुर्वाद्याज्ञाकरत्वाद्यकरणं तदभ्युपेत्याशुश्रूषाख्यं विवादपदम् । शिष्यशब्दो ‘न्तेवासिभृतककर्मकृद्दासानामुपलक्षक इति तन्मूले न पृथग्भिद्यत इत्येकमेव पदम् । ईदृशस्य देयमीदृशस्यादेयं दत्तमस्य एवंविधात्प्रत्यादेयं क्वचिद्द्विगुणमादेयमित्याद्युक्तम् । यत्र विवादे तद्वेतनस्य भृतेरनपाकर्म — अनपनयनं विद्यते तद्वेतनानपाकर्माख्यं विवादपदम् । स्वामिनो ‘समक्षं याचितान्वाहितन्यासादिकं परद्रव्यं विक्रीयते असावस्वामिविक्रयः । सो ‘स्मिन्व्यवहारे निर्णेय इत्यस्वामिविक्रयाख्यं विवादपदम् । मूल्येन विक्रयपण्यं क्रेतुर्यन्न प्रदीयते तद्विक्रीयासंप्रदानम् ।


पण्यं षड्विधम्


        गणिततुलितमेयक्रियारूपकान्तिभिः पण्यं षड्विधम् । गणितं नारिकेलादि । तुलितं हिङ्ग्वादि । मेयं व्रीह्यादि । क्रिया – वाहनादिदोहनादिक्रिया गोमहिष्यादेः । कान्त्या [५६] रत्नादि । रूपतः पण्याङ्गनादि । अतश्च क्रमुकादीनां तुलितपण्यविशेषत्वात्तन्मूलेन विवादपदस्य न पृथग्भेदः । यः क्रेता मूल्येन पण्यं क्रीत्वा अपरामर्शपूर्वकं मन्यते, तत्क्रीत्वानुशयाख्यं विवादपदम् । गणश्रेणिसमूहनार्थं जातानां स्थिरीकरणरूपस्य समयस्यानपाकर्म — अनुल्लङ्घनं यत्तत्समयानपाकर्म । विरुद्धलक्षणया दर्शादिवत्समयानपाकर्माख्यं विवादपदम् । संविद्व्यतिक्रम इत्येतस्यैव नामान्तरम् । पाषण्डपूगाः श्रेणिनैगमानां सङ्घाः । समूहस्तु ब्राह्मणानां संहतिः । व्रातः आयुधधराणां व्रततिः ।
        यत्र केदारसेतुनिकृष्टाकृष्टमर्यादानिश्चयाः क्षेत्रविषयाः तत्क्षेत्रविवादाख्यं पदम् । तच्चाधिक्यन्यूनताभेदात्षड्विधम् । कंचिद्भूभागमधिकृत्य ततो ‘धिका भूरस्ति न वेति विवादे आधिक्यनिबन्धनः । एतावती भूस्तव नेत्युक्ते ममैतावत्यस्तीत्येवंविधो न्यूनता हेतुकः । अस्यां भुवि ममांशो ‘स्तीत्युक्ते नेत्येवंविदो ‘ंशास्तित्वकारितः । अत्र तवांशो नास्तीत्युक्ते विद्यत इत्येवंविधो ‘ंशो नास्तित्वनिमित्तकः । मदीया भूः त्वया प्रागभुज्यमानैव इदानीं भुज्यत इत्युक्ते प्रागपि भुक्तिरस्तीत्येवंविधः अभोगभुक्तिबीजकः । इयं मर्यादा मदीयाया भुव इत्युक्ते नेत्येवंविधः सीमासंभवः । अतश्च न्यूनतादीनां तदनतिरकान्न तन्मूलेन भेदः ।
[५७]        तस्य सीमाविवादस्य पाञ्चविध्यम् । ध्वजनीमात्स्यानैदानीभयवर्जिताराजशासनानीता-विषयत्वात् । अतो ध्वजिन्यादिभेदेन पृथग्भिद्यते विवादपदम् । ध्वजिनी – वृक्षादिना लक्षिता । मात्स्या – जलेन । नैदानी – धूततुषादिना । भयवर्जिता – उभयवादिसंप्रतिपन्ना । राजशासनानीता – राजेच्छया निर्मिता । यत्र स्त्रीपुरुषयोर्मिथुनीभावो विषयीकृतः स च स्त्रीपुंससंबन्धाख्यं विवादपदम् । अस्यैव स्त्रीसंग्रहणमिति नामान्तरम् । पित्र्यादेरर्थस्य पुत्रादिभिर्विभागः प्रकल्प्यते यत्र स दायभागो नाम विवादपदम् । यत्किंचित्कर्म मारणचौर्यपरदाराभिमर्शनादिकसहसा बलेन बलदर्पितैः कृतं निर्णीयते तत्साहसमिति साहसाख्यं विवादपदम् । यद्वचनं देशजातिकुलादीनां बाधकत्वेनात्यन्तदुःखकरार्थं तद्वाक्पारुष्यं विवादपदम् । यत्र पदे परगात्रेषु हस्तपादायुधादिभिः कृतस्याभिद्रोहस्य भस्मादिभिश्चोपघातस्य निर्णयः क्रियते तद्दण्डपारुष्याख्यं विवादपदम् ।
        ननु पारुष्यद्वयस्य स्त्रीसंग्रहणस्य च साहसविसेषत्वात्पदान्तरत्वोक्तिर्न युक्ता, सत्यम्, बलदर्पावष्टम्भोपधिना साहसं भिद्यते इति दण्डातिरेकार्थं पृथगभिधानम् । अक्षादिभिः पणपूर्वकं क्रीडनं कौटिल्येन कृतं यत्र विषयीक्रियते तद्द्यूताख्यं विवादपदम् । तथा कूटसाक्षिभिः पणपूर्वकं देवनं कृतं तद्विषयीक्रियते यत्र तत्समाख्यं विवादपदम् । अनयोः पणपूर्वकक्रीडनमूलकत्वात्न भदः । तथा च निघण्टुः ।
        अप्राणिभिर्यत्क्रियते तल्लोके द्यूतमुच्यते ।
[५८]        प्राणिभिः क्रियमाणं तु स विज्ञेयः समाह्वयः ॥ इति ।
यत्र नृपेण यद्यत्स्वाज्ञातिक्रमादौ प्रतिवादितत्वमास्थाय निर्णेतव्यं यच्च ऋणादानादिपूर्वोक्तपदेषु नोक्तं तत्प्रकीर्णकाख्यं पदम् । स चैवमष्टादशप्रभेदभिन्नो व्यवहारः पुनर्द्विविधः । सपणः अपणश्चेति । नारदादयस्तु सोत्तरो ‘नुत्तरश्चेत्याहुः । प्रतिज्ञाविलेखनात्पूर्वं यत्र व्यवहारे दण्डाभ्यधिकः पणः उभाभ्यामुपेयते अन्यतरेण वा स सोत्तरो व्यवहारः । तदन्यो ‘नुत्तरः । अतश्च याज्ञवल्क्यनारदोक्तयोः सपणापणसोत्तरानुत्तररूपयोर्भेदयोः पृथग्भेदो नास्ति । तथाप्यन्ये ‘पि भेदाः नारदादिभिरुक्ताः: “चतुष्पादचतुःसाधनचतुर्भूतचतुर्व्यापिचतुष्कारित्व-रूपाः अष्टाङ्गाष्टादशपदशतशाखात्रियोनिद्व्यभियोगद्विवारद्विगतिरूपाश्च” ।
        धर्मः व्यवहारः चरित्रं राजशासनं चत्वारः पादाः । अतश्चतुष्पाद्व्यवहारः । अत्रोत्तरः पूर्वबाधकः । तथा च हारीतः ।
        धर्मेण व्यवहारेण चरित्रेण नृपाज्ञया ।
        चतुष्पाद्व्यवहारो ‘यमुत्तरः पूर्वबाधकः ॥ इति ।
ननु प्रतिज्ञोत्तरप्रत्याकलनप्रमाणनिर्णयैश्चतुष्पात्त्वं न धर्मादिभिरिति चेत् । मैवम् । निर्णयवादो (-पादो?) धर्मायनुसारेण चतुर्विधः । तत्र यदनुसारेण यो निर्णयः कृतः स तच्छब्देनोच्यते । तेन धर्मादिभिरपि चतुष्पात्त्ववर्णनं युक्तमेव । धर्मो नाम पादः यत्र विवादे धर्ममूलनिर्णयेनैव दोषकारित्वं दोषकारी, स्वकं धनं धनस्वामी च प्राप्नोति स धर्म इत्युच्यते । धर्मशास्त्रनिरूपितप्र्तिज्ञोत्तरानुसारेण निर्णयो व्यवहाराख्यः [५९] पादः । धर्माधरविवेकराहित्येन देशाचारमवलम्ब्य यदार्च्यते तच्चरित्रं पादः । तदनुसारी निर्णयो ‘पि तथैव । मानान्तरविद्धो राजबुद्धिमात्रपरिकल्पितो निर्णयो राजशासनम् । अत्र धर्मादीनामेकैकस्य द्वैविध्यम् । स च धर्माख्यनिर्णयः तत्वानुसरणेन(?) एकः । विना तत्वानुसरणं तत्वोत्तरेण वा दिव्यप्रमाणेन वा कृतो द्वितीयः । मानुषप्रमाणनिश्चितो व्यवहार एकः । वाक्छलानन्तरत्वेन द्वितीयः । उल्काहस्तादिलिङ्गेन निर्णीतश्चरित्रमेकः प्रकारः । देशस्थित्या द्वितीयः ।
        नन्वेवं तर्हि “उत्तरः पूर्वबाधकः” इत्युक्तिरयुक्ता तत्वार्थानुगुण्यातिशयेन पूर्वस्यैवोत्तरबाधकत्वात् । “छलं निरस्य भूतेन व्यवहारान्नेयन्नृपः” इति याज्ञवल्क्येनोक्तम् ।
        उच्यते, सत्यम्, उत्सर्गतः, न सर्वत्रैवम् । क्वचिद्विषये तूत्तरः पूर्वबाधको भवत्येव । तथा हि — यथा येन केनचिद्राजन्यादिना मोहात्कथंचिद्राजदारादेः स्पर्शनादिकं कृतम्, कृत्वा च प्राणभयात्मिथ्याकरोति साक्षिणश्च सन्ति । कर्तेति मिथ्यासाक्ष्यं ब्रूयुः । तदा दोषकारिणः तत्कर्तृत्वाप्राप्तेः धर्मो व्यवहारेण बाध्यते । उक्तं चात्र धर्मबाधनम्, “वर्णिनां हि वधो यत्र” इति साक्षिणो मिथ्याभिधानविधानात् । यदा पुनः “परदाराभिगमनं कृतमनेन अस्य साक्षिणो विद्यन्ते” इति केनचिदभियुक्तो ब्रूते । “सत्यमेतत्साक्षिभाषीतम् । तथापि नाहं दण्ड्यश्चरित्रबलात् । मयैतत् [६०] कृतं निवेशितं च शिलातलपुस्तकादौ राज्ञा तत्” इति तदा चरित्रेण व्यवहारो बाध्यते । व्यवहारतः प्राप्तस्य दण्डस्य चरित्रतो निवृत्तत्वात् । चरित्रमपि क्वचिद्राजाज्ञया बाध्यते कुलगृहाभ्यन्तरेन केनचिद्राजपुरुषेण प्रवेष्टव्यमिति चरित्रमीदृशं कृतम् । ततो कश्चिदपराधो ज्ञातः प्रविष्टो ‘न्तःपुरम् । ततो राज्ञा कश्चिद्राजपुरुष आज्ञप्तः “गृहाभ्यन्तरम्(पि)भिप्रविश्य स दुष्ट आनेतव्यः” इति । तदा चरित्रमपि राजशासनेन बाध्यते । दुष्टनिग्रहस्यावश्यकर्तव्यत्वेन चरित्रतो राजशासनस्य बाध्यते । दुष्टनिग्रहस्यावश्यकर्तव्यत्वेन चरित्रतो राजशासनस्य बलत्त्वात् । चतुःस्थानानि — चत्वारि स्थानानि सत्यसाक्षिपुस्तकरणराजशासनरूपाणि यस्य सः चतुःस्थानः । एतदुक्तं भवति — दर्मस्य सत्यं स्थानम् । व्यवहारस्य साक्षिणः । चरितस्य पुस्तकरणम् । लेख्यं राजाज्ञेति । साक्षिग्रहणं धर्मशास्त्रदिव्येतरप्रमाणप्राप्त्युपलक्षणार्थम् । चतुःसाधनः — साधनानि सामाद्युपाया अस्मिन्निति स तथोक्तः । चतुर्थो वर्णाश्रमेभ्यो हितः चतुर्हितः । चतुर्व्यापी — चतुरः कृतॄन्साक्षिणश्च सभ्यान्राजानं व्याप्नोतीति । चतुष्कारी — चतुरो धर्मार्थयशोलोकानुरागान्करोतीति । अष्टाङ्गः — अष्टौ राजराजपुरुषसभ्यशास्त्रगणलेखक-हिरण्योदकान्यङ्गानि यस्य सो ‘ष्टाङ्गः । एतेषामुपयोग उत्तरत्र वक्ष्यते । अष्टादश व्यवहारपदानि व्याख्यातानि ।
        शतशाखः — शतशब्दः सहस्रादिसंख्योपलक्षकः बहुशाख इति यावत् । त्रियोनिः — त्रीणि कामक्रोधलोभात्मकानि तेभ्यो यथासंभवं प्रवर्तत इति कृत्वा त्रियोनिरुच्यते । द्व्यभियोगः — द्वौ शङ्काभियोगतत्त्वाभियोगौ यस्य स द्व्यभिगोगः । शङ्काभियोगः [६१] असद्भिः कितवस्तेनादिभिः संसर्गात्भवति । तत्वाभियोगो हेडाभिदर्शनमेकदेशोपालम्भः प्रत्यक्षदर्शनं वा । क्वचिन्निक्षेपादिशङ्का सत्संयोगादपि भवतीति असत्संयोगादित्युदाहरणमात्रमित्यवगन्तव्यम् । द्विद्वारस्तु द्वे द्वारे कार्यारम्भप्रवृत्तिपूर्वपक्षोत्तरपक्षौ । यस्मिन्वादे स द्विद्वारः । द्विगतिस्तु द्वे गती भूतच्छले यस्य सः । भूतम् — तत्वार्थसंयुक्तम्, छलं प्रमादादियुतम् ।
        हारीतेनापि केचन भेदा उक्ताः । एकमूलः द्विरुत्थानः द्विस्कन्धः द्विफलः । कात्यायनस्तु तान्व्याचष्टे । एकं साध्यं मूलं यस्य स एकमूलः । द्विरुत्थानः — द्विः द्विसाम्ख्याभ्यावृत्तमुत्थानं यस्मिन्निति द्विरुत्थानः । सुप्सुपेति समासः । एतदुक्तं भवति । देयाप्रदानहिंसारूपोत्थानद्वयं समादिति द्विरुत्थानः । द्व्युत्थान इति यावत् । धर्मशास्त्रार्थशास्त्रात्मकं स्कन्धद्वयं यस्य सः द्विस्कन्धः । द्वे फले जयपराजयरूपे यस्य स द्विफलः । कात्यायनेनाप्यपरो भेदो दर्शितः । पूर्वोत्तरपक्षप्रत्याकलितक्रियापादभेदात्चतुष्पाद्व्यवहार इति । प्रत्याकलितमुक्तिस्वीकारानन्तरं विवदमानयोः कस्यात्र क्रियोपन्यासो न्याय्य इति प्राड्विवाकादीनां वमर्शनम् । क्रियापादो भेदो नाम लिखितादिप्रमाणनिर्देशः । विवादात्मकव्यवहारपर्यवसानभागतया प्रत्याकलितक्रिययोरपि व्यवहारत्वात् । चतुष्पात्त्वमुक्तमस्मिन्पक्षे । प्रत्याकलितवादः तृतीयः पादः । तथा क्रमस्य विवक्षितत्वात् । [६२] यस्मिन्मते प्रमाणोपन्यासानन्तरं प्रमाणाभासशङ्कापनोदकं जयपराजयफलकं विमर्शनं प्रत्याकलितं तन्मते संख्यैव विवक्षिता, न तु क्रमः । प्रत्याकलितस्य तुरीयपादत्वात् । यथोक्तम् –
        भाषापादस्तु तराद्यो द्वितीयो मर्शनं तथा ।
        क्रियापादस्तथा चान्यः चतुर्थो निर्णयः स्मृतः ॥ इति ।






इति वीरश्री-गजपतिगौडेश्वर-नवकोटिकर्णाटकलुबरिगेश्वर
शरणागतयमुनापुराधीश्वर-हुशनसाहिसुरत्राणशरणरक्षण
श्रीदुर्गावर्पुत्रपवित्रचरित्रराजाधिराजराजपरमेश्वर-
श्रीप्रतापरुद्रदेव-महाराजविरचिते 
स्मृतिसङ्ग्रहे सरस्वतीविलासे
व्यवहारकाण्डे शास्त्रमुखस्वरूपनिरूपणं नाम
द्वितीयो विलासः 




अथ तृतीयोल्लासः


धर्मस्थाननिरूपणम्


        अथ व्यवहारस्वरूपमात्रनिरूपणानन्तरं सप्रपञ्चं अष्टादशप्रभेदभिन्नो व्यवहारो निरूपयिष्यते । तदुपयोगित्वेन आदौ धर्मस्थानावस्थाननिरूपणं न्याय्यम् । यद्यपि धर्मस्थाने अवस्थितस्य राज्ञो व्यवहारदर्शनविधेः धर्मस्थानमादौ निरूपणीयम्, तथापि धर्मस्थान एव सर्वव्यवहारनिर्णय इति नियमाभावात्व्यवहारनिरूपणानन्तरं तन्निरूपणमित्यदोषः ।


धर्माधिकरणव्यवस्था


        यद्वा पूर्वं व्यवहारः संक्षिप्योक्तः । इदानीं धर्मस्थानप्रतिपादनानन्तरं व्यवहारः प्रपञ्च्य इति नोक्तदोषः । यत्र स्थाने आवेदितव्यतत्वनिष्कर्षः धर्मशास्त्रविचारेण निर्णेतृभिः क्रियत इति धर्मस्थानम् । अस्यैव धर्माधिकरणमिति नामान्तरम् । यत्स्थानं धर्मशास्त्रैरधिक्रियत इति धर्माधिकरणमिति । तच्च धर्माधिकरणं प्राव्यां दिशि कर्यम् । “धर्मस्थानं प्राच्यां दिशि अग्न्युदकैः समवेतं कुर्यात्” इति शङ्खस्मरणात् । प्राच्यां दिशि राजमन्दिरादिति शेषः । अत्र लक्षण्यां सभां प्राङ्मुखीं गन्धमाल्यधूपासनबीजरत्नप्रतिमालेख्यदेवताग्न्यम्बुयुतां कल्पयेत् । एवं कल्पितां सभां प्रातः नृपः प्रविशेत् ।
        गुरून्ज्योतिर्विदो वैद्यान्देवान्विप्रान्पुरोहितान् ।
        यथार्हमेतान्संपूज्य सुपुष्पाभरणाम्बरः ॥
        अभिवन्द्य च गुर्वादीन्सुमुखः प्रविशेत्सभाम् ॥
इति बृहस्पतिनोक्तत्वात् । [६४]
        अत्र पुरोहितादीनिति बहुवचनं “पाशान्” इतिवत्कर्ममात्रस्याभिधायकम् । न तु बहुत्वस्यापि । पुरोहितस्यैकत्वात् । नृपतिरपि ब्राह्मणसहितः प्रविशेत् ।
        व्य्वहारान्दिदृक्षुस्तु नृपतिर्ब्राह्मणैः सह ।
        मन्त्रज्ञैर्मन्त्रिभिश्चैव विनीतः प्रविशेत्सभाम् ॥
इति मनूक्तत्वात् । चशब्दः प्राड्विवाकपुरोहितसभ्यमन्त्रिगणकलेखकसाध्यपालहिरण्य-धर्मशास्त्रैरपि सहेति ज्ञापनार्थः । “नृपश्च पुरुषसभ्यगणकलेखकहेमाग्न्यम्बु-प्राड्विवाकादिसाधनसंपन्नो व्यवहारं पश्येत्” इति गौतमस्मरणात् ।
        विवादे पृच्छति प्रश्नं प्रतिप्रश्नं तथैव च ।
        प्रियपूर्वं प्राड्वदति प्राड्विवाकस्ततः स्मृतः ॥ इति ।
पूर्वोत्तरपक्षौ पृच्छतीति प्राट्, निर्णयं विशेषेण प्रवक्तीति विवाक इति यौगकी तस्य संज्ञा । प्राड्विवाक इति पृषोदरादित्वात्साधु । अष्टादशविवादपदाभिज्ञः तद्भेदाष्टसहस्रवित्श्रुतिस्मृतिपरायणः आन्वीक्षिक्यादिकुशलः ब्राह्मणः प्राड्विवाकः ।
        सप्राड्विवाकः सामात्यः सब्राह्मणपुरोहितः ।
        ससभ्यः प्रेक्षको राजा स्वर्गे तिष्ठति धर्मतः ॥ इति ।
प्राड्विवाकः — पूर्वोक्तलक्षणः । तेन सह वर्तते इति सप्राड्विवाकः । अमात्यलक्षणलक्षितैः युक्तः सामात्यः । सर्वशास्त्रज्ञानालोभन्यायभाषाप्रज्ञत्वक्रमायातत्वानि अमात्यलक्षणानि ।


शूद्रस्य व्यवहारविचारणनिषेधः


स च विप्रक्षत्रियवैश्यानामन्यतम एव न शूद्रः । [६५]
        द्विजान्विहाय यः पश्येत्कार्याणि वृषलैः सह ।
        तस्य्प्रक्षुभ्यते राष्ट्रं बलं कोशश्च नश्यति ॥
इति व्यासेनोक्तत्वात् । सभ्यान्कुर्वीत व्यवहारदर्शनार्थम् ।


सभ्यजीवनकरणावश्यकत्वम्


यथा सभायां न त्यजन्ति स्थितिं तथा अर्थदानसंमानप्रभृतिभिरुपायैर्नियुञ्जीत । ते च — श्रुताध्ययनसंपन्नाः धर्मज्ञाः सत्यवादिनः रिपौ मित्र च समाः सभायां नियोक्तव्याः । देशाचारानभिज्ञान्नास्तिकान्शास्त्रवर्जितानुन्मत्तान्क्रूरान्लुब्धान्न युञ्जीत । अत्र सभासदः सप्त पञ्च त्रयो ‘पि वा कार्याः । अत्र प्राड्विवाकादीनामर्थार्थितया ऋत्विजामिव सभायत्तत्वमात्रं नाधिकारः । अधिकारस्तु व्य्वहारदर्शने राज्ञ एवेत्युक्तम्प्रकरणादौ । अत एव “सप्राड्विवाकः” इत्यादिना तस्यैव प्राधान्येन निर्देशः । अत्र व्यवहारदर्शने अभिषिक्तस्य अनभिषिक्तस्य वा क्षत्रियजातीयस्य वा अन्यजातीयस्य वा प्रजापरिपालनादिकर्तुः नृपतेरधिकारः । अत एव —
        व्यवहारान्नृपः पश्येत्विद्वद्भिः ब्राह्मणैः सह ।
इति याज्ञवल्क्यः ।
        प्रातरुत्थाय नृपतिः शौचं कृत्वा विधानतः ।
        गुरून्ज्योतिर्विदो वैद्यान्देवान्विप्रपुरोहितान् ॥
        यथर्हमेतान्संपूज्य सुपुष्पाभरणाम्बरः ।
        अभिनन्द्य च गुर्वादीन्सुमुखः प्रविशेत्सभाम् ॥
इति बृहस्पतिः । यत्त्वभिषेकयुक्तस्य राज्ञो व्यवहारदर्शनं प्रजापतिनोक्तम्, तन्न परिसंख्यानार्थम् । अन्यथा [६६] “व्यवहारान्नृपः पश्येत्” इत्यादियाज्ञवल्क्यवचनव्याकोपः । राजशब्दप्रयोगो राज्यकर्तरि गौणवृत्त्या, अवेष्ट्यधिकरण एवोक्तत्वात् । यदा नृपतिः स्वयं कार्यनिर्णयं न करोति व्यासंगात्तदा तत्र बहुश्रुतं दक्षं कुलीनं मध्यस्थं शास्त्रपारगमनुद्वेगकरं स्थिरं परभीरुं क्रोधवर्जितं धर्मिष्ठं ब्राह्मणं नियुञ्जीत । यत्र ब्राह्मणो न स्यात्तत्र क्षत्रियं योजयेत् ।
        वैश्यं वा धर्मशास्त्रज्ञं शूद्रं यत्नेन वर्जयेत् ।
        यस्य राज्ञस्तु कुरुते शूद्रो धर्मविवेचनम् ।
        तस्य सीदति तद्राष्ट्रं पङ्के गौरिव पश्यतः ॥
राष्ट्ररञ्जनार्थं राज्ञा कतिपयैर्वणिग्भिरपि सह संसदि स्थातव्यम् ।
        चतुरो वणिजस्तत्र कर्तव्या न्यायदर्शिनः ।
गणकलेखकावपि ।
        शब्दाभिधानतत्वज्ञौ गणनाकुशलावपि ।
        नानालिपिज्ञौ कर्तव्यौ
तथा तत्र संसदि होरागणितसंहितारूपस्कन्धत्रयाभिज्ञं स्फुटप्रत्ययकारकं श्रुताध्ययनसंपन्नं ज्योतिर्विदं योजयेत् । साध्यपालस्तु शूद्र एव क्रमायातः दृढः सभ्यानुमतः अर्थिप्रत्यर्थिसाक्ष्यादीनामाह्वानादिकर्यस्य कर्ता कर्तव्यः । अग्न्युदके दिव्याद्यर्थं संपाद्ये, शपथार्थं हिरण्यकोशशकृद्दर्भा निधातव्याः, एवं मन्वादिभिः श्रेष्ठं निर्णयस्थानमुक्तम् ।


साधारणनिर्णयस्थानानि


सैनिकानां सैनिका निर्णयस्थानम् । आरण्यकानामारण्यकाः । [६७] सार्थिकानां सार्थिकाः । उभयवासिनां ग्रामाः । कुलिकसार्थमुख्यपुरग्रामनिवासिनामुभयानुमतत्वात्, एवं च प्रत्येकनियतानि । ग्रामपौरगणश्रेणिचातुर्विद्यवर्गकुलकुलिकनियुक्तनृपतिभेदेन दशविध साधारणं स्थानम् । ग्रामो नाम ग्रामाकारेणावस्थितो जनः । पौरः पुरवासिनां समूहः । कुलानां समूहो गणः । श्रेणयः रजकाद्यष्टादशहीनजातयः । चातुर्विद्यः आन्वीक्षिक्यादिविद्याचतुष्टयोपेतः । चतुर्विद्यश्चेति चशब्देन विद्वद्राजपुरुषादिसमुच्चयः स्वीकृतः ।


एकस्य धर्मनियन्तृत्वनिषेधः 


        तस्मान्न वाच्यमेकेन विधिज्ञेनापि धर्मतः ।
इति पितामहेन एकस्य धर्मकथननिषेधात् । वर्गिणो गणादयः ।
        गणाः पाषण्डपूगाश्च व्राताश्च श्रेणयस्तथा ।
        समूहस्थाश्च ये चान्ये वर्ग्याख्यास्ते बृहस्पतिः ॥ इति ।
बृहस्पतिग्रहणं – गणादिषु इयमाख्या पूर्वमेव प्रसिद्धा इति दर्शयितुम् । आयुधधारिणां समूहो व्रातः । कुलान्यर्थिप्रत्यर्थिनोः स्वगोत्राणि । कुलिकाः – केचन अर्थिप्रत्यर्थिनोः गोत्रजा वृद्धाः । नियुक्ताः – प्राड्विवाकसहितास्त्रयः सभ्याः । नृपतिः ब्राह्मणादिसहितः ।
        सा सभा अप्रतिष्ठिता प्रतिष्ठिता मुद्रिता शास्त्रिता चेति चतुर्विधा । आरण्यकादिस्थानत्रये या सभा सा अप्रतिष्थिता, प्रायेण देशान्तरगमनयोगित्वादुभयवादिप्रतिपन्नेषु दशस्थानेषु तदभावात्प्रतिष्ठिता । नियुक्तस्थाने पुनः मुद्राहस्तादिप्राड्विवाकाद्यधिष्ठिता मुद्रिता । नृपस्थाने शास्त्रनियन्तृकत्वात्शास्त्रिता । [६८] 
        प्रतिष्ठिता पुरे ग्रामे चला नामाप्रतिष्थिता ।
        मुद्रिताध्यक्षसंयुक्ता राजयुक्ता तु शास्त्रिता ॥
इति स्मृतेः । अध्यक्षः – प्राड्विवाकः । एतेषां प्राबल्यमुत्तरोत्तरस्यैव ।
        कुलानि श्रेणयश्चैव गणाश्चाधिकृतो नृपः ।
        प्रतिष्ठा व्यवहारस्य पूर्वेभ्यश्चोत्तरोत्तरः ॥
इति नारदोक्तेः नृपस्य प्राबल्यम् । अतश्च,
        पूर्वस्थानगता वादा धर्मतो ‘धर्मतो ‘पि वा ।
        राजस्थानं समाश्रित्य पूर्ववादं भजन्ति ते ॥
इति पितामनेनोकेत्ः, पूर्ववादम् — पूर्वपक्षमित्यर्थः । अत्र सभायां राजा पूर्वाभिमुख उपविशेत् । सभ्यास्तु उदङ्मुखाः । गणकः पश्चिमाभिमुखः । लेखको दक्षिणाभिमुख उपविशेदिति नियमार्थो ‘यमारम्भः । राजव्यतिरेकेण प्राद्विवाकादिभिः निर्णयमात्रमेव कार्यम्, साहसविवादे तु निर्णयमात्रमपि न कार्यम् । यथाह बृहस्पतिः ।
        राज्ञा ये ‘भिहिताः सम्यक्कुलश्रेणिगणादयः ।
        साहसन्यायवर्ज्यानि कुर्युः कार्याणि ते नृणाम् ॥ इति ।
        वाग्दण्डो धिग्दमश्चैव विप्रायत्तावुभौ स्मृतौ ।
        अर्थदण्डवधावुक्तौ राजायत्तावुभावपि ॥
इति स्मरणात् ।


धर्मस्थापनफलम्


        अज्ञानतिमिरोपेतान्संदेहपटलान्वितान् ।
        निरामयान्यः कुरुते शास्त्राञ्जनशलाकया ।
        इह कीर्तिमवाप्नोति लभते स्वर्गतिं च सः ॥ इति ।
[६९]        लोभद्वेषादिकं त्यक्त्वा यः कुर्यात्कार्यनिर्णयम् ।
        शास्त्रोदितेन विधिना तस्य यज्ञफलं भवेत् ॥
        अधर्मतः प्रवृत्तं तु नोपेक्षेरन्सभासदः ।
        उपेक्षमाणास्ते भूपाः नरकं यान्त्यधोमुखाः ॥
        न्यायमार्गादपेतं तु ज्ञात्वा चित्तं महीपतेः ।
        वक्तव्यं त्वप्रियं तत्र न सभ्यः किल्बिषी ततः ॥ इति ।
        स्नेहाच्चाज्ञानतो वापि मोहाद्वा लोभतो ‘पि वा ।
        यत्र सभ्यो ‘न्यथावादी दण्ड्यो ‘सभ्यः स्मृतो हि सः ॥
स्नेहो – रागः, मोहो – विपरीतज्ञानम् । अत्र रागाल्लोभाद्भयाद्वा अन्यथावादी विवादपराजयनिबन्धनदमद्विगुणदमं दण्ड्य इत्याह योगयाज्ञवल्क्यः ।
        रागाल्लोभाद्भयाद्वापि स्मृत्यपेता(दि)र्थकारिणः ।
        सभ्याः पृथक्पृथग्दण्ड्याः विवादद्विगुणं दमम् ॥
विवादे यो दमो भवति पराजये तद्द्विगुणं दाप्य इति बहुव्याख्यातृसंमतो ‘र्थो ग्राह्यः । न पुनर्विवादास्पदीभूतद्रव्यद्विगुण इति कस्यचिद्व्याख्यातुरर्थः । प्राड्विवाकसभ्या वा व्यवहारनिर्णयात्पूर्वमर्थिना सह विजने संभाषणमात्रादपि दण्ड्या इत्याह कात्यायनः ।
        अनिर्णीते तु यद्यर्थे संभाषेत रहो ‘र्थिना ।
        प्राड्विवाको ‘थ दण्ड्यः स्यात्सभ्याश्चैव न संशयः ॥ इति ।
निर्णयादूर्ध्वमपि सभ्यदोषपरिज्ञाने तु दण्डमाह स एव ।
        सभ्यदोषात्तु यन्नष्टं देयं सभ्येन तत्तदा ।
        कार्यं तु कारिणामेव निश्चितं न विचालयेत् ॥ [७०]
दुष्टसभ्येनापि निर्णीतं कार्यं न परावर्तयेत् । किं तु धार्ष्ट्यान्नष्टं दापयेदित्यर्थः ।
        न सा सभा यत्र न सति वृद्धाः न ते वृद्धा ये न वदन्ति धर्मम् ।
        नासौ धर्मो यत्र न सत्यमस्ति न तत्सत्यं यच्छलेनानुविद्धम् ॥
राजा विगतमत्सरः सर्वभूतेषु समो वैवस्वतं व्रतं बिभ्रत्व्यवहारान्पश्येत् । वैवस्वतव्रतं तु यथाह यमः ।
        प्रियद्वेष्यान्यथा प्राप्ते काले धर्मो नियच्छति ।
        तथा राज्ञा नियन्तव्याः प्रजास्तद्धि यमव्रतम् ॥
इति स्मरणात् ।
        नृपतिः धर्मशास्त्रार्थशास्त्राभ्यामविरोधेन समीक्षमाणो व्यवहारगतिं नयेत् । धर्मशास्त्राणि – वेदाः साङ्गाः स्मृतयो मीमांसा च पुराणं न्यायशास्त्राणि । प्रमाणान्तरदृष्टार्थविषया स्मृतिरित्यर्थः । एवं च उभयविधशास्त्रानुसरणं तयोर्मिथो विरोधाभाव एव । यदि विरोधः स्यात्तदा याज्ञवल्कीयमुपतिष्ठते । तथा च याज्ञवल्क्यः ।
        स्मृत्योर्विरोधे न्यायस्तु बलवान्व्यवहारतः । इति ।
व्यवहाराख्यनिर्णयविशेषत इत्यर्थः । श्रुतिमूलस्मृत्योर्विरोधे वृद्धव्यवहारावगतसावकाशत्वादितर्कबलेन यथा व्यवस्था तयोर्जायते तथा ग्रहीतव्यमित्यर्थः । केवलं शास्त्रमाश्रित्यायं निर्णयो न कर्तव्यः, किं तु तर्कानुगृहीतमेव शास्त्रमाश्रित्येति ।
[७१]        यस्तर्केणनुसंधत्ते स धर्मं वेद नेतरः ।
इति स्मरणात् । अतश्चापरीक्ष्य व्यवहारो न कर्तव्यः अपि तु प्रीक्ष्यैव कर्तव्य इत्याह पितामहः ।
        असत्याः सत्यसङ्काशाः सत्याश्चासत्यसन्निभाः ।
        दृश्यन्ते भ्रान्तिजनकाः तस्माद्युक्तं परीक्षणम् ॥
        सूक्ष्मो हि भगवान्धर्मो दुष्प्रेक्ष्यो दुर्विचारणः ।
        अतः प्रत्यक्षमार्गेण व्यवहारगतिं नयेत् ॥
प्रत्यक्षमार्गः – स्पष्टमार्गः । व्यवहारदर्शनोपायो मनुना दर्शितः ।
        यथा नयत्यसृक्पातैः मृगस्य मृगयुः पदम् ।
        नेयत्तथानुमानेन धर्मस्य नृपतिः पदम् ॥
        बाह्यैर्विभावयेल्लिङ्गैः भावमन्तर्गतं नृणाम् ॥
        स्वरवर्णेङ्गिताकारैश्चक्षुषा भाषितेन च ।
        भूतछलानुरोधित्वात्द्विगतिर्समुदाहृताह् ॥
व्यवहारस्य क्वचिद्भूतानुसारित्वमाश्रित्य निर्णयः, क्वचिच्छलानुसारित्वमाश्रित्यापि । यदा तु सर्वदा भूतानुसरणं न शक्यते कर्तुं तदा छलानुसारेणापि साक्ष्यादिप्रमाणाधीनो निर्णयः कार्य एव । विप्रतिपत्तौ “साक्षिनिमित्ता (सत्यव्यवस्था) व्यवस्थितिः” इति गौतमोक्तत्वात् ।        भूतछलानुसारित्वात्द्विगतिः समुदाहृतः ।
        व्यवहारः ॥
इति स्मृतेः छलानुसरणे ‘पि राजा नाधर्मेण सज्यते ।
        यद्यदाचरति श्रेष्ठो धर्म्यं वाधर्म्यमेव वा ।
        कुलादिदेशाचरणाच्चरित्रं तत्परिकीर्तितम् ॥
[७२]        देशस्यानुमतेनैव व्यवस्था या निरूपिता ।
        लिखिता तु सदा धार्या मुद्रिता राजमुद्रया ॥
        शास्त्रवद्यत्नतो राजा तां निरीक्ष्य विनिर्णयेत् ॥ इति ।
व्यवहारश्चरित्रेण निर्णेतव्य इति भावः ।
        देशपट्टणगोष्ठेषु पुरग्रामेषु वासिनाम् ।
        तेषां स्वसमयैर्धर्मशास्त्रतो ‘न्येषु तैः सह ॥ इति ।
यत्र चैते हेतवओ न विद्यन्ते तत्र राजाज्ञया निर्णयमाह बृहस्पतिः ।
        लेख्यं यत्र न विद्येत न साक्षी न च भुक्तयः ।
        प्रमाणानि न सन्त्येकं प्रमाणं तत्र पार्थिवः ॥
        निश्चेतुं ये न शक्याः स्युर्वादाः संदिग्धरूपिणः ।
        तेषां नृपः प्रमाणं स्यात्स सर्वस्य प्रभुर्यतः ॥ इति ।
        व्यवहारान्स्वयं पश्येत्सभ्यैः परिवृतो ‘न्वहम् ॥ इति ।
स्वयं – राजा । अन्वहम् – एतच्चतुर्दश्यादिव्यतिरिक्तविषयम् ।
        चतुर्दशी त्वमावास्या पौर्णमासी तथाष्टमी ।
        तिथिष्वासु न पश्येत्तु व्यवहारपदं नृपः ॥
इति हारीतोक्तेः । अन्यास्वपि तिथिष्वावर्तनादर्वागेव व्यवहारदर्शनम् ।
        आद्यादह्नो ‘ष्टभागाद्यदूर्ध्वं भागत्रयं भवेत् ।
        स कालो व्यवहाराणां शास्त्रदृष्टः परः स्मृतः ॥ इति ।
अस्मिन्भागत्रयपरिमिते काले व्यवहारान्पश्येदित्यर्थः ।
        लेखको गणकः शास्त्रं साध्यपालः सभासदः ।
        हिरण्यमग्निरुदकमष्टाङ्गं करणं स्मृतम् ॥
[७३]        तदध्यस्यानिशं पश्येत्पौरैः कार्यं निवेदितम् ।
        न तु राजा वशित्वेन धनलोभेन वा पुनः ।
        उत्पादयेत्तु कार्याणि नराणामविवादिनाम् ॥
कार्याणि विवादानित्यर्थः ।
        न रागेण न लोभेन न क्रोधेन गृहे नृपः ।
        परैरप्रापितानर्थान्न चापि सवमनीषया ॥ इति ।
अत्र अपवादमाह पितामहः ।
        पदानि चापराधांश्च छलानि नृपतेस्तथा ।
        स्वयमेतानि गृह्णीयात्नृपस्त्वावेदकैर्विना ॥
पदानि – धिक्कृतिः सस्यघातः, अग्निदानम्, विध्वंसः कुमार्याः, निपानस्योपभोगः, सेतुकण्टक कच्छेदः (?), आरामच्छेदः, क्षेत्रसंचारः, विषप्रदानम्, राज्ञां द्रोहकरणम्, तन्मुद्रामन्त्रयोर्भेदः, बन्धविमोचनम्, भोगदण्डयोर्ग्रहणम्, दानमुत्सेकः पटहादिघोषश्च, अस्वामिकद्रव्यस्वीकारः, राजावलीढद्रव्यस्वीकारः, अङ्गविनाशनम्, एतानि द्वाविंशतिपदानि नृपज्ञेयानि — नृपेण साद्क्षाद्वा सूचकवचनाद्वा ज्ञात्वा द्रष्टव्यानि ।
        अपराधास्तु — आज्ञोल्लङ्घनम्, स्त्रीवधः, वर्णसंकरः, परस्त्रीगमनम्, चौर्यम्, पतिं विना गर्भः, वाक्पारुष्यम्, अवाच्यं दण्डपारुष्यं च, गर्भस्य पातनं चेति । एतांश्च स्वयमेव विचारयेत्वेदकं विना । छलानि तु – परभङ्गः, पराक्षेपः, प्राकारोपरि लङ्घनम्, निपानायतनयोर्विनाशः, परिघापूरणम्, [७४] राजछिद्रप्रकाशनम्, अन्तःपुरवासगृहभाण्डागारमहानसेषु प्रवेशः, अनियोगेन भोजननिरीक्षणम्, विण्मूत्रश्लेष्मवातानां नृपाग्रतः प्रक्षेपकामना, राजविद्विष्टसेवा, अदत्तविहितासनम्, सुवर्णवस्त्राभरणपरिधानम्, स्वयंगृहीतताम्बूलभक्षणम्, अनियुक्तप्रभाषणम्, नृपाक्रोशकरणम्, एकवासोधारणम्, अन्यक्तत्वम्, मुक्तकेशत्वम्, अवकुण्ठितत्वम्, विचित्राङ्गत्वम्, स्रग्वित्वम्, परिधानविधूननम्, शिरःप्रच्छादनम्, छिद्रान्वेषणतात्पर्यम्, दुर्जनसंसर्गम्, दन्तकर्णाक्षिदर्शनम्, दन्तोल्लेखनम्, कर्णनासादिशोधनमित्येतानि पञ्चाशच्छलानि ।
        शास्त्राणि वर्णधर्मांस्तु प्रकृतीनां च भूपतिः ।
        व्यवहारस्वरूपं च ज्ञात्वा कार्यं समाचरेत् ॥
प्रकृतयस्तु पितामहेन दर्शिताः – रजक-चर्मकार-नट-बुरुड-कैवर्तक-म्लेच्छ-भिल्लादयः ।
        वर्णानामास्रमाणां तु सर्वदा च बहिः स्थिताः ।
एते राजैकनिरता यद्यपि प्रकीर्णकाख्यविवादपद एव निर्णेतव्याः । तथापि प्रसङ्गादत्रोक्तिः । व्यवहारस्त्वष्टादशपदात्मकः प्राङ्निरूपितः ।
        धर्मशास्त्रं पुरस्कृत्य प्राड्विवाकमते स्थितः ।
        समाहितमतिः पश्येद्व्यवहाराननुक्रमात् ॥
अर्थिवचनानुक्रमेणेत्यर्थः ।


व्यवहारदर्शनचातुर्विध्यम्


        आगमः प्रथमः कार्यो व्यवहारपदं ततः ।
        विचारो निर्णयश्चेति दर्शनं स्याच्चतुर्विधम् ॥ [७५]
आगमो ‘र्थिवचनश्रवणमादौ कर्तव्यः । ततस्तद्वचनमृणादानाद्यन्यतमे पदे ‘न्तर्भाव्यम् । ततः प्रतिज्ञोत्तरप्रमाणानां विचारः । ततः प्रमाणतो जयवधारणम् । एवमालोच्य राजा सभ्या वा व्यवहारनिर्णयं कुर्युः ।
        केन कस्मिन्कदा कस्मादेवं पृच्छेत्सभां गतः ।
इति मनुस्मृतिं कात्यायनो व्याचक्ष्टे ।
        काले कार्यार्थिनं पृच्छेत्प्रणतं पुरतः स्थितम् ।
        किं कार्यं का च ते पीडा मा भैष्टीर्ब्रूहि मानव ॥ इति ।
किं कार्यमित्यनेन देयाप्रदानस्य ज्ञापनार्थः प्रश्नः । का च ते पीडेति हिंसायाः । एवं पृष्टः कार्यार्थी ततस्तस्मै वक्तव्यजातं विज्ञापयेत् ।


आवेदयितृप्रश्नप्रकारः


        स्मृत्याचारव्यपेतेन मार्गेणाधर्षितः परैः ।
        आवेदयति चेद्राज्ञे व्यवहारपदं हि तत् ॥
अनेन वाक्येन परकृतमुपद्रवं स्वयमावेदयेदित्यार्थिको ‘र्थः प्रतीयते । परैरिति बहुवचनमुपलक्षणम्, केनेत्यादिमनुवचने एकवचनान्तदर्शनानुरोधात् । चेच्छब्देन आवेदकस्य स्वरुच्यैवावेदनं कार्यम् । न तु राजाज्ञयेति ज्ञापितम् । आधर्षित इत्यनेन विवादे येषामधिकारस्ते ‘प्युपलक्षिताः । न कर्तृमात्रमुक्तम् । [७६]
        यथाह कात्यायनः ।
        अर्थिना सन्नियुक्तो वा प्रत्यर्थिप्रहितो ‘पि वा ।
        यो यस्यार्थे विवदते तयोर्जयपराजयौ ॥ इति ।
पितामहस्तु ।
        पिता भ्राता सुहृच्चापि बन्धुः संबन्धिनो ‘पि वा ।
        यदि कुर्युरुपस्थानं वादं तत्र प्रवर्तयेत् ॥


नियुक्तनिर्देशः


        यः कश्चित्कारयेत्किंचित्नियोगाद्येन केनचित् ।
        तत्तेनैव कृतं ज्ञेयमनिवर्त्यं हि तत्स्मृतम् ॥ इति ।
एवं च अर्थिना वा तदीयेन पुरुषेण वा आवेदनं कार्यं नान्येनेत्यनुसंधेयम् ।


पितृभ्रातृसुहृत्संबन्धिभिन्नानां नियुक्तकार्यकरणे दण्डः


        यो न भ्राता न च पिता न पुत्रो न नियोगकृत् ।
        परार्थवादी दण्ड्यः स्यात्व्यवहारेषु विब्रुवन् ॥
इति नारदोक्तेः । कात्यायनस्तु विशेषमाह ।
        दानकर्मकराः शिष्या नियुक्ता बान्धवास्तथा ।
        वादिनो न च दण्ड्याः स्युः यस्ततो ‘न्यः स दण्डभाक् ॥


निवेदयितृविनयः अन्यथा दण्डः


        सशस्त्रो ‘नुत्तरीयश्च मुक्तकेशः सहाशनः ।
        वामहस्तेन वा स्रग्वी वदन्दण्डमवाप्नुयात् ॥ इति । [७७]
अतो नैवंभूतो वदेदित्यभिप्रायः ।


व्यवहारदर्शनोपक्रमः


        धर्मासनमधिष्ठाय संवीताङ्गः समाहितः ।
        प्रणम्य लोकपालेभ्यः कार्यदर्शनमारभेत् ॥


अथासेधविधिः


अत्रायमाक्रोश आसेधनानन्तरम् । यथाह नारदः ।
        वक्तव्ये ‘र्थे ह्यतिष्ठन्तमुत्क्रामन्तं च तद्वचः ।
        आसेधयेद्विवादार्थी यावदाह्वानदर्शनम् ॥ इति ।
संदिघे ‘प्यर्थे निर्णयोदासीनं निर्णयाय प्रवर्तितव्यमित्यादिकमर्थिनो वचनमवमन्यमानं आसेधयेत् – राजाज्ञया निरोधयेत्व्यवहारदर्शनार्थाह्वानपर्यन्तं विवादनिर्णयार्थीत्यर्थः । अयमासेधः – स्थानकालकृतप्रवासकर्मभेदात्चतुर्विधः । स्थानासेधः गृहदेवकुलादिस्थानात्न चलितव्यमिति निरोधनम् । कालकृतः “पञ्चम्यादौ भवत्स्वरूपं प्रदर्शनीयम्नो चेत्राजाज्ञामुल्लङ्घितवान्” इत्येवंविधः । प्रवासासेधः – यात्रावारणम् । कर्मासेधः – पुण्यप्रसरणादेर्वारणम् । न पुनर्निरीक्षणादे इन्द्रियनिरोधादेः संकटत्वात्न तत्र राजाज्ञातिक्रमो दोषमावहति । नदीसंतरणकान्तारदुर्गदेशोपप्लवादिषु आसिद्ध उत्क्रामन्नापराध्नुयात् । अनासेध्यमासेधयन्दण्डभाक्भवतीत्याह नारदः ।
        आसेधकाल आसिद्ध आसेधं यो ‘तिवर्तते ।
        तद्दिने यो ‘न्यथा कुर्वनासेद्धा दण्डभाग्भवेत् ॥ इति ।
[७८] अनासेध्याः कात्यायनेनोक्ताः ।
        हस्त्यश्वरथनौवृक्षपर्वतारूढाः – विषमस्थाः – व्याध्यार्था व्यसनिनश्च – यजमानाश्च – कार्यान्तराविष्टाश्च – तत्समये नासेध्याः । मत्तोन्मत्तजडास्तु सर्वदा अनासेध्याः, कर्षको बीजकाले च सेनाकाले च सैनिकाः । कृतकालश्च मध्ये ‘नासेध्यः समुद्वाहे भृतगवां प्रचारेण पालाः शिल्पिनश्च तत्काले अप्राप्तव्यवहारश्च दानोन्मुखश्च । अप्राप्तव्यवहारो नाम अपूर्णषोडशवर्षः । विषमस्थः – चोराद्यपहृतसर्वस्वः । सैनिका इत्यत्र युद्धे आसन्न इति शेषः ।






इति वीरश्री-गजपतिगौडेश्वर-नवकोटिकर्णाटकलुबरिगेश्वर-
यमुनापुराधीश्वर-हुशनसाहिसुरत्राणशरणरक्षण-
श्रीदुर्गावर्पुत्रपरमपवित्रचरित्रराजाधिराजराजपरमेश्वर-
श्रीप्रतापरुद्रमहादेव-महाराजविरचिते 
स्मृतिसङ्ग्रहे सरस्वतीविलासे
व्यवहारकाण्डे इतिकर्तव्यतानिरूपणं नाम
तृतीयोल्लासः 










अथ तुरीयोल्लासः




निर्णेतुः कृत्यम्


एवमासेधकरणानन्तरमाक्रोशं कुर्वति वादिनि, ततो निर्णेतुः कृत्यमाह नारदः ।
        ततस्तद्वचनं सर्वं फलकादौ विलेखयेत् ।
गोभिलो ‘पि ।
        रागादीनां यदेकेन कोपितः करणे वदेत् ।
        तदोमिति लेखेत्सर्वमर्थिनः फलकादिषु ॥
रागद्वेषलोभमोहादीनां मध्ये एकेन रागादिना यद्वदेदित्यन्वयः । करणे – राजसमक्षम् । तदनन्तरं तद्वाक्यं ब्राह्मणैः सभ्यैः सह विमृश्य न्याय्यं चेत्साध्यपालेन राजपुरुषेण प्रतिवादिनमाकारयेत्, एतदुक्तं भवति – फलकादौ यल्लिखितं तत्तु जन्मान्तरे मया अस्मै धनं दत्तम्, तदसौ न प्रयच्छतीतिवत्विचारयोग्यम्यदि न स्यात्तदा तत्प्रत्यर्थ्याह्वानार्थं साध्यपालं प्रेषयेदिति । साध्यपालो नाम अर्थिप्रत्यर्थ्याह्वानार्थं राज्ञा नियुक्तः सभ्यानुमतो राजपुरुषः । साध्यपालग्रहणं राजमुद्रोपलक्षणार्थं यथाह्बृहस्पतिः ।
        यस्याभियोगे कुरुते तथ्येनाशङ्कयापि वा ।
        तमेवाकारेयेद्राजा मुद्रया पुरुषेण वा ॥ इति ।
आकारणमाह्वानम् । उत्तरदाने तस्यैवाधिकारादित्यभिप्रायः । अतुक्तं कात्यायनेन ।
[८०]        अधिकारो ‘भियुक्तस्य नेतरस्यास्त्यसंगतेः । इति ।
अस्यार्थः – इतरस्यानभियुक्तस्य अस्मिन्विवादे संबन्धाभावान्नास्त्युत्तरदाने ‘धिकार इति । इतरस्योत्तरवादित्वं त्रेधेत्याह –


उत्तराधिकारिणः


        इतरो ‘प्यभियुक्तेन प्रतिरोधीकृतो मतः ।
        समर्पितो ‘र्थिना यो ‘न्यः परो धर्माधिकारिणि ।
        प्रतिवादी स विज्ञेयः प्रतिपन्नश्च यस्त्वयम् ॥ इति ।
अयमर्थः – इतरो ‘पि विवादासंबद्धो ‘प्यभियुक्तेन प्रतिरोधीकृतः – प्रतिवादीकृतः मतः – मन्वादीनामिति शेषः । अन्यो – द्वितीयः प्रतिवादि । परो विवादासंबद्धः धर्माधिकारिणि – प्राड्विवाके अभियुक्तेन समर्पितः, अर्थिना वा स्वयमेव यः प्रतिपन्नः – प्रतिवादित्वेनाङ्गीकृत इति । एतच्चानधिकारिणः प्रतिवादित्वमकल्याद्यधिकारिविषयं वेदितव्यम् । अत्राधिकारिणः साक्षात्कर्तृत्वस्य सुदुष्करत्वात् । अकल्यो रोगी । आदिशब्देन अप्रगल्भजडोन्मत्तवृद्धस्त्रीबाला विवक्षिताः ।


अकल्यादीनां प्रतिनिधिदानं नियुक्तत्वेन ।


अत एव हारीतेन: “अकल्यबालस्थविरविषअमस्थक्रियाकुलकार्यातिपातिव्यसनिनृपकार्योत्सवाकुल-मत्तोन्मत्तप्रमत्तार्तभृत्यानामाह्वानमकार्यम्” इत्युक्तम् । अकल्यो व्याख्यातः । विषमस्थः उत्पन्नसङ्कटः । क्रियाकुलो नित्यनैमित्तिककर्मव्यग्रः । यस्य त्वागच्छतो
[८१] गुरुतरकार्यहानिः स कार्यातिपाती । व्यसनं विनष्टवियोगादिजं दुःखं तद्वान्व्यसनी । मत्तो – मध्वादिमदनीयद्रव्यनाशितबुद्धिः । उन्मत्तो ग्रहपित्तादिभिः । प्रमत्तः सर्वावधानहीनः । आर्तो – विषयादिना दुःखितः । भृत्यग्रहणमस्वतन्त्रस्त्रीणामुपलक्षणार्थम् । अतश्चाकल्यादिविष एव प्रतिनिधिविधानं व्यवतिष्ठते ।


महाभियोगे सर्वे ‘प्याह्वानयोग्याः ।


        यदा त्वकल्यादिप्रहितप्रतिनिधिना न कार्यनिष्पत्तिः । तदा अकल्यादीनामप्याह्वानं कार्यम् । महाभियोगेषु अभियुक्तस्यैवाह्वानस्यावश्यकत्वात् । महाभियोगास्तु मनुष्यमारणस्तेयपरदाराभिमर्शनापेयपानानि । असभ्यवादेष्वप्यकल्यादय आह्वातव्या एव । असभ्यवादास्तु अभक्ष्यभक्षणकन्यादूषणपारुष्यकूटकरणनृपद्रोहादीनि । एतेषु प्रतिनिधिर्न कार्यः । अत्र व्यासः ।
        उत्पादयति यो हिंसां देयं वा न प्रयच्छति ।
        याचमानाय दौःशील्यादाकृष्यो ‘सौ नृपाज्ञया ॥ इति ।


आहूतस्यानागमने अभियोगानुरूपदण्डः


यस्तु नृपाज्ञया नागच्छति तस्य दण्डमाह बृहस्पतिः ।
        आहूतो यस्तु नागच्छेत्दर्पाद्बन्धुबलान्वितः ।
        अभियोगानुरूपेण तस्य दण्डं प्रकल्पयेत् ॥ इति ।
        हीनकर्मणि पञ्चाशत्मध्यमे तु शतावरः ।
        गुरुकार्येषु दण्डः स्यात्नित्यं पञ्चशतावरः ॥ [८२]
कार्षापणानां संख्येयम् ।
        कल्पितो यस्य यो दण्ड अपराधस्य शक्तितः ।
        पणानां ग्रहणं तु स्यात्तन्मूल्यं वाथ राजनि ॥
इत्य्कात्यानयोक्तः । शक्तित इत्युक्त्या आपद्विषये न दण्डप्रकल्पनं । किं तु निवृत्तौ पुनराह्वानं कार्यम् । तच्च परमार्थं चेत्, अथापरमार्थम्, तदा दण्डयित्वा पश्चान्न्याय्यं प्रवर्तयेत् ।
        प्रतिष्ठाप्यस्तु यत्नेन सो ‘न्यथा दण्डभाग्भवेत् ।
        दण्डयित्वा पुनः पश्चात्राजा न्याय्ये प्रवर्तयेत् ॥
एवं येन केनाप्युपायेनानीतमभियुक्तमभियोक्ता सभायाः पुरतो ‘न्यत्र वा स्थाने स्थापयेत् । यत्र स्थिते दृष्टलक्षणप्रच्छादनमशक्यं तत्र स्थापयेत् । ततो राज्ञा पृष्टो ‘भियोगी स्वाभियोगवृत्तान्तमावेदयेत् । अभियोक्तृकृतावेदनमात्रतो भूतान्वेषणानुपपत्तेः, द्व्यओश्छलवादित्वे निश्चिते पश्चाच्छलानुसारेण दर्शनविधिः । अतो ‘भियुक्तस्यापि वृत्तान्तवेदनमस्तीत्यवगन्तव्यम् ।


वादिप्रतिवादिनोरुभयोः प्रतिभूग्रहणम्


        उभयोः प्रतिभूर्ग्राह्यः समर्थः कार्यनिर्णये ।
इति याज्ञवल्क्यस्मरणाद्वादिनोश्छलत्वनिश्चयानन्तरं साधितधनदण्डयोरनायासेन प्राप्तिरूपकार्यनिर्णयसमर्थः प्रतिभूरर्थिप्रत्यर्थ्नोर्द्वयोरपि ग्राह्यो व्यवहारद्रष्ट्रेत्यर्थः ।


अत्र वर्जनीयाः


        अत्र प्रतिभूकर्मणि केचिन्निषिद्धाः – शत्रुस्वामितदधिकृतनिरुद्धदण्डितसंशय-स्थरिक्तमित्रात्यन्तवासिराजकार्यनियुक्त[८३]प्रव्रजितधनदानाशक्ताविज्ञाताः संशयस्थाः अभिशस्ताः । अत्यन्तवासिनः – नैष्ठिकब्रह्मचारिणः । प्रव्रजिताः संन्यासिनः । प्रतिभूदानासमर्थं प्रत्याह कात्यायनः ।
        अथ चेत्प्रतिभूर्नास्ति सार्थयोर्यस्य वादिनः ।
        स रक्षितो दिनस्यान्ते दद्याद्दूताय वेतनम् ॥ इति ।
दूतः साध्यपालः । वेतनं भृतिः । सार्थद्वयं कोटिद्वयम् । एवं गृहीत्वा वादी न्याय्ये प्रवर्त्यः ।


अभियोक्त्रादीनां स्वस्वार्थनिवेदनक्रमः


अभियोक्त्रादीनामुक्तिप्रकारं कात्यायन आह ।
        अभियोक्ता वदेत्पूर्वमभियुक्तस्त्वनन्तरम् ।
        तयोरुक्ते सदस्यास्तु प्राड्विकाकस्ततः परम् ॥ इति ¦
पूर्वं वदेदिति – प्रतिज्ञां कुर्यादित्यर्थः । पूर्ववादो ‘भियोक्तुरिति नियमस्य क्वचिद्व्यभिचारमाह ।
        यस्य वाप्यधिका पीडा अकार्यं वाधिकं भवेत् ।
        तस्यार्थिवादो दातव्यो न यः पूर्वं निवेदयेत् ॥
पूर्वनिवेदनमप्रयोजकमित्यर्थः । अर्थिवादः पूर्वपक्षः । यत्रोभयोरपि परस्परमर्थित्वं साध्यभेदाद्युगपद्भवति तत्र बार्हस्पत्यमुपतिष्ठते ।
        अहंपूर्विकया तावदर्थिप्रत्यर्थिनौ यदा ।
        वादो वर्णानुपूर्व्येण ग्राह्यः पीडामवेक्ष्य वा ॥
ग्राह्यपीडावेक्षणं समानवर्णयोरिति ध्येयम् । [८४]
        अनेकवादियुग्मानां युगपदुपस्थाने तु मनुः ।
        अर्थानर्थावुभौ बुद्ध्वा धर्माधर्मौ च केवलौ ।
        वर्णाश्रमौ च सर्वाणि पश्येत्कार्याणि कार्यिणाम् ॥


प्रतिज्ञार्थस्थिरीकरणम्


        आवेदितं साध्यमेव लेख्यम् । न साध्यान्तरम् । न पुनर्यावदावेदितं तावदेव लेख्यमिति न्यायमाह याज्ञवल्क्यः ।
        प्रत्यर्थिनो ‘ग्रतो लेख्यं यथावेदितमर्थिना । इति ।
अत एवाह याज्ञवल्क्यः ।
        समामासतदर्धानर्नामजात्यादिचिह्नितम् । इति ।
“यदावेदितम्” इति कृत्वा चन्द्रिकाकारेण “यत्साध्यम्” इति व्याख्यातम् । विज्ञानयोगिना तु “यथावेदितम्” इति पठित्वा यथा –येन प्रकारेण पूर्ववेदनाकाल एवावेदितं तथा न पुनरन्यथा, अन्यथावादित्वे तु भङ्गप्रसङ्गात् ।
        अन्यवादी क्रियाद्वेषी नोपस्थाता निरुत्तरः ।
        आहूतव्यपवायी च हीनः पञ्चविधः स्मृतः ॥ इति ।
आवेदनाकाले अर्थिवचनस्य लिखितत्वात्पुनर्लेखनमनर्थकमित्यत आह – समामासेत्यादि । यथेति थाल्प्रत्ययान्तं प्रकारवचनं कृत्वा व्याचक्षाणस्य विज्ञानेश्वरस्य आवेदनसमये यावल्लिखितं तावल्लेखनीयम्, किं तु साध्यमेव लेखनीयमित्याशयः । अन्यवादिवचनोदाहरणात् । अन्यवादित्वं नाम स्वसाध्यं विहाय साध्यान्तरस्वीकारः इति । अतो विज्ञान्योगीन्द्रचन्द्रिकाकारयोर्व्याख्यानप्रकारभेद एव नार्थभेदः । [८५] यथारुचि स्वीकार्यम् । आदिशब्देन द्रव्यतत्संख्यास्थानवेलाक्षमा लिङ्गादीनि गृह्यन्ते ।


आवेदनपत्रलेखनक्रमः


        अर्थवद्धर्मसंयुक्तं परिपूर्णमनाकुलम् ।
        साध्यवद्वाचकपदं प्रकृतार्थानुबन्धि च ॥
        प्रसिद्धमविरुद्धं च निश्चितं साधनक्रमम् ।
        संक्षिप्तमन्वितार्थं च देशकालाविरोधि च ॥
        वर्षर्तुमासपक्षाहर्वेलादेशप्रवेशवत् ।
        स्थानावसथसाध्याख्याजात्याकारवयोयुक्तम् ॥
        साध्यप्रमाणसंख्यावदात्मप्रत्यर्थिनामवत् ।
        परात्मपूर्वजानेकराजानमभिरङ्कितम् ॥
        क्षमालिङ्गात्मपीडावत्कथिताहर्तृदायकम् ।
        यदावेदयते राज्ञे तद्भाषेत्यभिधीयते ॥ इति ।
भाषा – प्रतिज्ञा – पक्ष इत्यनर्थान्तरम् । यद्यपि सर्वेषु व्यवहारेषु संवत्सरादिविशेषणं नोपयुज्यते, तथाप्याधिप्रतिग्रहक्रयेषु निर्णयार्थमुपयुज्यत इत्यदोषः । अर्थवत् – प्रयोजनवत्, धर्मसंयुक्तम् – अल्पाक्षरप्रगीतत्वादिगुणान्वितम् । परिपूर्णम् – अध्याहारानपेक्षम् । अनाकुलम् – असंदिग्धाक्षरकम्, साध्यवत् – सिषाधयिषितार्थाहीनम्, वाचकपदम् – गौणलक्षणादिरहितम्, प्रकृतार्थानुबन्धि – प्रागावेदितार्थाविरोधि, प्रसिद्धम् – लोकप्रसिद्धवस्तुविषयम् । अविरुद्धम् – पुरराष्ट्रप्राड्विवाकनृपाद्यविरुद्धम्, तथा पूर्वापराविरुद्धं प्रत्यक्षादिप्रमाणाविरुद्धं, व्यावहारिकधर्माविरुद्धं [८६] चाविरुद्धपदेनोच्यते । निश्चितम् – अर्थान्तरसङ्कारहितम्, साधनक्षमम् – साधनार्हम्, संक्षिप्तम् – अनतिविस्तृतम्, निखिलार्थमनवशेषितवक्तव्यम्, देशकालाविरोधि । मध्यदेशीयं क्रमुकक्षेत्रादि । शरत्कालीनमाम्रफलसाहस्रमपहृतमित्येवमादिविरोधरहितम् । शिष्टं व्यक्तार्थम् ।


स्थावरविषयावेदनपत्रिकालेखने विशेषः


        जातिः संज्ञाधिवासश्च प्रमाणं क्षेत्रनाम च ।
        पितृपैतामहं चैव पूर्वराजानुकीर्तनम् ।
        स्थावरेषु विवादेषु दशैतानि निवेदयेत् ॥ 
इति स्मरणात् । देशस्थानादयः स्थावरेष्वेवोपयुज्यन्ते । अधिवासः – समीपदेशवासी जनः । प्रमाणम् – गोचर्मादिपरिमाणम् । क्षेत्रनाम – शाल्यादिक्षेत्रविशेषं व्यक्तार्थम् । एतदुक्तं भवति – समामासादीनां यस्मिन्व्यवहारे यावद्रूपं युज्यते तत्र तावल्लेखनीयमिति याज्ञवल्क्यवचनस्य तात्पर्यार्थः । हारीतो ‘पि ¦
        आसनं शयनं यानं कांस्यताम्रमयोमयम् ।
        धान्यमश्ममयं वस्त्रं द्विपदं च चतुष्पदम् ॥
        मणिमुक्ताफलादीनि हीरकं रौप्यकाञ्चनम् ।
        यदि द्रव्यसमूहः स्यात्संख्या कार्या तथैव च ॥
        यस्मिन्देशे च यत्संख्या मानमानेन मीयते ।
        तेन तस्मिन्तथा संख्या कर्तव्या व्यवहारिभिः ॥ इति ।
तेन मानेन मीत्वा संख्या कार्येत्यर्थः ।


अनादेयव्यवहारः
[८७]


कात्यायनस्तु विशेषमाह ।
        देशकालविहीनश्च द्रव्यसंख्याविवर्जितः ।
        क्रियाप्रमाणहीनश्च पक्षो ‘नादेय इष्यते ॥
अयमर्थः – यत्र यत्र यदुपयुज्यते तत्र तत्र तल्लेखनीयम् । तदभावे साध्यसिद्धिकरणाशक्तेरुपयोगविहीनः पक्षो ‘नादेय एवेति । क्रियाप्रमाणम् – साध्यपरिमाणम्, प्रयोजनरहितत्वादिति लक्षणहीनो ‘पि पक्षो हेय एव । “अप्रसिद्धनिराबाधनिरर्थकनिष्प्रयोजनासाध्यविरुद्धाः पक्षाभासाः” इति स्मरणात् । एतच्चन्द्रिकाकारो व्याचष्टे । यदाह चन्द्रिकाकारः – तत्राप्रसिद्धो बृहस्पतिना निरूपितः ।
        न केनचित्स्मृतो यस्तु सो ‘प्रसिद्ध इति स्मृतः ।
तत्रोदाहरणम् – पलसहस्रकृतस्तालो गृहीत इति । निराबाधो नाम निरुपद्रवः । यथा – अयमस्मद्भवनप्रदीपप्रभया स्वभवने (स्वगृहे) व्यवहरतीति । निरर्थकनिष्प्रयोजनौ तु बृहस्पतिना दर्शितौ ।
        स्वल्पापराधः स्वल्पार्थो निरर्थक इति स्मृतः ।
        कार्यबाधाविहीनस्तु विज्ञेयो निष्प्रयोजनः ॥
ऋणादानाद्यष्टादशपदानन्तर्भूतो निरर्थकः ।
वाक्पारुष्यादिभिः साध्यसिद्ध्यनुपयुक्तैः सहितः पक्षो निष्प्रयोजन इत्यर्थः । असाध्यविरुद्धावपि तेनैव दर्शितौ । [८८]
        ममानेन प्रदातव्यं शशशृङ्गकृतं धनुः ।
        असंभाव्यमसाध्यं तु पक्षमाहुर्मनीषिणः ॥
        यस्मिन्नावेदिते पक्षे प्राड्विवाके ‘थ राजनि ।
        पुरराष्ट्रविरुद्धं स्याद्विरुद्धः सो ‘भिधीयते ॥ इति ।
विज्ञानयोगिना तु अन्यथा व्याख्यातम् – “पक्षवदवभासमानाः पक्षलक्षणरहिताः पक्षाभासाः” इति पक्षाभासलक्षणमुक्त्वा –
        अप्रसिद्धं निराबाधं निरर्थं निष्प्रयोजनम् ।
        असाध्यं वा विरुद्धं वा पक्षाभासं विवर्जयेत् ॥
इति विशेषलक्षणान्युक्त्वा तानि व्याख्यातानि । व्याख्याप्रकारस्तु, यदाह विज्ञानयोगी – अप्रसिद्धम् – मदीयं शशविषाणं गृहीत्वा न प्रयच्छतीत्यादि । निराबाधम् – अस्मद्गृहप्रदीपप्रकाशेन अयं स्वगृहे व्यवहरतीत्यादि । इदमुदाहरणमुभयोः समानम् । निरर्थकम् – अभिधेयरहितं कचटतपं गजडदबमित्यादि । निष्प्रयोजनम्यथा – अयं देवदत्तो ‘स्मद्गृहसंनिधौ सस्वरमधीत इत्यादि । एतदुभयोः समानम् । असाध्यम्यथा – अहं देवदत्तेन सभ्रूभङ्गं हसित इत्यादि । विरुद्धं यथा – अहमनेन शप इत्यादि । पुरादिविरुद्धं वा । असाध्यस्योदाहरणं चन्द्रिकाकारेण निरर्थकोदाहरणं कृतम् । स्वल्पार्थो निरर्थकस्मृतेर्न दोषः । अत्राप्रसिद्धोदाहरणमसाध्यस्योदाहरणं कृतम् ।
        ममानेन प्रदातव्यं शशशृङ्गकृतं धनुः ।
इति वचनान्न दोषः । एवं विज्ञानयोगिना लोकप्रसिद्धमपेक्ष्य हेत्वाभासा विवृताः । [८९]
चन्द्रिकाकारेण तु वचनानुरोधेन व्याख्यातमितीयान्भेदः । एतेषामसाध्यादीनां देवदत्तेन सभ्रूभङ्गं हसितमित्यादीनां साधनत्वासंभवादसाध्यत्वम् । अल्पकालत्वान्न साक्षिसंभवः । लिखितं दूरत एव अल्पत्वान्न दिव्यमिति ।
        नारदादिभिस्त्वन्ये भाषादोषा दर्शिताः । ते ‘पि सर्वे पक्षाभासलक्षणलक्षितत्वाद्ग्राह्याः । ग्रन्थविस्तरभयान्न प्रपञ्चिताः । अत एव योगीश्वरेण पक्षलक्षणरहितानां पक्षवदवभासमानानां पक्षाभासत्वं सिद्धमेवेति न पृथक्पक्षाभासा उक्ताः । तथापि दिङ्मात्रमुक्तमित्यवगन्तव्यम् ।
        यत्तु पितामहेनोक्तम्
        अनेकपदसंकीर्णः पूर्वपक्षो न सिध्यति ।
इति, यद्यत्र पदशब्दो वस्तुवाचकः स्यात्तदा न दोषः, मदीयमनेन हिरण्यं वासो रूपकादि चापहृतमित्येवंविधस्यादृष्टत्वात् । यदि च अत्र पदशब्दः स्थानवाची ऋणादानादिपदसंकरे पक्षाभाव इति चेत्, तदपि न, मदीयं रूपकमनेन वृद्ध्या गृहीतं सुवर्णं चास्य हस्ते निक्षिप्तम्मदीयं क्षेत्रमयमपहरति चेत्यादीनां पक्षत्वमिषत एव । किं तु क्रियाभेदात्क्रमेण व्यवहारभेदो न युगपदित्येतावत्,
        बहुप्रतिज्ञं यत्कार्यं व्यवहारेषु निश्चितम् ।
        कामं तदपि गृह्णीयात्राजा तत्वबुभुत्सया ॥
इति कात्यायनस्मरणात्, अनेकपदसंकीर्णः पूर्वपक्षः युगपन्न सिध्यती वचनार्थः । भूमिशब्दः फलकादीनामुपलक्षकः । 
[९०]        प्रतिज्ञादोषनिर्मुक्तं साध्यं सत्कारणान्वितम् ।
        लिखितं लोकसिद्धं च पक्षं पक्षविदो विदुः ॥
लोकसिद्धम् – व्यावहारिकधर्माविरुद्धम्, लोकप्रसिद्दमित्येवंविधार्थस्य प्रतिज्ञादोषनिर्मुक्तमित्यनेनैव गतार्थत्वात् ।


अभियोगचातुर्विध्यम्


अयं पक्षः शङ्काभियोगतथ्यलब्धाभ्यर्थनपुनर्न्यायात्मकत्वेन चतुर्विधः ।
        शोधयेत्पूर्ववादं तु यावन्नोत्तरदर्शनम् ।
        मोहाद्वा यदि शाठ्याद्वा यन्नोक्तं पूर्ववादिना ।
        उत्तरान्तर्गतं वापि तद्ग्राह्यमुभयोरपि ॥
उत्तरान्तर्गतं नाम उत्तरे दीयमाने वादिना प्रोच्यमानमित्यर्थः । बृहस्पतिस्तु विशेषमाह ।
        अभियोक्ताप्रगल्भत्वात्वक्तुं नोत्सहते यदा ।
        तस्य कालः प्रदातव्यः कार्यशक्त्यनुरूपतः ॥ इति ।


अथोत्तरवादः


एवं निश्चिते पूर्वपक्षे उत्तरं दातव्यमित्याह बृहस्पतिः ।
        विनिश्चिते पूर्वपक्षे ग्राह्याग्राह्यविशेषिते ।
        प्रतिज्ञाते स्थिरीभूते लेखयेदुत्तरं ततः ॥


उत्तरलक्षणम्


        पक्षस्य व्यापकं सारमसंदिग्धमनाकुलम् ।
        अव्याख्यागम्यमित्येतदुत्तरं तद्विवो विदुः ॥ इति ।
[९१] अव्याख्यागम्यमित्यत्र प्रसिद्धप्रयोगेण दुःश्लिष्टविभक्तिसमासाध्याहाराभिधानेन वा अदेशभाषाभिधानेन वा । शेषं सुगमम् । संग्रहकारेणापि ।
        अनन्यार्थमभिन्नार्थं न्यायागमसमन्वितम् ।
        अन्यूनानधिकं भ्रष्टमनन्याक्षरसंभवम् ॥
        भाषायामिति पत्रेषु लिखितायामनन्तरम् ।
        प्रत्यर्थिनश्श्रुतार्थस्य कालो ‘यं दातुमुत्तरम् ॥
अनन्यार्थादिलक्षणान्वितं यथा भवति तथा लिखितायां भाषायामित्यर्थः । अयं च कालनियमो गवादिविवादेष्वेव ।
        गोभूहिरण्यस्त्रीस्तेय पारुष्यात्ययिकेषु च ।
        साहसेष्वभिशापे च सद्य एव विवादयेत् ॥
अभिशापो – वधानुशंसनम् । तस्य पारुष्यभेदत्वे ‘प्यादरात्पुनर्वचनम् । याज्ञवल्क्यो ‘प्याह ।
        साहसस्तेयपारुष्यगो’भिशापात्यये स्त्रियाम् ।
        विवादयेत्सद्य एव कालो ‘न्यत्रेच्छया स्मृतः ॥
अन्यत्र ऋणादानादावित्यर्थः ।\
        ऋणोपनिधिनिषेपदानसंभूयकर्मणाम् ।
        समये दायभागे च कालः कार्यः प्रयत्नतः ॥
समयः – समयानपाकर्म ¦ अयमर्थः – सद्यः कृतेषु सद्य एव विवादयेत् । कालातीतेषु कालं दद्यादिति । अत एव पितामहः ।
[९२]        सद्य कृतेषु कार्येषु सद्य एव विवादयेत् ।
        कालातीतेषु वा कालं दद्यात्प्रत्यर्थिनं प्रभुः ॥ इति ।
प्रत्यर्थिपदमर्थिनो ‘प्युपलक्षकम् । यथाह नारदः ।
        मतिर्नोत्सहते यस्य विवादे वक्तुमिच्छतः ।
        तस्य कालः प्रदातव्यो ह्यर्थिप्रत्यर्थिनोरपि ॥
कालपरिमाणमाह स एव ।
        सद्यो  वैकाहपञ्चाहौ त्र्यहं वा गुरुलाघवात् ।
        भवेन्मासं त्रिपक्षं वा सप्ताहं वा ऋणादिषु ॥ इति ।
कात्यायनस्तु विशेषमाह ।
        यावान्यस्मिन्समाचारः पारम्पर्यक्रमागतः ।
        तं प्रतीक्ष्य यथान्यायमुत्तरं दापयेन्नृपः ॥


उत्तरभेदाः तल्लक्षणानि च


इदमुत्तरं मिथ्यासंप्रतिपत्तिप्रत्यवस्कन्दनप्राङ्न्यायरूपेण चतुर्विधम् । मिथ्यालक्षणमाह कात्यायनः ।
        अभियुक्तो ‘भियोगस्य यदि कुर्यादपह्नवम् ।
        मिथ्या तत्तु विजानीयादुत्तरं व्यवहारतः ॥ इति ।
तत्तु मिथ्योत्तरं चतुर्विधम् ।
        मिथ्यैतन्नाभिजानामि तदा तत्र न सन्निधिः ।
        अजातश्चास्मि तत्काल इति मिथ्या चतुर्विधा ॥
संप्रतिपत्त्युत्तरस्य लक्षणमाह स एव ।
        साध्यस्य सत्यवचनं प्रतिपत्तिरुदाहृता । इति । 
[९३] उभयोरुदाहरणम् – रूपकशतं मह्यं धारयतीत्युक्ते सत्यं धारयामीति संप्रतिपत्तिः । नाहं धारयामीति मिथ्या । प्रत्यवस्कन्दनं नाम गृहीतं प्रतिदत्तं प्रतिग्रहेण वा लब्धम् । यथाह नारदः ।
        अर्थिना लिखितो यो ‘र्थः प्रत्यर्थिगदितं तथा ।
        प्रपद्य कारणं ब्रूयात्प्रत्यवस्कन्दनं स्मृतम् ॥ इति ।
प्राङ्न्यायोत्तयं तु यत्राभियुक्त एव ब्रूयात् – अस्मिन्नर्थे ‘हमनेनाभियुक्तः तत्र चायं व्यवहारमार्गेण पराजित इति । यथोक्तं हारीतेन ।
        अस्मिन्नर्थे ममानेन वादः पूर्वमभूत्तदा ।
        जितो ‘यमिति चेद्ब्रूयात्प्राङ्न्यायः स्यात्तदुत्तरम् ॥


उत्तराभासाः


एवमुत्तरलक्षणे स्थिते उत्तरलक्षणरहितानां उत्तरवदवभासमानानां उत्तराभासत्वमर्थसिद्धम् । अतो योगीश्वरादिभिः स्पष्टसिद्धत्वान्नोक्तम् । तथापीतरस्मृतिषु स्पष्टमुदाहरणात्दिङ्मात्रमुदाह्रियते — अप्रसिद्धविरुद्धात्यल्पातिभूरिसंदिग्धासंभाव्या-व्यक्तान्यार्थातिदोषवदव्यापकव्यत्यस्तपदनिगूढार्थाकुलव्याख्यागम्यासारानुत्तर-लक्षणा उत्तराभासाः । लाञ्छानावयवसंस्थानसंख्यासमयानभिज्ञोक्तमदेशभाषयोक्तं चाप्रसिद्धम् ।
        प्रतिदत्तं मया बाल्ये प्रतिदत्तं मया न हि । इति ।
[९४] एवमाकारेण पूर्वापरविरुद्धाभिधानं विरुद्धोत्तरमित्यर्थः । अत्यल्पं पुनरयं पुरा मया याचित इति वक्तव्ये पुरा मयायमित्येतावत्युक्ते तदिति । अतिभूरि – गृहीतमित्येतावन्मात्रेण सत्योत्तरे वक्तव्ये कार्यं तेन कृतं मया तु पुरा गृहीतमित्येतदधिकं भूरि ।
        देयं मयेति वक्तव्ये मया देयमितीदृशम् ।
        संदिग्धमुत्तरं ज्ञेयं व्यवहारे बुधैस्तथा ॥ इति ।
मयादेयमित्यत्राकारश्लेषसंभेदाददेयमित्यवगमात्संदिग्धमेवं विधमिति । अस्माभिर्देयं द्रव्यं अस्मत्प्रपौत्रपौत्रेण दत्तमित्येवंविधमुत्तरमसंभाव्यम् । अव्यक्तं तु सुखेनाभिधातुमशक्यम् । अर्थिनो यदसद्वृत्तकथन एव पर्यवसितं तदन्यार्थम् । अत्युक्त्या रोषवदतिरोषवत् । शतं देयमित्युक्ते द्विशतकमित्यादिकम् ।
        अस्मै दत्तं मया सार्धं सहस्रमिति भाषिते ।
        प्रतिदत्तं तदर्धं यत्तदिहाव्यापकं स्मृतम् ॥
        पूर्ववादी क्रियां यावत्सम्यङ्नैव निवेदयेत् ।
        मया गृहीतं पूर्वं नो तद्व्यस्तपदमुच्यते ॥
पूर्वपक्षनिश्चयादर्वाक्दीयमानं मिथ्येत्याद्युत्तरं व्यस्तपदमित्यर्थः ।
        तत्किं तामरसं कश्चिदगृहीतं न दास्यति ।
        निगूढार्थं तु तज्ज्ञेयमुत्तरं त्र्यवहारतः ॥ इति ।
तामरसशब्दस्य सार्वभौमप्रयोगासिद्धत्वात् । वक्रोक्त्यादिमच्च निगूढार्थमित्यर्थः । अनन्वितानेकपदार्थवदाकुलार्थमिति । यथा ।
        किं तेनैव सदा देयं मया देयं भवेदिति ।
[९५] इत्यादि । व्याख्यागम्यम् – स्वरूपतो दुरवबोधम् । काकदन्तसद्भावोत्तरवन्निष्प्रयोजनमसारवदित्यर्थः । एकस्यां भाषायां वदत्यसत्यं मिथ्येत्याद्यनेकोत्तरमनुत्तरमिति । यथाह नारदः ।
        पक्षैकदेशे यत्सत्यमेकदेशे च कारणम् ।
        मिथ्या चैवैकदेशे च संकरात्तदनुत्तरम् ॥
उत्तराणां सांकर्ये अनुत्तरं नान्यथेति ज्ञापनार्थं संकरादिति हेतुप्रयोगः ।
        न चैकस्मिन्विवादे तु क्रिया स्याद्वादिनोर्द्वयोः ।
        न चात्र सिद्धिरि उभयोः न चैकत्र क्रियाद्वयम् ॥ 
इति कात्यायनोक्तेः । मिथ्याकारणयोः संकरे अर्थिप्रत्यर्थिनोर्द्वयोरपि क्रिया प्राप्नोति ।
        मिथ्या क्रिया पूर्ववादे कारणे प्रतिवादिनि ।
इति स्मरणात् । तदुभयमेकस्मिन्व्यवहारे विरुद्धम् । यथा – रूपकशतं सुवर्णं चानेन गृहीतमित्यभियोगे रूपकशतं न गृहीतं सुवर्णं च गृहीतं प्रतिदत्तं चेति । कारणप्राङ्न्यायसंकरे तु प्रत्यर्थिन एव क्रियाद्वयम् ।
        प्राङ्न्यायप्रत्यवस्कन्दे प्रत्यर्थी निर्दिशेत्क्रियाम् । इति ।
यथा – सुवर्णं प्रतिदत्तं रूपकशते व्यवहारमार्गेण पराजित इति । अत्र प्राङ्न्याये जयपत्रेण वा प्राङ्न्यायदर्शिभिर्भावयितव्यम् । कारणोत्तरे तु साक्षिलेखकादिभिर्भावयितव्यमित्यविरोधः । एवमुत्तरत्रितयसंकरे ‘पि द्रष्टव्यम् । यथानेन सुवर्णं रूपकशतं वस्त्राणि च गृहीतानीत्यभियोगे सत्यं सुवर्णं गृहीतं प्रतिदास्यामि रूपकशतं तु न गृहीतं वस्तुविषये पूर्वन्यायेन [९६] पराजित इति । एवं चतुष्कसंकरे ‘पि । एतेषां चानुत्तरत्वं योगपद्येन तस्य तस्याङ्गस्य तेन तेन विना असिद्धेः क्रमेणोत्तरत्वमेव । एतदुक्तं भवति – यत्र पुनः सर्वथा एकमसंकीर्णमुत्तरं न लभ्यते तत्रागत्या एकैकांशमुत्तरं कृत्वा क्रमेणैकैकप्रतिज्ञाया एकैकमुत्तरं ग्राह्यम् । अन्यथा तत्र निर्णयाभावात् । अत एवोक्तम् “संकरात्तदनुत्तरम्” इति । उक्तविधया संकरे निराकृते स्यादेवोत्तरमित्यभियोगः । यत्र संकरे यस्य प्रभूतार्थविषयत्वं तत्क्रियोपादानेन पूर्वं व्यवहारः प्रवर्तयितव्यः पश्चादल्पविषयोत्तरोपादानेन । यत्र संप्रतिपत्तेरुत्तरान्तरस्य च संकरः तत्र उत्तरान्तरोपादानेन व्यवहारो द्रष्टव्यः । संप्रतिपत्तौ क्रियाया अभावात् । हारीतस्तु ।
        मिथ्योत्तरं कारणं च स्यातामेकत्र चेदुभे ।
        सत्यं चापि सहान्येन तत्र ग्राह्यं किमुत्तरम् ॥
इत्युक्त्वा ।
        यत्प्रभूतार्थविषयं यत्र वा स्यात्क्रियाफलम् ।
        उत्तरं तत्र विज्ञेयमसंकीर्णमतो ‘न्यथा ॥
इत्युक्तम् ।
अतो ‘न्यथा संकीर्णं भवतीति शेषः । अत एव पक्षव्यापकानेकोत्तरविषये नारदः ।
        मिथ्याकारणयोर्वापि ग्राह्यं कारणमुत्तरम् ।
इति कारणस्यानन्यथासिद्धत्वात् । मिथ्यातो गुरुत्वादित्यभिप्रायः । अतश्चोत्तरान्तरसंनिपाते ‘पि गुरुतरं ग्राह्यम् । अस्मिन् [९७] वचने मिथ्याकारणयोः उदाहरणमात्रत्वात् । यत्र पुनः वादिप्रतिवादिनां त्रैवर्णिकत्वं तत्र वर्णानुक्रमेण गौरवापेक्षया व्यवहारो निर्णेतव्यः । तथा च हारीतः ।
        वर्णिनां संकरो यत्र ब्राह्मणादिक्रमेण तु ।
        व्यवहारस्तु निर्णेयो गौरवापेक्षया भवेत् ॥ इति ।
गौरवापेक्षया ब्राह्मणादिक्रमेण, ब्राह्मणक्षत्रिययोर्विवादे ब्राह्मणस्याल्पतरं साध्यम्, क्षत्रियस्य बहुतरम्, तथापि वर्णगौरवापेक्षया अल्पीयःसाध्यमेव ग्राह्यमिति वचनार्थः । यत्र पुनः संकरोत्तरे तुल्यबलतया न पूर्वोक्तक्रमहेतुरस्ति तत्राप्यैच्छिकक्रमेणोत्तरं ग्राह्यम्, निर्णयस्यावश्यकत्वात् । तथा हि – प्राङ्न्यायसंकरे तदुभयनिर्णायकजयपत्रादिलिखितसाक्ष्यादिसंभवे व्यवहारनिर्णये प्रत्यर्थिनान्यतरपक्षमवलम्ब्य स्थातव्यम्, नोभयमिति यथारुचि शब्दस्यार्थः । एवं चन्द्रिकायामपि प्रत्यवस्कन्दप्राङ्न्यायसंकरे प्रत्यर्थिना यथारुचि स्थीयतामित्यत्र यथारुचि शब्दार्थो ‘नुसन्धेयः । नन्वेवं संप्रतिपत्त्युत्तरस्य पक्षोपमर्दकत्वाभावादनुत्तरत्वमिति चेत्, मैवम्, संप्रतिपत्तेरपि साध्यत्वेन उपदिष्टस्य पक्षस्य सिद्धत्वेन उपन्याससाध्यत्वनिराकरणादेवोत्तरत्वमिति । ननु कारणमिथ्योत्तरे तु पूर्वोक्तन्यायप्रसरः । “इयं गौर्मदीया अमुकस्मिन्काले नष्टा अस्य गृहे दृष्टा” इति शृङ्गग्राहिकया वदति । अन्यस्तु “मिथ्यैततेतत्प्रदर्शितकालात्पूर्वमेव स्थिता मद्गृहे जाता च” इति वदति । इदं तावत्पक्षनिराकरणसमर्थत्वान्नानुत्तरम् । नापि मिथ्यैव, कारनोपन्यासात् । नापि कारणम्, एकदेशस्याभ्युपगमाभावात् । [९८] तस्मादेतत्सकारणमिथ्योत्तरम् । अत्र प्रतिवादिनः क्रिया “कारणे प्रतिवादिनः” इति वचनात् । ननु, “मिथ्याक्रिया पूर्ववादे” इति पूर्ववादिनः कस्मात्क्रिया न भवति । तस्य च शुद्धस्याविषयत्वात् । नन्वेवम् “कारणे प्रतिवादिनि” इति वचनं शुद्धकारणविषयं कस्मान्न भवतीति चेत्, मैवम्सर्वस्यापि कारणोत्तरस्य मिथ्यासहचरितरूपत्वात् । शुद्धकारणस्योत्तरस्याभावात् । प्रसिद्धकारणोत्तरे प्रतिज्ञातार्थे एकदेशस्याभ्युपगमेन एकदेशस्य मिथ्यात्वम् । यथा “सत्यं रूपकशतं गृहीतं न धारयामि दत्तत्वात्” इत्येकदेशस्याभ्युपगमो ‘स्ति, प्रकृतोदाहरणे तु प्रतिज्ञार्थस्यैकदेशस्याभ्युपगमो नास्तीति शेषः । एवं निरूपितमुत्तरं प्रतिवादिना स्वत एव देयम् ।
        तत्राभियोगानुगतमुत्तरं प्रतिवादिना ।
        निष्कृष्यार्थं प्रदेयं स्यात्दोषसंज्ञाविवर्जितम् ॥
इति स्मृतेः । यदा पुनः स्वयमेव ददाति उत्तरप्रदानकालश्चातिक्रान्तः, तदा –
        पूर्वपक्षे यथार्थं तु न दद्यादुत्तरं यदा ।
        प्रत्यर्थी दापनीयः स्यात्सामादिभिरुपक्रमैः ॥ इति ।
दापनीयो नृपेणेति शेषः ।
        यथार्थमुत्तरं दद्यातथ तद्दापयेन्नृपः ।
इति स्मृतेः । सामादिसप्तोपायाः प्रकरणादावेवोक्ताः । एतैरप्युपायैरसाध्यं प्रत्याह हारीरः ।
[९९]        उपायैश्चोद्यमानैस्तु न दद्यादुत्तरं तु यः ।
        अतिक्रान्ते सप्तरात्रे जितो ‘सौ दातुमर्हति ॥


इति उत्तरस्वरूपनिरूपणम्


        अथ प्रतिज्ञोत्तरनिरूपणानन्तरं प्रमाणनिरूपणप्रकारो निरूप्यते -
        एवमुत्तरपत्रे निवेशिते साध्यसिद्धेः साधनायत्तत्वात्साधननिर्देशं कः कुर्यादित्यपेक्षायां याज्ञवल्क्यः ।
        ततो ‘र्थी लेखयेत्सद्यः प्रतिज्ञातार्थसाधनम् ॥
ततः – उत्तरानन्त्रमर्थी साध्यवान्, सद्यः अनन्तरमेव लेखयेत् । प्रतिज्ञतार्थः – साध्यः साध्यते अनेनेति साधनम् – प्रमाणम् । प्रतिज्ञातार्थसाधनमर्थी लेखयेदित्यनेन प्राङ्न्यायस्यैव साध्यत्वात्कारणवाद्येव अर्थीति स एव लेखयेत् । मिथ्योत्तरे पूर्ववाद्येवार्थी स एव साधनं निर्दिशेदित्युक्तमित्यभिप्रायः । अर्थिग्रहणेन संप्रतिपत्त्युत्तरे तु साध्याभावेन भाषोत्तरवादिनोः द्वयोरप्यर्थित्वाभावात्साधननिर्देश एव नास्तीति तावतैव व्यवहारः परिसमाप्त इति गम्यते । अत एव हारीतः ।
        प्राङ्न्यायकारणोक्तौ तु प्रत्यर्थी निर्दिशेत्क्रियाम् ।
        मिथ्योक्तौ पूर्ववादी तु प्रतिपत्तौ न सा भवेत् ॥ इति ।
इति प्रतिपत्तिः । अत्र विशेषमाह कात्यायनः ।
        उभयोर्लिखिते वाक्ये प्रारब्धे कार्यनिर्णये ।
        अयुक्तं तत्र यो ब्रूयात्तस्मादर्थात्सहायतः ॥ 
[१००] इति । अनेनैव हि वचनेन मन्युकृतविवादेषु प्रमादाभिधाने प्रकृतादप्यर्थाद्धीयत इति गम्यते । यथाहमनेन शिरसि पादेन ताडित इत्यावेदनसमये अभिधाय भाषाकाले हस्तेन वा पादेन वा ताडित इति वदन्न केवलं दण्ड्यः, अपि तु पराजित एव । अस्मिन्नर्थे ‘र्थिनः प्रत्यर्थिनश्च प्रमादपरिहारार्थ एवोपदेशो याज्ञवल्क्येन कृतः ।
        अभियोगमनिस्तीर्य नैनं प्रत्यभियोजयेत् । इति ।
अभियुज्यत इत्यभियोगो ‘पराधः । तमभियोगमनिस्तीर्य – अपरिहृत्य एनमभियोक्तारं न प्रत्यभियोजयेत् – अपराधेन न संयोजयेत् । यद्यपीदं प्रत्यवस्कन्दनरूपं प्रत्यभियोगः, तथापि स्वाभियोगोपमर्दनरूपत्वान्न निषेधनिषयः । इदं प्रत्यर्थिनमधिकृत्योक्तम् (?), अर्थिनं प्रत्याह स एव ।
        अभियुक्तं च नान्येन नोक्तं विप्रकृतं नयेत् । इति ।
अन्येन अभियुक्तम् – अनिस्तीर्णाभियोगमन्यो ‘र्थी नाभियोजयेत् । किं च आवदेनसमये यदुक्तं तद्विप्रकृतं विरुद्धस्वभावं न नयेत् । एतदुक्तं भवति – यद्वस्तु येन रूपेण वेदनसमये निवेदितं तद्वस्तु भाषाकाले तथैव लेखनीयम् । नान्यथेति ।
        ननु
        प्रत्यर्थिनि ‘ग्रतो लेख्यं यदावेदितमर्थिना ।
इत्यत्रेदमुक्तम्, किमर्थं पुनरुच्यते “नोक्तं विप्रकृतं नयेत्” [१०१] इति; उच्यते, “यथावेदितमर्थिना” इत्यनेन आवेदनसमये यद्वस्तु निवेदितं तदेव भाषासमये ‘पि लेखनीयम् । एतस्मिन्पदे वस्त्वन्तरं नेत्युक्तम् । यथा अनेन रूपकशतं वृद्ध्या गृहीतमित्यावेदनसमये प्रतिपाद्य प्रत्यर्थिसंनिधौ भाषासमये वस्तुशतं वृद्ध्या गृहीतमिति न वक्तव्यम् । तथा सति पदान्तरागमने ‘पि वस्त्वन्तरगमनाद्धीनवादी दण्ड्यः स्यादिति । यत्र तु रूपकशतं वृद्ध्या गृहीत्वा अयं न प्रयच्छतीत्यावेदनकाले ‘भिधाय भाषाकाले रूपकशतं बलादपहृतवानिति वदति, तदा साहसादिपदान्तरगमकम् “नोक्तं विप्रकृतं नयेत्” इत्यनेनोक्तमिति पौनरुक्त्यम् । एतदेव स्पष्टीकृतं नारदेन ।
        पूर्ववादं परित्यज्य यो ‘न्यमालम्बते पुनः ।
        पदसंक्रमणात्ज्ञेयो हीनवादी स वै नरः ॥ इति ।
अत्रापवादमाह स एव ।
        कुर्यात्प्रत्यभियोगं तु कलहे साहसेषु च ॥ इति ।
प्रत्यपराधसंभव इति शेषः । कलहे पारुष्यद्वय इत्यर्थः ।


पञ्चविधा हीनवादिनः


नारदस्तु हीनवादित्वं पञ्चधेत्याह ।
        अन्यवादी क्रियाद्वेषी नोपस्थाता निरुत्तरः ।
        आहूतव्यपवायी च हीनः पञ्चविधः स्मृतः ॥ इति ।
अन्यवादी – अन्यथावादी, तथा हीनस्य लक्षणमाह ।
        पूर्ववादं परित्यज्य यो ‘न्यमालम्बते पुनः ।
        पदसंक्रमणाङ्ज्ञेयो हीनवादी स वै नरः ॥
[१०२] इति । पदसंक्रमणम् – र्णादानादिपदान्यतमं पदं विहाय अन्यतमपदस्वीकारपूर्वमावेदनम् । तथा च कात्यायनः ।
        श्रावियित्वा तदा कार्यं त्यजेदन्यद्वदेदसौ ।
        अन्यप्रक्षाश्रयस्तेन कृतो वादी स हीयते ॥
        समयाभिहितं कार्यमभियुज्य परं वदेत् ।
        विब्रुवंश्च भवेदेवं हीनं तमपि निर्दिशेत् ॥
        लेखयित्वा तु यो वाक्यं न्यूनं वाप्यधिकं पुनः ।
        वदेद्वादी स हीयेत नाभियोगं तु सो ‘र्हति ॥
अभियोगः – पूर्वपक्षः तं कर्तुं नार्हतीत्यर्थः ।
क्रियाद्वेषितया हीनस्य लक्षणमाह ¦
        सभ्याश्च साक्षिणश्चैव क्रिया ज्ञेया मनीषिभिः ।
        तां क्रियां द्वेष्टि यो मोहात्क्रियद्वेषी स उच्यते ॥ इति ।
अनुपस्थातृलक्षणमाह ।
        आह्वानादनुपस्थानात्सद्य एव प्रहीयते ॥ इति ।
आह्वानानन्तरमनागमने तदानीमेव हीनो भवतीत्यर्थः । निरुत्तरतया हीनं निरूपयति ।
        ब्रूहीत्युक्तो हि न ब्रूयात्सद्यो बन्धनमर्हति ।
        द्वितीये ‘हनि दुर्बुद्धेर्विद्यात्तस्य पराजयम् ॥
पराजयो – हीनता । आहूतव्यपवायी तु अभियोगपरिहारार्थमाह्वानं बुध्वा प्रच्छन्नचारी । अतैषां तु उत्तरोत्तरस्य हीनतागुरुत्वज्ञापनार्थं हीनः पञ्चविधः स्मृत इत्युक्तम् । न पुनः पञ्चविध एव हीन इत्यवधारणार्थम्, विधान्तराणामपि स्मरणात् ॥ [१०३]


हीनवादिनां पञ्चानां क्रमेण दण्डः


हीनतायास्तु गुरुत्वज्ञापनं दण्डभूयस्त्वज्ञापनार्थम् । उक्तं च कात्यायनेन ।
        अन्यवादी पणान्पञ्च क्रियाद्वेषी पणान्दश ।
        नोपस्थाता दश द्वौ च षोडशैव निरुत्तरः ॥
        आहूतव्यपवायी तु पणान्ग्राह्यस्तु विंशतिम् ।
प्रकारान्तरेण हीनस्तेनैव दर्शितः ।
        श्रावितव्यवहाराणामेकं यत्र प्रभेदयेत् ।
        वादिनं लोभयेच्चैव हीनं तमपि निर्दिशेत् ॥
        भयं करोति भेदं वा भीषणं वा निरोधनम् ।
        एतानि वादिनो ‘र्थस्य व्यवहारे स हीयते ॥
अर्थव्यवहारे भयादीनि समस्तान्यसमस्तानि वा येन वादिना कृतानि महीयत इत्यर्थः, भीषणम् – मुखान्तरेण भयोत्पादनं इति न पौनरुक्त्यम् ॥


त्रिपक्षानन्तरं हीनवादिनः पराजयः


अत्र नारदो विशेषमाह ।
        प्रपलायन्त्रिपक्षेण मौनकृत्सप्तभिर्दिनैः ।
        साक्षिभिन्नस्तत्क्षणेन प्रतिपन्नश्च हीयते ॥ इति ।
साक्षिभेदे विशेषमाह स एव ।
        साक्षिणस्तु समुद्दिश्य यस्तु तान्न विवादयेत् ।
        त्रिंशद्रात्रात्त्रिपक्षाद्वा तस्य हानिः प्रजायते ॥ [१०४]
कामत इति शेषः । अकामतस्तु,
        आचारकरणे दिव्ये कृत्वोपस्थाननिर्णयम् ।
        नोपस्थितो यदा कश्चित्छलं तत्र न कारयेत् ॥
आचारकरणम् – व्यवहारनिर्णयः । तत्रापि विशेषो दर्शितः ।
        हीनो ‘न्यवाक्येन बुधः तस्योद्धारं विदुर्बुधाः ।
        स्ववाक्यभिन्नो यस्तु स्यात्तस्योद्धारो न विद्यते ॥
मनुरपि ।
        आकारैरिङ्गितैर्गत्या चेष्टया भाषणेन च ।
        नेत्रवक्त्रविकारैश्च गृह्यते ‘न्तर्गतं मनः ॥
दुष्टमिति शेषः ।


सन्धिप्रकारः 


बृहस्पतिस्तु सन्धिप्रकारमाह ।
        पूर्वोत्तरे तु लिखिते प्रकृते कार्यनिर्णये ।
        द्वयोः सन्तप्तयोः सन्धिः स्यादयःपिण्डयोरिव ॥
        साक्षिसभ्यविकल्पस्तु भवेत्तत्रोभयोरपि ।
        डोलायमानयोः सन्धिं प्रकुर्यातां विचक्षणौ ॥
        प्रमाणसंमतो यत्र भेदश्शास्त्रचरित्रयोः ।
        तत्र राजाज्ञया सन्धिरुभयोरपि शस्यते ॥ इति ।
एकस्य वादिन एकान्ते पराजयादर्वाक्सन्धिं प्रकुर्यातां तौ विचक्षणावित्यर्थः ।


उभयोः सन्ध्यनङ्गीकारे सभ्यकृत्यम्


उभयोः सन्ध्यनङ्गीकारे सभ्यकृत्यमाह बृहस्पतिः ।
[१०५]        शोधिते लिखिते सम्यगिति निर्दोष उत्तरे ।
        प्रत्यर्थिनो ‘र्थिनो वापि क्रिया कारणमिष्यते ॥
प्रत्यर्थिनो ‘र्थिनो वापि साध्यसिद्धये प्रमाणलेखनं कुर्यादित्यर्थः । एतदेव चन्द्रिकाकारादयः प्रत्याकलनमित्याहुः । किं तत्प्रमाणमित्यपेक्षिते याज्ञवल्क्य आह ।
        प्रमाणं लिखितं भुक्तिः साक्षिणश्चेति कीर्तितम् ।
        एषामन्यतमाभावे दिव्यान्यतममुच्यते ॥ इति ।
नारदो ‘पि ।


लौकिकदिव्यप्रमाणानि


        क्रिया तु द्विविधा प्रोक्ता मानुषी दैविकी तथा ।
        मानुषी लेख्य्साक्षिभ्यां धटादिर्दैविकी स्मृता ॥
लेख्यसाक्षिग्रहणं भुक्तेरप्युपलक्षणम् । तस्या अपि मानुषसंबन्धित्वाविशेषात् । धटादयो बृहस्पतिना दर्शिताः ।
        धटो ‘ग्निरुदकं चैव विषं कोशश्च पञ्चमः ।
        षष्टं च तण्डुलाः प्रोक्तं सप्तमं तप्तमाषकम् ॥
        अष्टमं फालमित्युक्तं नवमं धर्मजं भवेत् ।
        दिव्यान्येतानि सर्वाणि निर्दिष्टानि स्वयम्भुवा ॥
शपथास्तु तेनैव दर्शिता ।
        सत्यं वाहनशस्त्राणि गोबीजकनकानि च ।
        देवता पितृपादाश्च दत्तानि सुकृतानि च ॥
चशब्दादन्येषामपि पुत्रशिरःस्पर्शनादीनां संग्रहः ।
[१०६]
शपथभेदाः


        सप्तर्षयस्तथेन्द्राद्याः पुष्करार्थे तपोधनाः ।
        शेपुः शपथमव्यग्राः परस्परविशुद्धये ॥ इति ।
यद्यपि अशपथानामपि दिव्यशब्दवाच्यत्वमस्ति ।
        यस्माद्देवैः प्रयुक्तानि पुष्करार्थे मनीषिभिः ।
        परस्परविशुद्ध्यर्थं तस्माद्द्वियानि नामतः ॥ इति ।
तथापि गुरुषु दिव्यशब्दः लघुषु शपथ इति केचित्, तन्न –
        दिवाकृते कार्यविधौ ग्रामेषु नगरेषु च ।
        संभवे साक्षिणां चैव दैवी न भवति क्रिया ॥
        अशेषमानुषाभावे दिव्येनैव विनिर्णयः ।
        संभवे साक्षिणां प्राज्ञो दैविकीं तु विवर्जयेत् ॥
इति वचनेषु दिव्यशपथयोरेकवाक्यतयोपादनात्, तथैव लोकप्रसिद्देश्च, किं तु –
        अर्थानुरूपाः शपथाः स्मृताः सत्यधटादयः ।
        साक्षी यत्र न विद्येत विवादे वदतां नृणाम् ॥
        तदा दिव्यैः परीक्षेत शपथैश्च पृथग्विधैः ॥
इति दिव्यशपथयोर्भेदग्रहणं तयोर्न भेदकथनाय, अपि तु शपथो लघुषु प्रायिक इति दर्शयितुमित्यवगन्तव्यम् । कात्यायनादयस्तु –
        यद्येकदेशं व्याप्तापि क्रिया विद्येत मानुषी ।
        सा ग्राह्या न तु पूर्णापि दैविकी वदतां नृणाम् ॥ [१०७]
एकदेशे मानुषसंभवे एकदेशविभावितन्यायेन विशेषणांशसिद्धिः । यद्वा अल्पशपथेनापि कार्येत्यभिप्रायः ।
        यद्येको मानुषीं ब्रूयादन्यो ब्रूयात्तु दैविकीम् ।
        मानुषीं तत्र गृह्णीयात्न तु दैवीं क्रियां नृपः ॥
        स्वल्पापि मानुषी यत्र दैवीं तत्र न कल्पयेत् ॥ इति ।
अतः सर्वथा मानुषासंभवे दिव्यमित्युत्सर्गः । क्वचिदस्यापवादमाह स एव ।
        प्रक्रान्ते साहसे वादे पारुष्ये दण्डवाचिके ।
        बलोद्भवेषु कार्येषु साक्षिणो दिव्यमेव वा ॥
ऋणादानादिषु विशेषमाह स एव ।
        ऋणे लेख्यं साक्षिणो वा युक्तिलेशादयो ‘पि वा ।
        दैविकी च क्रिया प्रोक्ता प्रजानां हितकाम्यया ॥
        प्रमाणैर्हेतुना वापि दिव्येनैव तु निश्चयः ।
        सर्वेष्वर्थविवादेषु सदा कुर्यान्नराधिपः ॥
        लिखितं साक्षिणो भुक्तिः प्रमाणं त्रिविधं स्मृतम् ।
        अनुमानं विदुर्हेतुं तर्कं चैव मनीषिणः ॥ इति ।
एवं दृष्टप्रमाणेनासिद्धौ अदृष्टप्रमाणमाश्रयणीयम्, नान्यथेति तात्पर्यार्थः । क्वचिदपवादमाह बृहस्पतिः ।
        प्रथमे वा तृतीये वा प्रमाणं दैवमानुषम् ।
        उत्तरे स्याच्चतुर्थे तु स साक्षिजयपत्रकम् ॥
मिथ्यासंप्रतिपत्त्यवस्कन्दनप्राङ्न्यायरूपचतुर्विधोत्तरेषु प्रथमे मिथ्योत्तरे तृतीये कारणोत्तरे दैविकी मानुषी च क्रिया [१०८] कार्या, चतुर्थे प्राङ्न्यायोत्तरे साक्षिजयपत्रयोरन्यतरावलम्बनेनैव निर्णयः, तत्र दिव्यावतार इत्यक्षरार्थः । संप्रतिपत्तौ भाषायामुत्तरे च साध्यार्थाभावात्द्विपाद्व्यवहारो ‘यम् ।


द्विपाद्व्यवहारणिर्णयः


तथा च कात्यायनः ॥
        मिथ्योक्तौ स चतुष्पात्तु प्रत्यवस्कन्दने तथा ।
        प्राङ्न्याये च स विज्ञेयो द्विपात्संप्रतिपत्तिषु ॥
येन संप्रतिपत्तौ क्रियानिर्देशाद्यभावातुत्तरान्त एव व्यवहारः समाप्यते । एवं च मिथ्याकारणयोर्मानुषी दैविकी वा, प्राङ्न्याये तु मानुष्येव, सत्ये तु न कदाचिदिति तात्पर्यार्थः ।


क्वचित्साक्षिषि सत्स्वपि अवश्यं दिव्यनियमः


क्वचिद्दिव्यनियममाह ।
        महाशापाभिशप्तेषु निक्षेपहरणे तथा ।
        दिव्यैः कार्यं परीक्षेत राजा सत्स्वपि साक्षिषु ॥
कात्यायनो ‘पि ।
        प्राणान्तिकविवादे च विद्यमानेषु साक्षिषु ।
        दिव्यमालम्बते वादी न पृच्छेत्तत्र साक्षिणः ॥
बृहस्पतिरपि ।
        लिखिते साक्षिवादे च संदेहो जायते यदा ।
        अनुमाने च संभ्रान्ते तत्र दैवं विशोधनम् ॥ [१०९]
एतच्च वाक्पारुष्यादिव्यतिरिक्तविषयम् ।
        वाक्पारुष्ये महीवादे निषिद्धा दैविकी क्रिया । इति ।
तत्र तान्न कल्पयेदित्यभिप्रायः ।
        वाक्पारुष्ये च भूमौ च दिव्यं न परिकल्पयेत् ।
इति स्मरणात्, इदं तु वाक्पारुष्ये ‘ल्पे, महति वाक्पारुष्ये दिव्यविधानात् । भूमाविति स्थावरोपलक्षणम् । अत एव पितामहः ।


स्थावरविवादे दिव्याभावः


        स्थावरेषु विवादेषु दिव्यानि परिवर्जयेत् ।
        साक्षिभिर्लिखितेनाथ भुक्त्या चैनं प्रसाधयेत् ॥
एतद्वचनं विज्ञानयोगिना पराजयविषये अवष्टम्भविषयमित्युक्तम् । अन्यथा व्यवहारोच्छेदप्रसङ्गादिति । चद्रिकाकारादिभिस्तु मानुषासंभवे हेतुना निर्णयः, तदसंभवे राजाज्ञयेति मन्तव्यमिति । एतच्च धर्मस्थानविहीनेषु विवादेषु राजाज्ञारूपप्रमाणनिरूपणासंभवाद्धेयम् (ध्येयम्?) । न च राजाज्ञाप्रमाणस्य निरवकाशत्वमिति वाच्यम् । “उत्तरः पूर्वबाधकः” इति तद्व्याख्यानावसरे पूर्वमेव प्रपञ्चितत्वात् । अत एव विज्ञानेश्वरमतमेव सम्यक् । व्यासो ‘पि ।
        न मयैतत्कृतं लेख्यं कूटमन्येन कारितम् ।
        अधरीकृत्य तत्पत्रमर्थे दिव्येन निर्णयः ॥
        पूगश्रेणिगणादीनां या स्थितिः परिकीर्तिता ।
        तस्यास्तु साधनं लेख्यं न दिव्यं न च साक्षिणः ॥ इति । [११०]
दिव्यनिषेधो लेख्यस्य गुरुत्वकथनार्थः ।
        द्वारमार्गक्रियाभोगजलवाहादिके तथा ।
        भुक्तिरेव तु गुर्वी स्यात्न लेख्यं न च साक्षिणः ॥
        दत्तादत्ते च भृत्यानां स्वामिनां निर्णये सति ।
        विक्रयादानसंबन्धे क्रीत्वा धनमयच्छति ॥


द्यूतसमाह्व्ये लेख्यदिव्ययोरनवकाशः


        द्यूते समाह्वये चैव विवादे सम्पस्थिते ।
        साक्षिणः साधकं प्रोक्तं न दिव्यं न च लेख्यकम् ॥
अत्रापि साक्षिण एव गरीयांस इत्यभिप्रायः । एवमुक्तप्रमाणव्यवस्था परीक्षकैः कल्पनीया । यताह नारदः ।
        पूर्ववादे ‘भिलिखिते यथाक्षरमशेषतः ।
        अर्थी तृतीयपादे तु क्रियायाः प्रतिपादयेत् ॥
पूर्ववादो – भाषा, अभिलिखितम् – पूर्वपक्षाभिभावकतया लिखितम् – उत्तरमिति यावत् । क्रियाप्रमाणं तृतीयपादः । प्रत्याकलिताख्यः भाषोत्तरप्रत्याकलिताख्यपादत्रये सति स्वकार्थमर्थी प्रमाणेन साधयेदित्यर्थः । 
[१११]
क्रियास्वरूपभेदौ


क्रियायाः भेदमाह व्यासः ।
        कार्यं तु साध्यमित्युक्तं साधनं तु क्रियोच्यते ।
        द्विविधा सा पुनर्ज्ञेया मानुषी दैविकी तथा ॥
बृहस्पतिस्तु ।
        द्विप्रकारा क्रिया प्रोक्ता मानुषी दैविकी तथा ।
        एकैकानेकधा भिन्ना मुनिभिस्तत्ववेदिभिः ॥
कात्यायनो ‘पि ।
        पञ्चप्रकारं दैवं स्यात्मानुषं त्रिविधं स्मृतम् ॥ इति ।
तत्र पञ्चप्रकारमिति न नियम्यते । तण्डुलतप्तमाषादिविधानान्तरस्यापि स्मृत्यन्तरे दर्शनात्, त्रिविधमिति तु नियमार्थम्, स्मृत्यन्तरविरोधात्,
        लिखितं साक्षिणो भुक्तिः प्रमाणं त्रिविधं स्मृतम् । 
इति नारदोक्तेः,
        लिखितं साक्षिनश्चात्र द्वौ विधी परिकीर्तितौ ।
इत्युक्तम् । लिखितसाक्षिणोः भुक्तितो गरीयस्त्वाभिप्रायं वेदितव्यम् ।


लेख्यनिरूपणम्


लिखितस्य द्वैविध्यमाह संग्रहकारः ।
        राजकीयं जानपदं लिखितं द्विविधं स्मृतम् ।


राजकीयं पञ्चविधम्


राजकीयं शासनजयपत्राज्ञापत्रप्रसादलेख्यभेदात्पञ्चविधम् । शासनं नाम यत्र भूम्यादिकं निबन्धं वा दत्वा [११२] ताम्रपट्टे पटे वा स्थानवंशासिसंयुक्तं धरणीवराहप्रतिपादकवचनाशीर्वादपूर्वकमात्मपितृपितामहप्रपितामहादीनां शौर्यादिवर्णनद्वारा आत्मानमभिलेख्य प्रतिग्रहपरिमाणादिकं लिखित्वा समामासपक्षाहःसंप्रदानग्रामादि लिखित्वा आगमिनृपबोधनार्थं “दातुः पालयितुः स्वर्गं हन्तुर्नरकमेव वा” ।
        षष्ठिर्वर्षसहस्राणि दानच्छेदफलं लिखेत् ।
        सामान्यो ‘यं धर्मसेतुर्नराणाम्
इत्यादि लेखनीयम् । ततो राजा स्वहस्तसङ्केतं लिखेत्, तद्राजशासनमिति । तच्च प्रतिग्रहीत्रे ‘र्पणीयम् । तस्योपयोगित्वात् । तदपि शासनदानं न दानसिद्ध्यर्थम्, तस्य प्रतिग्रहेणैव सिद्धेः । किं तु दत्तस्य स्थैर्यकरणार्थम् । स्थिरत्वे अक्षयफलश्रुतेः ।
        जयपत्रिका नाम –
        यद्वृत्तं व्यवहारे तु पूर्वपक्षोत्तरादिकम् ।
        क्रियावधारणोपेतं जयपत्रे ‘खिलं लिखेत् ॥
आदिशब्देन साक्षिवचनसभ्यप्राड्विवाककुलानां शास्त्रस्य मतं स्वहस्तेनान्यहस्तेन वा लिखेदिति तज्जयपत्रम् । अन्यदपि जयपत्रं बृहस्पतिराह ।
        अन्यविद्यादिहीनेभ्यः उत्तरेषां प्रदीयते ।
        व्यकानुवादसंसिद्धं तच्च स्याज्जयपत्रिकम् ॥
उत्तरेषामहीनवाद्यादीनाम्, यथाह वृद्धवसिष्ठः ।
        प्राड्विवाकादिहस्ताङ्कं मुद्रितं राजमुद्रया ।
        सिद्धे ‘र्थे वादिने दद्यात्जयिने जयपत्रिकाम् ॥ इति 
[११३]
आज्ञापत्रिका


आज्ञापत्रं तु ।
        सामन्तेष्वथ भृत्येषु राष्ट्रपालादिकेषु वा ।
        कार्यमादिश्यते येन तदाज्ञापत्रमुच्यते ॥
प्रज्ञापत्रं तु ।
        ऋत्विक्पुरोहिताचार्यमान्येष्वभ्यर्हितेषु तु ।
        कार्यं निवेद्यते येन पत्रं प्रज्ञापनात्मकम् ॥


प्रसादपत्रम्


प्रसादलेख्यं तु ।
        देशादिकं यस्य राजा लिखितेन प्रयच्छति ।
        सेनाशौर्यादिना तुष्टः प्रसादलिखितं हि तत् ॥ इति ।
जानपदस्य लक्षणमाह व्यासः ।
        लिखेज्जानपदं लेख्यं प्रसिद्धं स्थानलेखकः ।
        राजवंशक्रमयुतं वर्षमासार्ध्वासरैः ॥
        पितृपूर्वं नामजातिधनिकर्णिकयोर्लिखेत् ।
        द्रव्यभेदं प्रमाणं च पृथ्वीं चोभयसंमताम् ॥
चशब्देन साक्षिदेशाचारादि गृह्यते, अत एव नारदः ।
        लेख्यं तु साक्षिमत्कार्यमविलुप्तक्रमाक्षरम् ।
        देशाचारक्रमयुतं समग्रं सर्ववस्तुषु ॥ इति ।
याज्ञवल्क्यस्तु विशेषमाह ।
        समाप्ते ‘र्थे नाम स्वहस्तेन निवेशयेत् ।
        मतं मे ‘मुकपुत्रस्य यदत्रोपरि लेखितम् ॥ [११४]
व्यासो ‘पि ।
        साक्षिणस्तु स्वहस्तेन पितृनामपूर्वकं लिखेयुः । इति ।
ते च गुणैश्च संख्यया समा एव, न विषमाः । संख्यासाम्यमदृष्टार्थं प्राबल्यार्थं वा । गुणसाम्यं दृष्टार्थम् । साक्षिण इति बहुवचनं गुरुकार्यलेख्यविषयम् ।
        उत्तमर्णाधमर्णौ च साक्षिणौ लेखकस्तथा ।
        समवायेन चैकेषां लेख्यं कुर्वीत नान्यथा ॥ 
इति हारीतेन लेख्यमात्रे साक्षिनाविति द्वित्वोक्तेः । अतश्च उत्तमर्णाधमर्णसाक्षिलेखक-लेखनीयरूपपञ्चविधगमकारूढत्वात्तदभेदात्पत्रस्य लेख्यं पञ्चारूढमिति लौकिकप्रसिद्धिः । ननु “पत्रं हि लिपिसंयुक्तमुच्यते” इत्यस्य लिपेर्लेखनीयार्थनिरूपकतया तदभेदात्पत्रस्य तदारूढत्वोक्तिः पञ्चसंख्योक्तिश्चायुक्तेति चेत्, मैवम्, यथा लेख्यस्य लेखकनिरूपकतया तदभेदे ‘पि तद्गतविशेषाकारस्वीकारेण लेखकारूढत्वोक्तिरविरुद्धा तथैवात्रेति । तद्यपि स्वहस्तलेख्ये लेखकाभावात्पञ्चारूढत्वं नास्ति, तथापि तस्मिन्नवस्थाद्वयविवक्षयावस्थितं गमकत्वमवलम्ब्य तदुक्तिर्न विरुद्धा । न च वाच्यम् – स्वहस्तलेख्यसाक्ष्यभावपक्षे पञ्चारूढत्वं गौणमिति, साक्षिकृत्यं स्वकृतलिपावेव तिष्ठति । स्वस्यैव साक्षित्वाङ्गीकारात् । केचित्त्वन्यकृतलेख्ये पञ्चारूढत्वं पत्रस्येत्याहुः । चन्द्रिकाकारादयस्तु अन्यकृतलेख्यस्य उत्तमर्णाधमर्णसाक्षिद्वयलेखकरूपपञ्चपुरुषारूधत्वात्पञ्चारूढं पत्रमिति लोकव्यवहारः, साक्षिसंख्याधिक्ये त्वयं व्यवहारो गौण इति मन्तव्य इत्याहुः । तस्मिन्मते पञ्चशब्दः पुरुषमात्रपरो न तु [११५] गमकपरः । अत्र पत्रस्य पञ्चारूढत्वे पुरुषमात्रं न निमित्तम्, अपि तु तद्गतगमकत्वम्, अतश्चेतरप्रमाणापेक्षया पत्रस्य प्राबल्यसिद्धिः । किं च साक्षिसंख्याधिक्ये त्वयं व्यवहारो गौण इत्यसमञ्जसम् । षडादिसंख्याविशिष्टसाक्षिमत्पत्रस्थले ‘पि शते पञ्चाशन्न्यायेन मुख्यतायां गौणत्वाङ्गीकारोक्तेरयुक्तत्वात् । केचित्तु तन्मतानुवर्तिन एवं तत्परिहारमाहुः: एको ‘प्युभयसंमत इति वचनात्श्रुताध्ययनसंपन्नस्य तस्य वादिनो ‘प्येकस्यैव साक्षित्वाङ्गीकारात् । पुरुषचतुष्टयारूढत्वे पञ्चारूढत्वोक्तिर्गौणीति । तत्तु पूर्वापरविरुद्धाभिधानमित्यनादर्तव्यम् । तथापि पूर्वोक्तदोषदुष्टत्वादस्मदुक्तप्रकार एव सम्यक् । नारदस्तु विशेषमाह ।
        अलिपिज्ञो ऋणी यः स्यात्लेखयेत्स्वमतं तु सः ।
        साक्षिणा साक्षिनो ‘न्येन सर्वसाक्षिसमन्वितः ।
        विजातीयलिपिज्ञो ‘पि स्वयमेव लिखेत्पदम् ॥
पदमिति स्वसङ्केतमित्यर्थः । तदनन्तरकृत्यं याज्ञवल्क्य आह ।
        उभयाभ्यर्थितेनैतन्मयाप्यमुकसूनुना ।
        लिखितं ह्यमुकेनेति लेखकस्त्वन्ततो लिखेत् ॥
व्यासो ‘पि ।
        मयोभयाभ्यर्थितेनामुकेनामुकसूनुना ।
        स्वहस्तयुक्तं स्वं नाम लेखको ‘न्ते ततो लिखेत् ।
        एवं जानपदे लेख्ये व्यासेनाभिहितो विधिः ॥ इति ।


लेख्यमष्टविधम्


एतज्जानपदं लेख्यमष्टविधम् । विभागपत्र-दानपत्र-[११६]संवित्पत्र-स्थितिपत्र-सन्धिपत्र-विशुद्धिपत्र-आधिपत्र-क्रयपत्रभेदात् ।


विभागपत्रदानपत्रादिक्रमः


विभागपत्रस्वरूपं तु नारद आह ।
        भ्रातरः संविभक्ता ये स्वरुच्या तु परस्परम् ।
        विभागलेख्यं कुर्वन्ति भागलेख्यं तदुच्यते ॥ इति ।
दानपत्रस्वरूपम्स एवाह ।
        भूमिं दत्वा तु यत्पत्रं कुर्याच्चन्द्रार्कसाक्षिकम् ।
        अनाच्छेद्यमनाहार्यं दानपत्रं तदुच्यते ॥ इति ।
संवित्पत्रं तु पितामह आह ।
        ग्रामो देशश्च यत्कुर्यान्मते लेख्यं परस्परम् ।
        राजाविरोधि धर्मार्थं संवित्पत्रं वदन्ति तत् ॥
स्थितिपत्रमाह बृहस्पतिः।
        पूगश्रेण्यादिकानां तु समयस्य स्थितेः कृतम् ।
        स्थितिपत्रं तु तत्प्रोक्तं मन्वादिस्मृतिवेदिभिः ॥ इति ।
सन्धिपत्रस्वरूपमाह हारीतः ।
        सन्धिपत्रं तु विज्ञेयमर्थिप्रत्यर्थिनोर्यदा ।
        परस्परानुमत्या च निर्मितं तु ससाक्षिकम् ॥ इति ।
विशुद्धिपत्रस्वरूपं तु स एवाह ।
        अभिशापे समुत्तीर्णे प्रायश्चित्ते कृते जनैः ।
        विशुद्धिपत्रं विज्ञेयं लेख्यसाक्षिसमन्वितम् ॥ [११७] इति ।
आधिपत्रमाह यमः ।
        आधिं कृत्वा तु यो द्रव्यं प्रयुङ्क्ते स्वधनं धनी ।
        यत्तत्र क्रियते लेख्यमाधिपत्रं तदुच्यते ॥
क्रयपत्रस्वरूपमाह वसिष्ठः ।
        क्रीते क्रयप्रकाशार्थं द्रव्ये यत्क्रियते क्वचित् ।
        विक्रेत्रनुमतं क्रेतुर्ज्ञेयं तत्क्रयपत्रकम् ॥ इति ।
एतेष्वेवाष्टसु पत्रेषु अन्वाधिपत्रगोप्याधिपत्रक्रलेख्यसीमापत्रादीनां यथायोगमन्तर्भावः कार्यः । एतदप्यष्टविधं पत्रं चिरकाचिरकभेदेन द्विविधम् । द्विविधमपि स्वहस्तकृतमन्यहस्तकृतं चेति द्विविधम् । चिरकं नाम पुत्रपौत्रादिदृष्टं साक्ष्यादिपञ्चारूढं तदानीं गमकानां विद्यमानत्वाच्चिरकमिति । तदन्यदचिरकम् ।
        तदयमत्र निष्कर्षः – पत्रं द्विविधम्  राजशासनं जानपदशासनं चेति । राजशासनं पञ्चविधम् – शासनजयपत्राज्ञापत्रप्रज्ञापत्रप्रसादलेख्यभेदात् । शासनं द्विविधम् – भूम्यादिविषयत्वेन निबन्धनविषयत्वेन च । जानपदमष्टविधम् – विभागदानसंवित्स्थितिसन्धिविशुद्धाधिक्रयभेदात् । एतत्सर्वं स्वहस्तकृतमन्यहस्तकृतं चेति द्विविधम् । स्वहस्तकृतं साक्षिमत्त्वासक्षिमत्त्वाभ्यां द्विविधम् ।
        स्वहस्तिलिखितं पत्रं साक्ष्यभावे ‘पि तद्बलि । इति ।
लेख्यप्रयोजनमाह मरीचिः ।
        स्थावरे विक्रयाधाने विभागे दान एव च ।
[११८]        लिखितेनाप्नुयात्सिद्धिमपि संवादमेव च ॥


लेख्यान्तरोत्पत्तिविषयः


        लेख्यस्य नाशे वा कार्याक्षमत्वे वा लेख्यान्तरमुत्पादनीयम् ।
        देशान्तरस्थे दुर्लेख्ये नष्टोन्मृष्टे हृते तथा ।
        भिन्ने दग्धे तथा छिन्ने लेख्यमन्यत्तु कारयेत् ॥
इति याज्ञवल्क्यस्मृतेः । देशान्तरस्थे – सर्वथानेतुमशक्यस्थाने स्थिते । दुर्लेख्ये – दुर्बोधाक्षरे । भिन्ने – द्विधा जाते । छिन्ने – शीर्णे कृते । हृते तस्करादिना । एतच्चार्थिप्रत्यर्थिनोः परस्परानुमतौ सत्याम् । असत्यां तु व्यवहारप्राप्तौ देशान्तरस्थपत्रानयनाय आध्यपेक्षया कालो दातव्यः । दुर्देशावस्थिते नष्टे वा पत्रे साक्षिभिरेव व्यवहारनिर्णयः कर्तव्यः । यथाह नारदः ।
        लेख्ये देशान्तरन्यस्ते शीर्णे दुर्लेखिते हृते ।
        सतस्तत्कालकरणमसतो द्रष्टृदर्शनम् ॥ इति ।
सतो विद्यमानस्यानयनाय कालं करणं कालावधिर्दातव्यः । असतः पुनरविद्यमानस्य पूर्वं ये द्रष्टारः साक्षिणस्तैः दर्शनं व्यवहारपीरसमापनं कार्यम् । 
        अलेख्यसाक्षिके दैवीं व्यवहारे विनिर्देशेत् (दिशेत्?) ।
इति स्मरणात् । इयमेव व्याख्या समीचीना । कालान्तरे धने देये लेख्यान्तरं तु कार्यमेवेति चन्द्रिकाकारव्याख्यानं तु धनस्य कालान्तर्देयत्वे पत्रान्तरकरणमुत्सर्गतः प्राप्तमित्यवसेयम् ।
[११९]
लेख्यपरीक्षा


लेख्यं लेख्याचारेण साक्ष्यं साक्ष्याचारेण विचारेयेदित्याह कात्यायनः ।
        राजा क्रियां समाहूय यथान्याय्यं विचारेयेत् ।
        लेख्याचारेण लिखितं साक्ष्याचारेण साक्षिणः ॥ इति ।
राज्ञा साक्षिण आहूय साक्ष्याचारेण लिखितं विचारयेत् । यद्वा लेख्याचारेण लिखितं विचारयेत् । अस्मिन्व्याख्याने क्रियामिति लक्षणे द्वितीया । क्रियानिर्णयार्थं लिखितं साक्षिणश्च विचारयेदिति । क्रियां समादायेति पाठे ऋजुरेवान्वयः । लेख्याचारमाह स एव ।
        वर्णवाक्यक्रियायुक्तमसंदिग्धं स्फुटाक्षरम् ।
        अहीनक्रमचिह्नं च लेख्यं तत्सिद्धिमाप्नुयात् ॥


दुष्टलेख्यम्


क्रियानाम – साध्यम् । दुष्टलेख्यस्वरूपमाह हारीतः ।
        मुमूर्षुबालभीतार्तस्त्रीमत्तव्यसनातुरैः ।
        निशोपधिबलात्कारैः कृतं लेख्यं न सिध्यति ॥
बालस्त्रीशब्दावस्वतन्त्रोपलक्षकौ । यथाह कात्यायनः ।
        मत्तेनोपधिभीतेन तथोन्मत्तेन पीडितैः ।
        स्त्रीभिर्बालास्वतन्त्रैश्च कृतं लेख्यं न सिध्यति ॥ [१२०] इति ।
अत्र बृहस्पतिः ।
        लेख्यदोशास्तु ये केचित्साक्षिणश्चैव ये स्मृताः ।
        वादकाले तु वक्तव्याः पश्चादुक्तान्न दूषयेत् ॥


लेख्यसंदेहे निर्णयनिमित्तानि


लेख्यसंदेहे निर्णयनिमित्तान्याह याज्ञवल्क्यः ।
        संदिग्धलेख्यशुद्धिः स्यात्स्वहस्तलिखितादिभिः ।
        युक्तिप्राप्तिक्रियाचिह्नसंबन्धागमहेतुभिः ॥
शुद्धमशुद्धं वेति संदिग्धस्य लेख्यस्य शुद्धिः स्वहस्तलिखितादिभिः स्यात् । स्वहस्तेन यल्लिखितं लेख्यान्तरं तेन शुद्धिः । यदि सदृशाक्षराणि भवन्ति । तदा शुद्धिः स्यादित्यर्थः । आदिशब्दात्साक्षिलेखकस्वहस्तलिखितान्तरसंवादाच्छुद्धिरिति युक्त्या प्राप्तिः । देशकालपुरुषाणां द्रव्येण सह संबन्धः प्राप्तिः । अस्मिन्काले अस्य पुरुषस्य इदं द्रव्यं घटत इति युक्तिप्राप्तिः । क्रिया – तत्साक्ष्युपन्यासः । चिह्नमसाधारणं श्रीकारादि तत्संबन्धः । अर्थिप्रथ्यर्थिनोः पूर्वमपि परस्परविश्वासेन दानग्रहणसंबन्ध आगमः । अस्य एतावतो ‘र्थस्य संभावितप्राप्त्युपाया एव हेतवः । एभिर्हेतुभिः संदिग्धलेख्यशुद्धिः स्यादित्यर्थः । 


साक्षिभिर्लेख्यनिर्णयः


यदा तु लेख्यसंदेहे निर्णयो न जायते तदा साक्षिभिः निर्णयः कार्यः । यथाह कात्यायनः ।
        दूषिते पत्रके वादी तदारूढांस्तु निर्दिशेत् । [१२१]
इति स्मरणात् । यत्तु हारीतवचनम्,
        न मयैतत्कृतं पत्रं कूटमेतेन कारितम् ।
        अधरीकृत्य तत्पत्रमर्थे दिव्येन निर्णयः ॥
इति, तत्तु साक्ष्यभावविषयम् ।


शासनशुद्धि


शाननमधिकृत्याह प्रजापतिः ।
        कार्यो यत्नेन महता निर्णयो राजशासने ।
        राजस्वहस्ततन्मुद्रालेखकाक्षरदर्शनात् ॥
कात्यायनः ।
        मुद्राशुद्धं क्रियाशुद्धं भुक्तिशुद्धं सचिह्नितम् ।
        राजस्वहस्तसंशुद्धं शुद्धिमायाति शासनम् ॥ इति ।
क्रियाशुद्धमपशब्दान्वयादिरहितम् ।


विंशतिवर्षोपभोगानन्तरं लेख्यशुद्धिः


जानपदलेख्यमपि क्वचिद्भुक्त्या शुद्धिमायातीत्याह स एव ।
        शक्तस्य संनिधावर्थो यस्य लेख्येन भुज्यते ।
        वर्षाणि विंशतिं यावत्तत्पत्रं दोषवर्जितम् ॥
स्मृत्यन्तरे तु ।
        अथ विंशतिवर्षाणि आधेः भुक्तेः स निर्णयः ।
        येन लेख्येन तत्सिद्धिं लेख्यं दोषविवर्जितम् ॥
        सीमाविवादे निर्णीते सीमापत्रं विधीयते ।
        तस्य दोषाः प्रवक्तव्याः यावद्वर्षाणि विंशतिः ॥
[१२२]
पत्रसाक्षिमृतावपि लेख्यसिद्धिविवेकः


तदपवादमाह स एव ।
        यदि लब्धं भवेत्कंचित्प्रज्ञप्तिर्वा कृता भवेत् ।
        प्रमाणमेव लिखितं(?) मृता यद्यपि साक्षिणः ॥
प्रज्ञप्तिमेव प्रपञ्चयति ।
        दर्शितं प्रतिकालं यद्ग्राहितं स्मारितं तथा ।
        लेख्यं सिध्यति सर्वत्र मृतेष्वपि च साक्षिषु ॥
बृहस्पतिस्तु विशेषमाह ।


अन्यनामाङ्कलेखने दिव्येन निर्णयः


        स्त्रीबालार्तान्लिप्यविज्ञान्वञ्चयन्ति स्वबान्धवाह् ।
        लेख्यं कृत्वान्यनामाङ्कं ज्ञेयं युक्त्यागमैस्तु तत् ॥
        ज्ञात्वा काले देशकार्ये कुशलाः कूटकारकाः ।
        कुर्वन्ति सदृशं लेख्यं तद्यत्नेन विचारेयेत् ॥ इति ।
प्रजापतिस्तु ।
        यन्नामगोत्रैस्तत्तुल्यरूपं लेख्यं क्वचिद्भवेत् ।
        अगृहीते धने तत्र कार्यो दिव्येन निर्णयः ॥
तत्तुल्यरूपम् – अविप्रतिपन्नलेख्यान्तरतुल्यरूपम् । अगृहीते (धने) प्रतिवादिनि दृढ इत्यर्थः ।


लेख्यविरोधे निर्णयः


लेख्यानां मिथो विरोधे बाधकनिर्णयार्थमाह व्यासः ।
        स्वहस्तकाज्जानपदं तस्मात्तु नृपशासनम् ।
        प्रमाणतरमिष्टं व्यवहारार्थमागतम् ॥
[१२३]
लेख्यसाक्ष्योः मध्ये लेख्यस्य प्राबल्यम् 


लेख्यप्राबल्यमाह संवर्तः ।
        लेख्यस्योपरि यत्साक्ष्यं कूटं तदभिधीयते ।
        अधर्मस्य हि तद्द्वारं ततो राजा निवर्तयेत् ॥
बृहस्पतिरपि ।
        वाचकैर्यत्र सामर्थ्यमक्षराणां विहन्यते ।
        क्रियाणां सर्वनाशः स्यादनवस्था न जायते ॥
क्रियाणां लेख्यक्रियाणाम् । कात्यायनो ‘पि ।
        न दिव्यैः साक्षिभिर्वापि हीयते लिखितं क्वचित् ।
        लेख्यधर्मः सदा श्रेष्ठो ह्यतो नान्येन हीयते ॥
लेख्येन तु हीयत इत्याह स एव ।
        तद्युक्तः प्रतिलेख्येन तद्विशिष्टेन वा सदा ।
        लेख्यक्रिया निरस्येत निरस्यान्येन न क्वचित् ॥
अन्येन साक्ष्यादिनेत्यर्थः । अत्र विशेषमाह व्यासः ।
        अदृष्टं श्रावितं लेख्यं प्रमीतधनिकर्णिकम् ।
        अबन्धलग्नकं चैव बहुकालं न सिध्यति ।
अत्र न सिध्यतीत्येतत्पुरस्तात् “पश्यतो ‘ब्रुवतो भूमेः” इत्यादिवचनव्याख्यानावसरे निवेदयिष्यामः ।


भुक्तेरपि निर्णायकत्वम्


भुक्तेरपि निर्णायकत्वमाह नारदः ।
        कृत्वोत्तरं क्रियावादे लेख्यं साधनमुद्दिशेत् ।
        सामन्तलक्षणोपेता भुक्तिर्वा चिरकालिकी ॥ [१२४]
अत्र साधनशब्देन साक्षिण उच्यन्ते, वाशब्दः परस्परमभिसंबध्यते । लिखितं वा साक्षिणो वा भुक्तं वा समुद्दिशेदित्यर्थः । कैश्चिद्विशेषणैर्युक्ताहा भुक्तेः प्रामाण्यं दर्शयति कात्यायनः ।


प्रमाणेषु भुक्तेः प्रमाणत्रयम् 


        लिखितं साक्षिणो भुक्तिः प्रमाणत्रयमिष्यते ।
        प्रमाणेषु स्थिरा भुक्तिः सल्लेख्या संमता नृणाम् ॥ इति ।
सल्लेख्यमनवद्यलेख्यम् । ननु लिखितस्य साक्षिणां च शब्दाभिव्यक्तद्वारेण शब्दान्तर्भावाद्युक्तं प्रामाण्यम् । भुक्तेस्तु कथं प्रामाण्यमित्चेद्, उच्यते । भुक्तिरपि कैश्चिद्विशेषणैर्युक्ता स्वत्वहेतुभूतक्रयदानादिकमव्यभिचारादनुमापयति । अन्यथानुपपद्यमाना कल्पयतीत्यनुमाने ‘र्थापत्तौ वान्तर्भवतीति प्रमाणमेव ।


भुक्तेरेव प्राबल्यस्थलानि


क्वचिद्भुक्तेरेव श्रैष्ठ्यमितराभ्यामित्याह स एव ।
        रथ्यादिनगरद्वारजलवाहादिसंशये ।
        भुक्तेरेव तु गुर्वी स्यात्प्रमाणेष्विति निश्चयः ॥ इति ।
स्थावरेषु विशेषमाह नारदः ।
        विद्यमाने ‘पि लिखिते जीवत्स्वपि च साक्षिषु ।
        विशेषतः स्थावराणां यन्न भुक्तं न तत्स्थिरम् ॥ [१२५]
कस्याश्चिद्भुक्तेः कार्यान्तरमाह याज्ञवल्क्यः ।
        पश्यतो ‘ब्रुवतो भूमेर्हानिर्विंशतिवार्षिकी ।
        परेण भुज्यमानाया धनस्य दशवार्षिकी ॥
परेण असंबन्धेन भुज्यमानां भुवं धनं वा पश्यतः अब्रुवतः मदीयेयं भूः त्वया न भोक्तव्येत्यप्रतिषेधतस्तस्या भूमेः विंशतिवार्षिकी विंशतिवर्षोपभोगनिमित्ता हानिर्भवति धनस्य तु हस्त्यश्वादेर्हानिः दशवार्षिकी ।
        नन्वेत अनुपपन्नम्, न ह्यप्रतिषेधात्स्वत्वमपि गच्छति । अप्रतिषेधस्य दानविक्रयादिवत्स्वत्वनिवृत्तिहेतुत्वस्य लोकशास्त्र्योरप्रसिद्धत्वात् । नापि विंशतिवर्षभोगात्स्वत्वम् । उपभोगस्य स्वत्वे अप्रमाणत्वात् । प्रमाणस्य प्रमेयं प्रत्युत्पादकत्वात् । रिक्थक्रयादिषु स्वत्वकारकहेत्ष्वपाठाच्च । तथा हि – “स्वामी रिक्थक्रयसंविभागपरिग्रहाधिगमेषु । ब्राह्मणस्याधिकं लब्धम् । क्षत्रियस्य विजितम्, निर्विष्टं वैश्यशूद्रयोः” (ग्ध् १०।३९–४२) इत्यष्टावेव स्वत्वकारणहेतून्गौतमः पठति । न भोगम् । न चेदमेव वचनं विंशतिवर्षोपभोगस्य स्वत्वापत्तिहेतुत्वं प्रतिपादयतीति युक्तम् । स्वत्वस्य स्वत्वहेतूनां च लोकसिद्धत्वेन शास्त्रैकसमधिगम्यत्वाभावस्य धनार्जननयव्युत्पाद्यत्वात् । एतच्च विभागप्रकरणे निपुणतरमुपपादयिष्यते । गौतमवचनं तु नियमार्थम् । अपि च –
        अनागमं तु यो भुङ्क्ते बहून्यब्दशतान्यपि ।
        चोरदण्डेन तं पापं दण्डयेत्पृथिवीपतिः ॥
इत्येतदप्यनागमोपभोगस्य स्वत्वहेतुत्वे विरुध्यते । न च “अनागमं तु यो भुङ्क्ते” इत्येतत्परोक्षभोगविषयम् । “पश्यतो ‘ब्रुवतः” [१२६] इत्येतत्प्रत्यक्षविषयं युक्तं वक्तुम् । “अनागमं तु यो भुङ्क्ते” इति अविशेषाभिधानात् ।
        नोपभोगे बलं कार्यमाहर्त्रा तत्सुतेन वा ।
        पशुस्त्रीपुरुषादीनामिति धर्मो व्यवस्थितः ॥
इति कात्यायनवचनाच्च । समक्षभोगे च हानिकारणाभावेन हानेरसंभवात् । न चैतन्मन्तव्यम्, आधिप्रतिग्रहक्रयेषु पूर्वस्याः क्रियायाः प्राबल्यापवादेन भूमिविषये विंशतिवर्षोपभोगयुक्ताया धनविषये दशवर्षोपभोगयुक्तायाः उत्तरस्याः क्रियायाः प्राबल्यमनेनोच्यत इति । यतस्तेषु उत्तरैव क्रिया तत्वतो नोपपद्यते । स्वयमेतच्चाधेयं देयं विक्रेयं च भवति । न चापि तस्य विक्रीतस्य दत्तस्य वा स्वत्वमस्ति अस्वत्वस्य दाने प्रतिग्रहे च दण्डः स्मर्यते –
        अदेयं यश्च गृह्णाति यश्चादेयं प्रयच्छति ।
        उभौ तौ चोरवच्छास्यौ दाप्यौ चोत्तमसाहसम् ॥ इति ।
अथ आध्यादीनां त्रयाणामपवादते अस्य वचनस्य –
        आधिसीमोपनिक्षेपजलबालधनैर्विना ।
        तथोपनिधिराजस्त्रीश्रोत्रियाणां धनैरपि ॥
इत्याध्यादिषु पश्यतो ‘ब्रुवतो ‘पि भूमेः विंशतेर्धनस्य दशभ्यो वर्षेभ्य ऊर्ध्वमप्युपचयहानिर्भवतीति उत्तरे वचने अपवादो नोपपद्यते । तस्माद्भूम्यादीनां हानिरनुपन्नैव (अनुपपन्नैव?) । नापि व्यवहारहानिः । यतः –
[१२७]        उपेक्षा कुर्वतस्तस्य तूष्णीं भूतस्य तिष्ठतः ।
        काले ‘तिपन्ने पूर्वोक्तव्यवहारो न सिध्यत् ॥ इति ।
नारदेन उपेक्षालिङ्गाभावकृतव्यवहारहानिरुक्ता । न स्वभावकृता । तथा मनुनापि ।
        अजडश्चेदपौगण्डो विषये चास्य भुज्यते ।
        भग्नं तद्व्यवहारेण भोक्ता तद्धनमर्हति ॥
इति व्यवहारतो भङ्गो दर्शितो न वस्तुतो व्यवहारभङ्गः । एवं भोक्ता किल वदति – “अजडो ‘यमपौगण्डो बालः अस्य संनिधौ विंशतिवर्षाणि अनाक्रोशं मया भुक्तम् । तत्र बहवः साक्षिणः सन्ति । यद्यस्य स्वमन्यायेन मया भुज्येत तदायं किमित्येतावन्तं कालमुदास्त” इति । तत्र चायं निरुत्तरो भवति । एवं निरुत्तरस्यापि वास्तवो व्यवहारो भवत्येव,
        छलं निरस्य भूतेन व्यवहारान्नयेन्नृपः ।
इति नियमात् ।
        अथ मतम् – यद्यपि न वस्तुहानिः, नापि व्यवहारहानिः, तथापि पश्यतः अब्रुवतः अप्रतिषेधतश्च व्यवहारहानिशङ्का भवतीति तन्निवृत्तये तूष्णीं न स्थातव्यमिति उपदिश्यत इति । 
        तच्च न, स्मार्तकालसहिताया भुक्तेः व्यवहारहानिशङ्काकारणत्वाभावात् । तूष्णीं न स्थातव्यमित्येतावन्मात्राभिधित्सायां विंशतिग्रहणमविवक्षितं स्यात् । 
        अथोच्येत विंशतिग्रहणं ऊर्ध्वं पत्रदोषोद्भावननिराकरणार्थम्यथाह कात्यायनः ।
        शक्तस्य संनिधावर्थो यस्य लेख्येन भुज्यते ।
        विंशद्वर्षाण्यतिक्रान्तं तत्पत्रं दोषवर्जितम् ॥ [१२८] इति ।
        तदपि न, आध्यादिष्व् (?) अपि विंशतेरूर्ध्वं पत्रदोषोद्भावनस्य तन्निरासकरणस्य च समत्वेनापवादासंभवात् । तथाह कात्यायनः ।
        अथ विंशतिपर्वाणि आधिभुक्तिः सुनिश्चिता ।
        तेन लेख्येन तत्सिद्धिः लेख्यं तद्दोषवर्जितम् ॥
        सीमाविवादे निर्णीते सीमापत्रं विधीयते ।
        तस्य दोषाः प्रवक्तव्याः यावद्वर्षाणि विंशतिः ॥ इति ।
अतश्च धनस्य दशवार्षिकीत्येतदपि प्रत्युक्तं वेदितव्यम् । एतेन चन्द्रिकारारोक्तम् “हानिश्चात्र लिखितबलेन आत्मीयत्वप्रसाधनमात्रस्याभिप्रेता । न पुनर्भूम्यादौ तत्फले वा स्वत्वस्य वेति । नोपेक्षामात्रेण स्वत्वमपैतीत्युक्तत्वात्” इत्यपास्तम् । विंशतिवार्षिङीत्यत्र वचने विंशतिग्रहणेन विंशतेरूर्ध्वं पत्रदोषोद्भावननिराकरणार्थत्वस्य प्रत्युक्तत्वात् । 


भोगबलाबलव्यवस्था


        तदयमत्र निष्कर्षः – भूमेर्धनस्य च न स्वरूपहानिः । नापि व्यवहारहानिः । किं तु फलनानिरिह विवक्षिता । निराक्रोशविंशतिवर्षोपभागादूर्ध्वं यद्यपि स्वामी व्यवहारतः क्षेत्रं लभते, तथापि फलानुसरणं न लभते । अप्रतिषेधलक्षणात्स्वापराधादस्माच्च वचनादेव ।
        परोक्षभोगे तु विंशतेरूर्ध्वमपि फलानुसरणं लभत एव । पश्यत इति वचनात् । प्रत्यक्षभोगे च साक्रोशे अब्रुवत इति वचनात् । विंशतेः प्राक्प्रत्यक्षे निराक्रोशे च लबते । विंशतिग्रहणात् । अतश्च स्वाम्युपेक्षालक्षणस्वापराधात् । अस्माच्च वचनाद्विंशतेरूर्ध्वं नष्टं फलं न लभते । अनागमभोगे तु – [१२९]
भोक्ता –
        अनागमं तु यो भुङ्क्ते बहून्यब्दशतान्यपि ।
        चोरदण्डेन तं पापं दण्डयेत्पृथिवीपतिः ॥
इत्यनेन प्रोक्तं दण्डं नार्हति, हानिर्विंशतिवार्षिकीत्यनेन तदुक्तदण्डस्यापोद्यत्वादिति स्थितमिति विज्ञानेश्वरः [ओन्य्ध् २।२४] । एतेन दशवार्षिकीत्येतदपि व्याख्यातम् । अत एव व्यासः ।
        वर्षाणि विंशतिर्यस्य भूमिर्भुक्ता परैरिह ।
        सति राज्ञि समर्थस्य तस्य सेह न सिध्यति ॥
अत्रापवादमाह मनुः ।
        संप्रीत्या भुज्यमानानि न नश्यन्ति कदाचन ।
        धेनुरुष्ट्रो वहन्नश्वो यच्च दम्यः प्रयुज्यते ॥
अत एव मनुः ।
        आधिश्च सीमात्मधनं निक्षेपोपनिधिस्त्रियः ।
        राजस्वं श्रोत्रियद्रव्यं नोपभोगेन नश्यति ॥
आधेः भुक्तौ आधित्वौपाधिक एव भोग इत्युपेक्षायामपि न पुरुषापराधः । सीम्नः चिरकृततुषाङ्गारादिगोप्यचिहैः सुसाधनत्वादुपेक्षा संभवति । नात्मधनस्य बन्धुभिरुपयोगे संबन्धित्वेनोपेक्षा संभवः । केचिन्नाटधनं – शौलूषधमित्याहुः । तेषामभिनयाद्यभ्यासादिनिविष्टचित्तत्वाद्युक्तमुपेक्षणम् । निक्षेपोपनिध्योर्लक्षणमष्टादशपदनिरूपणापसरे निरूपितम् । तयोरुपनिधाननिक्षेपणकाले भुक्तेः प्रतिषिद्धत्वात्प्रतिषेधातिकरमोपभोगे सोद्यलाभादुपेक्षोपपत्तिः । स्त्रीणामप्रागल्भ्यादज्ञानाच्च [१३०] श्रोत्रियस्याध्ययनाध्यापनतदनुष्ठानव्याकुलत्वात्राज्ञो बहुकार्यव्याकुलत्वादुपेक्षा युक्तैवेत्येवमादिषु सर्वत्रोपेक्षाकारणसंभवात्प्रत्यक्षभोगे निराक्रोशे च न कदाचिदपि फलहानिः । कस्याश्चिद्भुक्तेः प्रामाण्यमाह पितामहः ।
        सागमा दीर्घकाला च विच्छेदोपरवोज्झिता ।
        प्रत्यर्थिसंनिधाना च भुक्तिः पञ्चविधा स्मृता ॥
उपरवः – आक्रोशः । पञ्चविधेति – पञ्चाङ्गेति यावत् । अत एव व्यासः ।
        सागमो दीर्घकालश्च विच्छेदोपरवोज्झितः ।
        प्रत्यर्थिसंनिधानश्च पञ्चाङ्गो भोग इष्यते ॥
इति वदनेकाङ्गवैकल्ये ‘प्यप्रामाण्यमेव भोगस्येति दर्शयति, तथा च नारदः ।
        संभोगं केवलं यस्तु कीर्तयेन्नागमं क्वचित् ।
        भोगच्छलापदेशेन विज्ञेयः स तु तत्करः ॥
तेन सभ्यसंनिधावागमादिकमप्यङ्गं कीर्तनीयमित्यभिप्रायः । अत एवाह कात्यायनः ।
        प्रणष्टागमलेख्येन भोगारूढेन वादिना ।
        कालः प्रमाणं दानं च कीर्तनीयानि संसदि ॥ इति ।
दानग्रहणमागमोपलक्षणार्थम् । चशब्दः सातत्यादिविशेषणग्रहणार्थः । तदयमत्र निष्कर्षः – भोगैकप्रमाणवादिना भोगाख्यप्रमाणं तद्विशेषणानि आगमदीर्घकालादीनि च कीर्तनीयानि । कीर्तितानि च तद्विप्रतिपत्तौ साधनीयानि । कीर्तनमात्रेण निश्चयाभावात् ।
[१३१]
आगमभ्युक्त्योः परस्परसापेक्षत्वम्


        एवं च दीर्घकालभुक्तिरागमानुगृहीता प्रमाणम् । आगमस्तु दीर्घकालभुक्त्यनुगृहीत इति । अत एव पितामहः ।
        नागमेन विना भुक्तिः नागमो भुक्तिवर्जितः ।
        तयोरन्योन्यसंबन्धात्प्रमाणत्वं व्यवस्थितम् ॥ इति ।
अनेनैवाभिप्रायेण बृहस्पतिरपि ।
        भुक्त्या केवलया नैव भूमिः सिद्धिमवाप्नुयात् ।
        आगमेनापि शुद्धेन द्वाभ्यां सिध्यति नान्यथा ॥
केवलया – आगमरहितयेत्यर्थः । अत एव हारीतः ।
        न मूलेन विना शाखा अन्तरिक्षे प्ररोहति ।
        आगमस्तु भवेन्मूलं भुक्तिः शाखा प्रकीर्तिता ॥


स्तोकभुक्त्यभावे आगमदौर्बल्यम्


        आगमस्य भोगनिरपेक्षत्वेन प्रामाण्यं नास्तीत्याह याज्ञवल्क्यः ।
        आगमे ‘पि बलं नैव भुक्तिः स्तोकापि यत्र नो । इति ।
यस्मिन्नागमे स्वल्पापि भुक्तिर्नास्ति तस्मिन्नागमे बलसंपूर्णता नैवास्ति । अयमभिसन्धिः – स्वस्वत्वनिवृत्तिः परस्वत्वापादनं च परो यदि दानं स्वीकरोति तदा संपद्यते । तथा स्वीकारश्च त्रिविधः मानसो वाचिकः कायिकश्चेति । तत्र मानसो ममेदमिति सङ्कल्परूपः । वाचिकस्तु ममेदमिति अभिव्याहारोल्लेखी सविकल्पकप्रत्ययः । कायिकः पुनरुपादानाभिमर्शनादिरूपो ‘नेकविधः । तत्र च नियमः स्मर्यते –
[१३२]        दद्यात्कृष्णाजिनं पुच्छे गां पुच्छे करिणं करे ।
        केसरेषु तथैवाश्वं दासीं शिरसि दापयेत् ॥ इति ।
तत्र त्रिविधो’पि स्वीकारः उदकदानानन्तरमेव । क्षेत्रादौ पुनः फलोपभोगव्यतिरेकेण कायिकस्वीकारासंभवात्स्वल्पेनाप्युपभोगेन भवितव्यम् । अन्यथा दानविक्रयादेः संपूर्णता न भवतीति फलोपभोगलक्षणकायिकस्वीकारविकलतया आगमो दुर्लभो भवतीति । अत्रागमस्य दौर्बल्यमात्रमित्याह्नारदः ।
        आदौ तु कारणं दानं मध्ये भुक्तिस्तु सागमा ॥ इति ।
अयमर्थः – आद्ये पुरुषे साक्षिलेख्याभ्यां भावित आगमो भोगादप्यधिको बलवान् । पूर्वक्रमागतस्तु भोगो विनापि भाविता आगमच्चतुर्थपुरुषे लिखितेन भाविता आगमाद्बलवान् । मध्ये तु भोगराहितादागमात्स्तोकभोगसहितो ‘प्यागमो बलवानिति । अत्रेदमुपतिष्ठते याज्ञवल्क्योक्तम् ।
        आगमो ‘भ्यधिको भोगाद्विना पूर्वक्रमागतात् । इति ।
        ननु ‘विना पूर्वक्रमागताद्’ इत्यनेन आगमनिरपेक्षत्वेन प्रामाण्यमुक्तं भोगस्य, तच्च ‘आगमो ‘भ्यधिको भोगाद्’ इत्यनेन विरुध्यते इत्चेत् — मैवम्, स्मार्तास्मार्तकालविषयत्वाद्वचनस्य, आगमो ‘भ्यधिको भोगादिति स्मार्तकालविषयम् । ‘विना पूर्वक्रमागताद्’ इत्येतदस्मार्तकालविषयं वेदितव्यम् । अतश्च स्मरणयोग्यकाले योग्यानुपलब्ध्या आगमाभावनिश्चयसंभवातागमज्ञानसापेक्षस्यैव भोगस्य प्रामाण्यम् । अस्मर्तकाले तु [१३३] योग्यानुपलब्ध्यभावेन आगमाभावनिश्चयासंभवातागमज्ञाननिरपेक्ष एव सातत्यविशेषणविशिष्टो भोगः प्रमाणम् । अत एवोक्तं कात्यायनेन ।
        स्मार्तकाले क्रिया भूमेः सागमा भुक्तिरिष्यते ।
        अस्मार्ते ‘नुगमाभावात्क्रकात्त्रिपुरुषागता ॥ इति ।
अनुगमाभावः – योग्यानुपलब्ध्यभावेनागमाभावनिश्चयासंभवः । स्वत्वहेतुप्रतिग्रहक्रयादिरागमः । ननु यच्च –
        अन्यायेनापि यद्भुक्तं पित्रा पूर्वतमैस्त्रिभिः ।
        न तच्छक्यमपाकर्तुं क्रमात्त्रिपुरुषागमम् ॥ इति ।
पित्रेति सहार्थे तृतीया । क्रमात्त्रिपुरुषागममिति तु स्मार्तकालोपलक्षणम् । त्रिपुरुषविवक्षायामेकवर्षाभ्यन्तरे ‘पि पुरुषत्रयातिक्रमसंभवाद्द्वितीये वर्षे निरागमस्यापि भोगस्य प्रामाण्यप्रसङ्गात् ।
        स्मार्तकाले क्रिया भूमेः सागमा भुक्तिरिष्यते । इति ।
स्मृतिविरोधश्च स्यात् । किं तु अन्यायेनापि भुक्तमपहर्तुं न शक्यम् । किं पुनरन्यायानिश्चय इत्येवं परम् । यत्तूक्तम् –
        यद्विनागममत्यन्तं भुक्तं पूर्वैस्त्रिभिर्भवेत् ।
        न तच्छक्यमपाकर्तुं क्रमात्त्रिपुरुषागतम् ॥
इति, तत्रात्यन्तमागमं सातत्यादिगुणविशेषणविशिष्टमुपलभ्यमानं विनेति व्याख्येयम् । न पुनरागमस्वरूपं विनेति । आगमस्वरूपाभावे भोगशतेनापि न स्वत्वं भवतीत्युक्तं विज्ञानयोगिना ।
[१३४]
स्मार्तकालप्रमाणम्


स्मार्तकालस्वरूपमाह पितामहः ।
        त्रिंशत्समा या तु भुक्ता भूमिरव्याहता परैः ।
        भुक्तिः सा पौरुषी ज्ञेया द्विगुणा तु द्विपौरुषी ॥
        त्रिपौरुषी तु त्रिगुणा तत ऊर्ध्वं चिरन्तनी ।
अत्र नारदः ।
        अनागमं तु यो भुङ्क्ते बहून्यब्दशतान्यपि ।
        चोरदण्डेन तं पापं दण्डयेत्पृथिवीपतिः ॥ इति ।
अनागममिति सिद्धवन्निर्देशादन्वाहितादीनां भोगे दण्ड इति ज्ञापितम् । अन्यथा पूर्वोक्तवचनविरोधात् । निश्चितागमाश्च तेनैव दर्शिताः ।
        अन्वाहितं हृतं न्यस्तं बलावष्टब्धयाचितम् ।
        अप्रत्यक्षं च यद्भुक्तं षडागमविवर्जिताः ॥
अन्वाहितम् – अन्यस्मै दातुमर्पितम् । बलावष्टब्धम् – राजप्रसादादिबलेन (?) भुक्तम् । तथा च संवर्तः ।
        या राज्ञा क्रोधलोभाभ्यां छलान्न्यायेन वा कृता ।
        प्रदत्ता चापि तुष्टेन न सा सिद्धिमवाप्नुयात् ॥
या खल्वन्यस्य भूमिः क्रोधादिना राज्ञा परभोग्यतया कृता तुष्ट्या च अन्यस्मै दत्ता सा चिरन्तनभोगेनापि न भोक्तुर्सिद्ध्यतीत्यर्थः । पूर्वस्यापवादमाह याज्ञवल्क्यः ।
        यो ‘भियुक्तः परेतः स्यात्तस्य रिक्थि तमुद्धरेत् ।
        न तत्र कारणं भुक्तिरागमेन विना कृता ॥ [१३५]
अभियुक्तः – अकृतव्यवहारनिर्णय एव । परेतः – परलोकं गतः । तदा तस्य रिक्थि – पुत्रादिः ।तमागममुद्धरेत् । पूर्वाभियोगेन भोगस्य सापवादत्वात् । अत एवोक्तं नारदेन ।
        तथारूढविवादस्य प्रेतस्य व्यवहारिणः ।
        पुत्रेण सो ‘र्थः संशोध्यो न तं भोगान्निवर्तयेत् ॥ इति ।
एवं च विज्ञानयोगिना स्मार्तकालः शतवर्षपर्यन्तः “शतायुः पुरुषः” इति श्रुतेः इत्युक्तम् । चन्द्रिकाकारेण तु पञ्चाधिकशतवर्षपर्यन्तं स्मार्तकाल इत्युक्तम् । तत्तु प्रायिकाभिप्रायिकम् । नवतिवर्षपर्यन्तायास्त्रिपुरुष्याः प्रतिपादितत्वात् ।


अत्र मतान्तरम्


        अत्र वरदराजः – विंशतावागमप्राबल्यम् । भोगस्य तदानुगुण्यम् । द्वितीये भुक्तेः प्राबल्यम् । चतुर्थपुरुषे पञ्चाङ्गभोग एव प्रमाणम् । नागमापेक्षेति सिद्धमिति ।
        अत्र बृहस्पतिस्तु विशेषमाह ¦
        त्रिवर्षं भुज्यते येन समग्रा भूरवारिता ।
        तस्य सा नापहर्तव्या क्षमालिङ्गं न चेद्वदेत् ॥
        चतुष्पाद्धनधान्यादि वर्षाद्धानिमवाप्नुयात् ॥
एतद्वचनं भुक्तेरादरार्थं यथाश्रुतं व्याख्येयं बहुप्रतिपक्षत्वादिति वरदराजः ।


इति लिखितभुक्तिनिरूपणम्
[१३६]




अथ साक्षिप्रकरणम्


(साक्षिस्वरूपम्)


साक्षिस्वरूपमाह नारदः ।
        ब्राह्मणाः क्षत्रिया वैश्याः शूद्रा ये चाप्यनिन्दिताः ।
        प्रतिवर्णं भवेयुस्ते सर्वे सर्वेषु वा पुनः ॥ इति ।
अत्र सति संभवे व्यवहर्तुः सवर्णा एव साक्षिण इत्यर्थः । अत एव नारदः ।
        श्रेणिषु श्रेणिपुरुषाः वर्गेषु वर्गिणः ।
        बहिर्वासिषु बाह्याः स्युः स्त्रियः स्त्रीषु च साक्षिणः ॥ इति ।
एतदप्युपलक्षणम् । यथाह याज्ञवल्क्यः ।
        तपस्विनो दानशीलाः कुलीनाः सत्यवादिनः ।
        धर्मप्रधाना ऋजवः पुत्रवन्तो धनान्विताः ॥
        त्र्यवराः साक्षिणो ज्ञेयाः श्रौतस्मार्तक्रियापराः ।
        यथाजाति यथावर्णं सर्वे सर्वेषु वा स्मृताः ॥ इति ।
त्रय अवरा न्यूना एषां ते त्र्यवराः । त्रिभ्यो ‘र्वाङ्न भवन्ति । जातयो – मूर्धावसिक्तादयः । मूर्धावसिक्तानां मूर्धावसिक्ताः साक्षिणः । अत्र वर्णाः – ब्राह्मणादयः । अत्र ब्राह्मणानां ब्रह्मना एव साक्षिणो भवन्ति । एवं क्षत्रियेष्वपि द्रष्टव्यम् । अत्रापवादमाह नारदः ।
        श्रेण्यादिषु तु वर्गेषु कश्चिद्वै द्वेष्यतामियात् ।
        तस्य तेभ्यो न साक्ष्यं स्यात्द्वेष्टारः सर्व एव ते ॥ [१३७] इति ।
श्रेण्यादिग्रहणं वर्णादिप्रदर्शनार्थम् । द्वेष्यादिग्रहणं प्रमादालस्यविप्रलिप्सादीनामुपलक्षणार्थम् । 


साक्षिपरीक्षा


यथाह पितामहः ।
        नियमेनैव संशोध्याः सर्व एव हि साक्षिणः ।
        विप्रलिप्सादयो दोषा विज्ञ्याश्चर्मचक्षुषा ॥
        प्रतिवाक्यमपेक्ष्यं स्यात्प्रामाण्यं धर्मनिश्चितम् ॥ इति ।
आदिशब्देन प्रमादालस्यद्वेषादयो गृह्यन्ते । प्रतिवाक्यं प्रामाण्यमपेक्ष्यम् । न तु प्रतिपुरुषम्, अवस्थाभेदेन विप्रलिप्सादीनां संभावयितुं शक्यत्वात् ।


साक्षियोग्याः


इति ? । अत एव मनुः ।
        आप्ताः सर्वेषु वर्णेषु कार्याः कार्येषु साक्षिणः ।
        सर्वधर्मविदो ‘लुब्धान्विपरीतांस्तु वर्जयेत् ॥ इति ।
यत्तु संग्रहकारः ।
        कर्तव्याः सर्वकार्येषु त्रिभ्यः आरभ्य साक्षिणः ।
        द्व्येकयोः प्रतिषेधः (?) स्यादेको ‘प्युभयसंमतः ॥ इति । 
अपिशब्दादुभयसंमतत्वे द्वयोरपि ग्रहणम् । तथा च नारदः ।
        उत्तमर्णाधमर्णौ द्वौ साक्षिणौ लेखकस्तथा ।
        समवायेन चैतेषां लेख्यं कुर्वीत नान्यथा ॥ [१३८] इति ।
अत्र साक्षिणाविति द्वित्वोक्तिः । यत्तूक्तं बृहस्पतिना –
        नव सप्त पञ्च व स्युश्चत्वारस्त्रय एव वा ।
        उभौ वा श्रोत्रियौ शन्तौ नैकं पृच्छेत्कदाचन ॥ इति ।
तच्च उभयसंमतव्यतिरिक्तविषयम् । नव पञ्च सप्त त्रयाणां विषमसंख्यात्वे ‘पि संख्यासाम्यप्रतिपादनं प्राबल्यार्थमित्युक्तत्वाददोषः । नवादिसंख्यानामपवादमाह याज्ञवल्क्यः ।


एकस्यापि साक्षित्वम्


        उभयानुमतः साक्षी भवत्येको ‘पि धर्मवित् । इति ।
ज्ञानपूर्वकं नित्यनैमित्तिकधर्मानुष्ठाता धर्मवित् । अत एव शङ्खलिखितौ: “मौलाः प्रतिष्ठिताः साक्ष्यर्थं विदितवन्तः श्रौतस्मार्तक्रियायुक्ताः विगतद्वेषमत्सराः अप्रवासिनो युवानो लोभमोहविवर्जिताः त्र्यवराः नवसंख्याका न जातु कूटताम्प्रतिपद्यन्ते” इति । अत एव नारदः ।
        ज्ञात्वा कार्यं देशकालौ कुशलाः कूटकारकाः ।
        कुर्वन्ति सदृशं लेख्यं नैते स्युः साक्षिणो यथा ॥
विपरीतांस्तु वर्जयेदित्युक्तम् ।


वर्जनीयसाक्षिणः


तानाह मनुः ।
        नार्थसंबन्धिनो नाप्ताः न सहाया न वैरिणः ।
        न दृष्टदोषाः कर्तव्या न व्याध्यार्ता न दूषिताः ॥
[१३९]        न साक्षी नृपतिः कार्यः न कामुककुशीलवाः ।
        न श्रोत्रियो न लिङ्गस्थो न सङ्गेभ्यो विवर्जितः ॥
        न वृद्धो न शुशुर्नैको नान्त्यो न विकलेन्द्रियः ।
        नाध्यधीनो न वक्तव्यो न दस्युर्न विकर्मकृत् ॥
        नार्तो न मत्तो नोन्मत्तो न क्षुत्तृष्णोपपीडितः ।
        न श्रमार्तो न कामार्तो न क्रुद्धो नापि तस्करः ॥ इति ।
अर्थसंबन्धिनः – प्रतिपाद्यार्थसंबन्धिनः – प्रतिभूप्रभृतय इत्यर्थः । यद्वा विप्रतिपद्यमानार्थसंबन्धिनः सहायाः । दूषिताः महापातकैरभियुक्ताः । श्रोत्रियो वेदोक्तकर्मानुष्टानतत्परः न तु वेदपाठकः । तस्य साक्षित्वेनाभिधानात् । लिङ्गस्थो ब्रह्मचारी । सङ्गेभ्यो विवर्जितः वानप्रस्थः । एक इति उभयाननुमतः । एकस्योभयानुमतस्य एको ‘प्युभयसंमत इति साक्षित्वाभिधानात् । अन्त्यः चण्डालादिः । एतच्चण्डालादिव्यतिरिक्तव्यवहारविषयम् । तत्कुलव्यवहारेषु तदीयानामेव साक्षित्वनियमात् । “तत्कुलीनास्तत्कुलव्यवहारे साक्षिणः” इति स्मृतेः । वक्तव्यः बोध्यः । दस्युः पश्यतो हरः । मत्तादीनां लक्षणं पूर्वमेवोक्तम् । तस्करः सुरुङ्गादेर्निर्माता । असाक्षिणां पाञ्चविध्यमाह नारदः ।


असाक्षिणः


        असाक्ष्यपि विनिर्दिष्टः शास्त्रे पञ्चविधो बुधैः ।
        वचनाद्दोषतो भेदात्स्वयमुक्तिर्मृतान्तरः ॥
अयमर्थः – असाक्षिहेतूनां पञ्चविधत्वात्तन्मूलेन असाक्ष्यपि पञ्चविध इति । वचनादसाक्षिणो याज्ञवल्क्य आह । 
[१४०]        श्रोत्रियास्तापसा वृद्धाः ये तु प्रव्रजितादयः ।
        असाक्षिणस्ते वचनान्नात्र हेतुरुदाहृतः ॥ इति ।
तापसः – वानप्रस्थः । आदिशब्देन पित्रा विवदमानानां ग्रहणम् । यथाह शङ्खः: “पित्रा विवदमानगुरुकुलवासिवानप्रस्थनिर्गन्धा असाक्षिणः” इति । नारदेन दोषादसाक्षिणो दर्शिताः ।
        स्तेनाह्साहसिकाश्चण्डाः कितवा वधकास्तथा ।
        असाक्षिणस्तु दुष्टत्वात्तेषु सत्यं न विद्यते ॥ इति ।
भेदादसाक्षिणां च स्वरूपं तेनैव दर्शितम् ।
        साक्षिणां लिखितानां च निर्दिष्टानां च वादिनाम् ।
        तेषामेको ‘न्यथावादी भेदात्सर्वे न साक्षिणः ॥ इति ।
अत्र लिखितग्रहणातकृतसाक्षिणां भेदे ‘पि न साक्ष्यहानिरित्युक्तम् । स्वयमुक्तस्वरूपं स एवाह ।
        स्वयमुक्तिरनिर्दिष्टः स्वयमेवैत्य यो वदेत् ।
        सूचीत्युक्तः स शास्त्रेषु न स साक्षित्वमर्हति ॥ इति ।
मृतान्तरस्यापि लक्षणमाह व्यासः ।
        अर्थी यत्र न विद्येत तत्र साक्षी मृतान्तरः ।
        प्रत्यर्थी वा मृतो यत्र तत्राप्येवं प्रकल्पयेत् ॥
अयमर्थः – अर्थिना वा प्रत्यर्थिना वा साक्षिणो “यूयमत्रार्थे (?) साक्षिणः” इति यो ‘र्थः श्रावयितव्यो भवेत्तस्मिनर्थिनि प्रथ्यर्थिनि वा असति मृते वा साक्षी मृतान्तर इति ।
[१४१]         यत्तु विज्ञानयोगिनोक्तं “तत्र तु मुमूर्षुणा स्वस्थेन वा पित्रा पुत्रादयः श्राविताः अमी साक्षिणः इति अत्र मृतान्तरो ‘पि साक्षी” (ओन्य्ध् २।६९) । यथाह नारदः ।
        मृतान्तरो ‘र्थिनि प्रेते मुमूर्षुश्रावितो दृढः । इति ।
तत्तु श्रावितस्य साक्षित्वं नापगतमित्येवं परम् । न पुनर्मृतान्तरस्यापि साक्षित्वविधानार्थमित्यवगन्तव्यम् । मृतान्तरस्य साक्षित्वासंभवात् । ननु भेदादसाक्षिण इत्यनुपपन्नम् । “साक्षिद्वैधे बहूनां वा गुणवत्तमानां वा वचनं ग्राह्यम्” इति विष्णुस्मरणात् । समसंख्यानां वा समगुणानां वा द्वैधे युक्तिसध्रीचीनं वचनं ग्राह्यमित्यर्थादुक्तं भवतीति निबन्धनकारवचनादिति चेन्, मैवम् । बहवः साक्षिणो मिलित्वा साक्ष्यभावमेकस्मिन्निवेश्य संसदि अनेन यद्युक्तं तदस्माकं संमतमित्यवोचन्, तदासावेको ‘पि विसंवादी, सर्वे ते साक्षिणो विसंवादिन इत्येवंपरं वचनमिति न कश्चिद्विरोधः ।


साक्षिविभागादि


साक्षी तु द्विविधः – दर्शनश्रवणभेदात् । यथाह पितामहः ।
        समक्षदर्शनात्साक्ष्यं श्रवणाच्चैव सिध्यति । इति ।
स च द्विविधः कृताकृतभेदात् । अकृतः षड्विधः यथाह नारदः ।
        ग्रामश्च प्राड्विवाकश्च राजा च व्यवहारिणाम् ।
        कार्येष्वधिकृतो यः स्यादर्थिना प्रहितश्च यः ॥
        कुल्याः कुलविवादेषु विज्ञेयास्ते ‘पि साक्षिणः ॥ [१४२] इति ।
प्राड्विवाकग्रहणं लेखकस्याप्युपलक्षणार्थम् ।
        लेखकः प्राड्विवाकश्च सभ्याश्चैवानुपूर्वशः ।
        नृपे पश्यति तत्कार्यं साक्षिणः समुदाहृताः ॥ इति ।
कृतसाक्षिणां पञ्चानां स्वरूपमाह नारदः ।
        लिखितः स्मारितश्चैव यदृच्छाभिज्ञ एव च ।
        गूढश्चोत्तरसाक्षी च साक्षी पञ्चविधः स्मृतः ॥ इति ।
तेषां स्वरूपम् ।
        अर्थिना स्वयमाहूतः यो लेख्ये संनिवेश्यते ।
        स साक्षी लिखितो नाम स्मारितः पत्रकादृते ॥ इति ।
पत्रकादृते – पत्रकं विहाय स्वकार्यसिद्ध्यर्थं दृष्ट्वा पुनः पुनः स्मार्यते स साक्षी स्मारित इत्यर्थः, यदृच्छयागतः साक्षी क्रियते यः स यदृच्छाभिज्ञः –
        प्रयोजनार्थमानीतः प्रसंगादागतश्च यः ।
        द्वौ साक्षिणौ चालिखितौ पूर्वपक्षस्य साधकौ ॥
स्मारितयदृच्छाभिज्ञयोः पत्रानारूढत्वे ‘पि प्रसङ्गादागतत्वप्रयोजनार्थमानीतत्वाभ्यां भेद इत्यर्थः ।
        अर्थिना स्वार्थसिद्ध्यर्थं प्रत्यर्थिवचनं स्फुटम् ।
        यः श्राव्यते स्थितो गूढो गूढसाक्षी स उच्यते ॥ इति ।
        साक्षिणामपि यः साक्ष्यमुपर्युपरि भाषते ।
        श्रवणाच्छ्रावणाद्वापि स साक्ष्युत्तरसंज्ञितः ॥ इति ।
लिखिते तु विशेषमाह नारदः ।
        सुदीर्घेणापि कालेन निश्चितः सिद्धिमाप्नुयात् ।
[१४३]        आत्मनैव लिखेज्ज्ञातमज्ञस्त्वन्येन लेखयेत् ॥
यत्पुनस्तेनैवोक्तम् ।
        अष्टमाद्वत्सरात्सिद्धिं स्मारितस्येह साक्षिणः ।
        आ पञ्चमात्तथा सिद्धिं यदृच्छोपगतस्य तु ॥
        आ तृतीयात्तथा वर्षात्सिद्धिं गूढस्य साक्षिणः ।
        आ च संवत्सरात्सिद्धिं वदन्त्युत्तरसाक्षिणः ॥ इति ।
तत्तु न नियमार्थम् । अतेवाह स एव ।
        अथ वा कालनियमो न दृष्टः साक्षिणं प्रति ।
        स्मृत्यपेक्षं हि साक्षित्वमाहुः शास्त्रविदो जनाः ॥
        यस्य नोपहता बुद्धिः स्मृतितन्त्रेषु साक्षिणः ।
        सुदीर्थेणापि कालेन स साक्षी साक्ष्यमर्हति ॥ इति ।
तत्र निर्दुष्टाः साक्षिणः सन्ति चेन्निर्देष्टव्याः सदोषेषु साक्षिषु दूषयितव्या इत्याह बृहस्पतिः ।
        साक्षिणो ‘र्थिसमुद्दिष्टान्सत्सु दोषेषु दूषयेत् ।
        अदुष्टान्दूषयन्वादी तत्समं दण्डमर्हति ॥
तत्समो दुष्टसाक्षिदण्डसमः । दोषास्तु विवादकाल एव वक्तव्याः नान्यत्रेत्य् (?) कात्यायनः ।
        लेख्यदोषास्तु ये केचित्साक्षिणां चैव ये स्मृताः ।
        वादकाले तु वक्तव्या पश्चादुक्तं न दूषयेत् ॥
न दूषयेदित्यनेन दण्डाभावो ‘पि प्रतिपादितः । यत आह स एव ।
[१४४]        उक्ते ‘र्थे साक्षिणो यस्तु दूषयेत्प्राग्दूषितान् ।
        न च तत्कारणं ब्रूयात्प्राप्नुयात्पूर्वसाहसम् ॥
किं च,
        नावेद्येन प्रमाणं तु दोषेणैव तु दूषयेत् ।
        मिथ्याभियोगे दण्ड्यः स्यात्साध्यार्थाच्चाहि हीयते ॥ इति ।
अयमर्थः – दोषेणैव तु दूषयेत् । न तु गुणाभावेन तस्य वचनप्रामाण्यविघातकारितादित्यभिप्रायः । अत एव ऋणादानादौ निषिद्धेतरस्यापि साक्षित्वमभ्यनुज्ञातम् । अतो न गुणाभावोद्भावनमात्रेण ऋणादानादौ निर्दिष्टसाक्षिणामसाक्षित्वसिद्धिः । किं तु दासकितवत्वादिनिषेधनिमित्तोत्थापनेनेत्यवगन्तव्यम् । साहसादौ न तावन्मात्रेण, किं तु अज्ञानासत्यशीलत्वादिदोषोद्भावनेनेत्यवगन्तव्यम् ।
        अन्यैस्तु साक्षिभिः साध्ये दूषणे पूर्वसाक्षिणाम् ।
        अनवस्था भवेद्दोषः तेषामप्यन्यसंभवात् ॥ 
एवं प्रतिवादिनां दूषणप्रतिपादनम् । न प्रकटदूषणं कार्यम् । वैयर्थ्यात् । सभ्यैरेव तत्प्रसिद्धेरित्यर्थः । यदि पुनरपि प्रसिद्दं दूषणं कीर्तितम्, तत्र तदसाधयतो दण्डमाह कात्यायनः ।
        असाधयन्दमं दाप्यः प्रत्यर्थी साक्षिणः स्फुटम् ।
        भाविनः साक्षिणो वर्ज्याः साक्षिधर्मनिराकृताः ॥
स्फुटं यथा च भवति तथा साक्षिदोषमसंभावयनित्यर्थः । दोषित्वेन साधिताः साक्षिणो वर्ज्याः न तु दण्ड्या इत्यभिप्रायः । 
[१४५]        प्रत्यर्थिनो ‘र्थिनो वापि साक्षिदूषणसाधने ।
        न तु साक्ष्यभियोगः स्यात्व्यवहारान्तरं तथा ॥ इति ।
प्रमाणदोषविवादनिर्णयः पूर्वव्यवहारमध्य एव कर्तव्य इत्यभिप्रायः । न च व्यवहारमध्ये व्यवहारान्तरनिर्णयस्य अनुचितत्वादयुक्तमिति वाच्यम्, प्रमाणदोषविवादनिर्णयस्य पूर्वव्यवहारशेषत्वेन तत्रैव कार्यत्वात् । पृथक्फलाभावेन व्यवहारान्तरत्वाभावाच्चेति । साक्षिणः सर्वे यस्य वादिनः प्रतिवादिनो वा साध्योक्तिं सत्यामूचुः तस्य जय इत्याह याज्ञवल्क्यः ।


साक्षिफलम्


        यस्योचुः साक्षिणः सत्यां प्रतिज्ञां विजयी भवेत् । इति ।
बृहस्पतिरपि ।
        यत्रादोषः प्रतिज्ञार्थः साक्षिभिः प्रतिवर्णितः । इति ।
प्रतिज्ञा – साध्योक्तिः । यस्य पुनः प्रतिज्ञां साक्षिणः असत्यामूचुः तस्य पराजय इत्याह याज्ञवल्क्यः ।
        अन्यथावादिनो यस्य ध्रुवस्तस्य पराजयः । इति ।


क्वचिदनृतसाक्ष्यभ्यनुज्ञा


        ननु याज्ञवल्कीयवचने: “वर्णिनां हि वधो यत्र साक्ष्ये तत्रानृतं वदेत्” इति साक्षिणामनृतवचनेन वर्णिनां विजयित्वात्सत्यवचनेनैव विजयित्वमिति न नियम्यत इति प्रतीयत इति चेन्, 
        मैवम्, तत्रानृतवचनस्य विहितत्वात्प्रायश्चित्ताददोष इति । न चात्र अनृतवचनं न विहितमिति वाच्यम् । उत्तरार्धे [१४६] “तत्पावनाय निर्वाप्यश्चरुः सारस्वतो द्विजैः” इति अनृतवचनजनितदुरितापनोदनप्रायश्चित्तस्मरणात् । 
        नन्वेवमनृतवचनस्य विहितत्वात्तत्प्रायश्चित्तमनुपपन्नमिति चेत्,
        उच्यते, अत्र विज्ञानयोगिनो (ओन्य्ध् २।८३च्द्) मतम् – उत्तरार्धपूर्वार्धयोरेकवाक्यताङ्गीकारातुत्तरार्धार्थानुसारेण अनृतवचनजनितदुरितनिवृत्त्यर्थं सारस्वतश्चरुः कार्यः इति । भगवत्पादमतं तु क्षामवतीष्टिवत्सारस्वतः, अयमर्थः – तत्पावनाय शुद्ध्यर्थम् – दोषिणां संरक्षणार्थम्, एतत्पर्यन्तमेकं वाक्यम्, यत्र वर्णिनां वधस्तत्र तत्पावनाय साक्ष्यमनृतं वदेततो नैमित्तिकऋतुरिति सारस्वतश्चरुर्नैमित्तिक इति । अत्र नैमित्तिकत्वे तत्पावनाय इति पदं नान्वीयादिति अन्यथेति पदमध्याहृत्य व्याचष्टे टीकाकारः । अयमर्थः – सत्यमेव वदित्वा सारस्वतश्चरुर्नैमित्तिकः । न च सत्यवचनानन्तरं प्राणिव्यापादे जाते तदपनोदनाय सारस्वतश्चरुः प्रायश्चित्तमात्रमिति वाच्यम् । अनृतवचनस्य विहितत्वात्, विहितानुष्ठान एव प्रायश्चित्तस्मरणात् । अत्र केचिदेतद्वचनमन्यथा पठित्वा व्याचक्षते – तत्वावनाय निर्वाप्यत इति । तत्वावनाय – सत्यसंरक्षणाय । अस्मिन्ननृते ‘पि सारस्वतश्चरुर्नैमित्तिक एव, तत्वावनायेत्यस्यायमर्थः – तत्वस्य अवनं रक्षणम् । तादृशे समये सत्यमनृतवचनेनैव सेत्स्यतीत्यभिप्रायः । क्रियाग्रहणमात्रे चतुर्थी । यत्र केचित्साक्षिणः साध्योक्तिं सत्यां केचिदसत्यामूचुः तत्र मनुराह ।


साक्षिद्वैविध्ये निर्णयः


        बहुत्वं परिगृह्णीयात्साक्षिद्वैधे नराधिपः ।
        समेषु च गुणोत्कृष्टान्गुणद्वैधे द्विजोत्तमान् ॥ [१४७]
नारदो ‘पि ।
        साक्षिविप्रपतिपत्तौ तु प्रमाणं बहवो यतः ।
        तत्साम्ये शुचयो ग्राह्याः समे तु शुचिमत्तराः ॥
        तत्साम्यात्साक्षिसाम्ये च विवादो यत्र दृश्यते ।
        सूक्ष्मत्वात्साध्यधर्मस्य साध्यं व्यावर्तयेत्ततः । इति ।


साक्षिभिरन्यूनाधिकमेव वक्तव्यम्


पृष्टादूनाधिकं न कर्तव्यमिति कात्यायन आह ।
        निर्दिष्टेष्वर्थजातेषु साक्षी चेत्साक्ष्य आगते ।
        न ब्रूयादक्षरसमं न तन्निगदितं भवेत् ॥
साक्ष्ये – साक्ष्यवादे । आगते – प्राप्ते । अक्षरसममक्षरानुरूपं पृष्टार्थमिति यावत् । पृष्टार्थासमर्पकमपार्थमित्यर्थः । एवं पृष्टादूनादिकं च न वक्तव्यम् ।
        ऊनमभ्यधिकं वार्थं विब्रूयुर्यत्र साक्षिणः ।
        तदप्ययुक्तं विज्ञेयं एष साक्षिविनिश्चयः ॥


कूटसाक्षिचिह्नानि


विष्णुः: “स्वभावाद्विकृतौ मुखवर्णविनाशे च असंबद्धप्रलापे च कूटसाक्षिणं विन्द्यात्” इति । स्वभावविकृतिमाह याज्ञवल्क्यः ।
        देशाद्देशान्तरं याति सृक्किणी परिलेढि च ।
        ललाटं स्विद्यते यस्य मुखं वैवर्ण्यमेति च ॥
        अभियोगे ‘थ साक्ष्ये वा दुष्टः स परिकीर्तितः ॥ इति ।
[१४८]
जानतो ‘कथयितुः कूटसाक्षिदण्डः


        न ददाति हि यः साक्ष्यं जानन्नपि नराधमः ।
        स कूटसाक्षिणां पापैः तुल्यो दण्डेन चैव हि ॥
यो विप्रतिपद्यमानमर्थं जानन्नपि दौरात्म्यात्साक्ष्यं नाङ्गीकरोति “नाहमत्र साक्षी” इति असौ कूटसाक्षिवद्दण्ड्यः तद्वत्पापीति चार्थः । बृहस्पतिस्तु विशेषमाह ।
        आहूतो यस्तु नागच्छेत्साक्षी रोगविवर्जितः ।
        ऋणं दमं च दाप्यः स्यात्त्रिपक्षात्परतस्तु सः ॥
तथा च मनुः ।
        त्रिपक्षादब्रुवन्साक्ष्यमृणादिषु नरो यदि ।
        तदृणं प्राप्नुयात्सर्वं दशबन्धं च सर्वतः ॥
अगदः – स्वस्थः । दशबन्धशब्देन दशमो ‘ंश उच्यते । स तु दण्डो राजग्राह्यः । यत्तु,
        न कालहरणं कर्यं राज्ञा साक्षिप्रभाषणे ।
        महान्दोषो भवेत्काले धर्मव्यावृत्तिलक्षणः ॥
इति, तत्स्पष्टसाक्षिविषयम् । अत आह कात्यायनः ।
        सम्यक्क्रियापरिज्ञाने ज्ञेयः कालस्तु साक्षिणाम् ।
        संदिग्धं पत्रसाक्ष्यं तु स्पष्टं सद्यो विवादयेत् ॥ इति ।
याज्ञवल्क्यस्तु कूटसाक्षिणो विशेषमाह ।


कूटसाक्षिदण्डः


        पृथक्पृथक्दण्डनीयाः कूटकृत्साक्षिणस्तथा ।
        विवादद्विगुणं दण्डं विवास्यो ब्राह्मणः स्मृतः ॥ [१४९] इति ।
अस्यार्थः – ये धनादानादिना कूटं कूटसाक्ष्यं कुर्वन्तीति कूटकृत्साक्षिणो मिथ्यावादिन इति यावत्, ते राज्ञा पृथग्दण्डनीयाः । ब्राह्मणस्तु निर्वास्यः – राष्ट्रान्निर्वास्यः न दण्ड्यः । एतच्च लोभादिकारणविशेषपरिज्ञाने अनभ्यासे च बोद्धव्यम् । यथाह मनुः ।
        लोभात्सहस्रं दण्ड्यः स्यात्मोहात्पूर्वं तु साहसम् ।
        भयाद्वै मध्यमो दण्डो मैत्र्या पूर्वं चतुर्गुणम् ॥
        कामाद्दशगुणं पूर्वं क्रोधात्तु त्रिगुणं परम् ।
        अज्ञानात्द्विशते पूर्णे बालिश्याच्छतमेव तु ॥


एतद्दण्डस्य कालः


        अत्र लोभो ‘र्थलिप्सा । मोहो विपर्ययजानम् । भयं संत्रासः । मैत्री स्नेहातिशयः । कामः स्त्रीव्यतिकराभिलाषः । क्रोधो ‘मर्षः । अज्ञानमस्फूटज्ञानम् । बालिश्यं ज्ञानानुत्पादः । एतत्सर्वं सप्ताहादिसाक्ष्यविहितकालप्रतीक्षणानन्तरं वेदितव्यम् । यदि साक्षिद्वैधे गुणवत्तमानां समसंख्याकानामपि अर्थिप्रत्यर्थिनोरन्यतरो ‘न्यतरस्य साक्षिणो वचनं नानुमन्यते तत्र वादानन्तरं सप्ताहद्विसप्ताह्त्रिसप्ताहषट्चत्वारिंशद्द्विसावधि-राजकदैविकप्रतीक्षणं कार्यम् । द्रव्यतारतम्यादित्य्निबन्धनकारः । अत्र कात्यायनः ।
        सप्ताहात्तु प्रतीयेत यत्र साक्ष्यनृतं वदेत् ।
        रोगो ‘ग्निर्ज्ञातिमरणं द्विसप्ताहात्त्रिसप्त वा ॥
        षट्चत्वारिंशके वापि द्रव्यजात्यादिभेदतः ॥ [१५०]
द्रव्यभेदः – द्रव्यतारतम्यम् । जातिभेदः – जातितारतम्यमित्यर्थः । तथा च विष्णुः: “शतनाशे षट्चत्वारिंशद्दिवसप्रतीक्षणम् । द्विशतनाशे त्रिसप्ताहप्रतीक्षणम् । पञ्चशतनाशे द्विसप्ताहप्रतीक्षणम् । सहस्रनाशे सप्ताहप्रतिक्षणम्” इति ।


अत्र पणविवेकः


        अथ शतादिसंख्यासंक्येयत्वं ताम्रिकपणानामित्याह भारुचिः । सुवर्णमाषाणामित्याह वरदराजः । दण्डविधाने “सहस्रं ब्राह्मणो दण्ड्यः” इत्यादौ सहस्रसंख्यासंक्येयत्वं ताम्रिकपणानामित्याह विज्ञनयोगी । भारुचिस्तु – सहस्रसंख्यासंख्येयत्वं सुवर्णमाषाणामित्याह । अत्र देशतो व्यवस्था ।


कूटसाक्षिदण्डविवेकः


        कौटसाक्ष्यं तु कुर्वाणान्त्रीन्वर्णान्धार्मिको नृपः ।
        प्रवासयेद्दण्डयित्वा ब्राह्मणं तु विवासयेत् ॥ इति ।
एतच्चाभ्यासविषयम्, कुर्वाणानिति वर्तमाननिर्देशात् । क्षत्रियादीन्त्रीन्वर्णान्दण्डयित्वा प्रवासयेत् – मारयेत्प्रवासशब्दस्यार्थशास्त्रे मारणे प्रयोगात् । अस्य काण्डस्यार्थशास्त्ररूपत्वात् । तत्रापि प्रवासनं ओष्ठच्छेदनं जिह्वाच्छेदनं प्राणवियोजनं च कौटसाक्ष्यविषयानुसारेण द्रष्टव्यम् । ब्राह्मणं तु दण्डयित्वा विवासयेत् – स्वराष्ट्रान्निर्वासयेत् । [१५१]
        यद्वा विवासनम् – वाससो राहित्यं नग्नीकरणमित्यर्थः । अथ वा वसत्यस्मिन्निति वासो – गृहम्; विवासयेत् – भग्नगृहं कुर्यादिति यावत् । ब्राह्मणस्यापि लोभादिविशेषापरिज्ञाने अनभ्यासे च तत्र तत्रोकार्थदण्ड एव । अभ्यासे त्वर्थदण्डो विवासनं च । न च ब्राह्मणस्यार्थदण्डो नास्तीति मन्तव्यम्, अर्थदण्डाभावे शारीरदण्डे च निषिद्धे स्वल्पे ‘प्यपराधे नग्नीकरणं गृहभङ्गो ‘ङ्कनं विवासनं दण्डाभावो वा प्रसज्येरन् ।


महत्यपराधे ब्राह्मणस्यापि धनदण्डः शारीरदण्डश्चास्ति


        चतुर्णामपि वर्णानां प्रायश्चित्तमकुर्वताम् ।
        शारीरं धनसंयुक्तं दण्डं धर्म्यं प्रकल्पयेत् ॥
इति स्मरणाच्च,
        सहस्रं ब्राह्मणो दण्ड्यः गुप्तां विप्रां बलाद्व्रजन् ।
इति स्मरणाच्च । तत्रापि जातिद्रव्यानुबन्धाद्यपेक्षया विवासनं नग्नीकरणं गृहभङ्गो देशान्निर्वासनं चेति व्यवस्था द्रष्टव्या । लोभादिकारणविशेषापरिज्ञाने अनभ्यासे चाल्पविषये कौटसाक्ष्ये ब्राह्मणस्यापि क्षत्रियादिवदर्थदण्ड एव । महाविषये तु देशान्निर्वासनमेव । अभ्यासे सर्वेषां नग्नीकरणं गृहभङ्गः देशान्निर्वासनं धनदण्डश्च मिलिताश्च । यद्पयुक्तं मनुना,
        राष्ट्रादेनम्बहिष्कुर्यात्समग्रधनमक्षतम् ।
इति, तत्प्रकृतसाहसविषयम्, न सर्वसाहसविषयम् ॥ शारीरदण्डो ब्राह्मणस्य न कदाचिद्भवति ।
        न जातु ब्राह्मणं हन्यात्सर्वपापेष्ववस्थितम् ॥ [१५२] [म्ध् ८।३८०]
इति सामान्येन मनुवचनाच्च । 
        ब्राह्मणस्य वधाद्भूयानधर्मो विद्यते भुवि ।
        तस्मादस्य वधं राजा मनसापि न चिन्तयेत् ॥ इति । [म्ध् ८।३८१]
        इयं विशुद्धिरुदिता प्रमाप्याकामतो द्विजम् ।
        कामतो ब्राह्मणवधे निष्कृतिर्न विधीयते ॥
इति याज्ञवल्क्यवचनाच्च । अतश्चतुर्णामपि वर्णानामित्यत्र चतुर्णां वर्णानां धनदण्डः । शारीरसहितधनदण्डस्तु ब्राह्मणव्यतिरिक्तत्रैवर्णिकानामवगन्तव्यः ।
        ननु द्वितीयकाण्डे ‘र्थशास्त्रमित्युक्तम् । अर्थशास्त्रे आततायिनो ब्राह्मणस्य हननं विधीयते ।
        गुरुं वा बालवृद्धौ वा ब्राह्मणं वा बहुश्रुतम् ।
        आततायिनमायान्तं हन्यादेवाविचारयन् ॥
        आततायिवधे दोषो हन्तुर्भवति कश्चन ।
        प्रच्छन्नं वा प्रकाशं वा मन्युस्तं मन्युमृच्छति ॥
तथा –
        आततायिनमायान्तमपि वेदान्तगं रणे ।
        जिघांसन्तं जिघांसीयान्न तेन भ्रूणहा भवेत् ॥ इति ।
भ्रूणो – ब्राह्मणः । आततायित्वं कूटसाक्षिणो ‘प्यस्ति । यथाह विष्णुः: “परदाराभिमर्शकः परक्षेत्रापहारी उद्यतासिः अग्निदो गरदः परद्रव्यापहारी महाभियोगेषु कूटसाक्षी मिथ्यामहाभियोगी वेत्याततायिनः” इति । अत्र परशब्देन ब्राह्मण उच्यते । [१५३] ब्राह्मणदाराभिमर्शी ब्राह्मणक्षेत्रापहारी ब्राह्मणधनापहारी ब्राह्मणे महापातकाभियोक्ता शत्रपाणिब्राह्मणे ब्राह्मणे महाभियोगे कूटसाक्षी ब्रह्मगृहेष्वग्निदः ब्राह्मणे गरदश्चेति । अत्र गरदत्वं औषध्यादिना निवृत्ते विषे । अन्यथा महापातकित्वप्रसङ्गात् ।
        उद्यतासिविषाग्निश्च शापोद्यतकरस्तथा ।
        आथर्वणेन हन्ता च पिशुनश्चापि राजनि ॥
        भार्यातिक्रमकारी च रन्ध्रान्वेषणतत्परः ।
        एवमाद्यान्विजानीयात्सर्वानेवाततायिनः ॥ इति ।
अतश्च,
        अग्निदो गरदश्चैव शस्त्रपाणिर्धनापहः ।
        क्षेत्रदारापहर्ता च षडेते आततायिनः ॥
इति उपलक्षणं वेदितव्यम् ।


धर्मशास्त्रार्थशास्त्रयोर्बलाबलविवेचना


        अत्र केचिदेवं परिहारमाहुः – धर्मशास्त्रान्तर्गतमेव अर्थशास्त्रमिह विवक्षितम्, न उशनसादिनिर्मितमर्थशास्त्रम् । अतश्च धर्मशास्त्रविरोधे अर्थशास्त्रं दुर्बलम् । यथोक्तं याज्ञवल्क्येन ।
        अर्थशास्त्रात्तु बलवद्धर्मशास्त्रमिति स्थितिः । इति ।
यद्यपि समानकर्तृकतया अर्थशास्त्रधर्मशास्त्रयोः स्वरूपतो विशेषो नास्ति, तथापि प्रमेयस्य धर्मप्रादान्यातर्थस्याप्राधान्यात्धर्मशास्त्रं बलवदित्यभिप्रायः । अतश्च धर्मशास्त्रार्थशास्त्रयोर्विरोधे अर्थशास्त्रस्य बाध एव, न विषयव्यवस्था नापि विकल्प इति । 
        तदयुक्तम् – अनयोरेकविषयत्वसंभवेन [१५४] विरोधाभावान्न बलाबलचिन्तावतरति । तथा हि – 
        शस्त्रं द्विजातिभिर्ग्राह्यं धर्मो यत्रोपरुध्यते ।
इत्युपक्रम्य –
        आत्मना स्वपरित्राणे दक्षिणानां च सङ्गरे ।
        स्त्रीवित्तादिविपत्तौ च घ्नन्धर्मेण न दूष्यते ॥
इत्यात्मनो रक्षणे दक्षिणादीनां यज्ञोपकरणानां च युद्धे च स्त्रीब्राह्मणहिंसायां च आततायिनमकूटशास्त्रेण घ्नन्न दण्डभागित्युक्त्वा, तस्य अर्थवादार्थमिदमुच्यते – “गुरुं वा बालवृद्धौ वा” इत्यादि । गुर्वादीनत्यन्तावध्यानप्याततायिनो हन्यात्किमुतान्यानिति वाशब्दग्रहणात् “अपि वेदान्तपारगम्” इत्यत्राप्यपिशब्दश्रवणान्न गुर्वादीनां वध्यत्वप्रतीतिः । तथा च सुमन्तुः –


महत्यपराधे ‘पि ब्राह्मणस्य शरीरदण्डाभावः


        आततायिवधे न दोषो ‘न्यत्र गोब्राह्मणेभ्यः । इति ।
यत्तु भवदेवेनोक्तम् – आततायिवधे दोषो नेत्यन्वयः, गोशब्देन गोः शृङ्गस्थानं ब्राह्मणशब्देन ब्राह्मणरूपवेदवाक्यमित्युक्तम्, तत्तु सकलस्मृतिविरोधात्क्लिष्टकल्पनया हेयम् । यत्त्वपरार्केणोक्तम्,
        उद्यतासिं च विषदं शापोद्यतकरं तथा ।
इत्याततायिलक्षणे उद्यतासिशापोद्यतकरपदद्वयसामर्थ्याद्वधे व्याप्रियमाणा ब्राह्मणा अप्याततायिनो वधा इति तत्सकलविद्वदसंमतत्वाद्धेयम् ।
[१५५]        आचार्यं च प्रवक्तारं पितरं मातरं गुरुम् ।
        न हिंस्याद्ब्राह्मणं गां च सर्वांश्चैव तपस्विनः ॥
इति मनुवचनाच्च ब्राह्मणवधे दोषः स्मर्यते । अतश्चेदं वचनम् “ब्राह्मणो न हन्तव्यः” इति सामान्यशास्त्रेण निषेधस्य सिद्धत्वादाततायिनां हिंसाप्रतिषेधेनार्थवदिति । 
        नाततायिवधे दोषो हन्तुर्भवति कश्चन ।
इति वचनं ब्राह्मणव्यतिरिक्तविषयमेव । ब्राह्मणस्य कूटसाक्ष्ये यथार्हं देशान्निष्कासनं ग्रामान्निष्कासनं नग्नीकरणमङ्कनं गृहभङ्गो ‘र्थदण्डश्च कार्याः । कदाचिदपि ब्राह्मणस्य शारीरदण्डो नास्तीति सर्वस्मृतिसिद्धमित्यवगन्तव्यमित्यलं विस्तरेण ।


साक्ष्यनुयोगप्रकारः


साक्ष्यानुयोगप्रकारमाह मनुः ।
        देवब्राह्मणसांनिध्ये साक्ष्यं पृच्छेन्नृपो द्विजान् ।
        उदङ्मुखान्प्राङ्मुखान्वा पूर्वाह्णे वै शुचिः सुचीन् ॥
नारदस्तु ।
        आहूय साक्षिणः पृच्छेत्नियम्य शपथैर्भृशम् ।
        समस्तान्विदिताचारान्विज्ञातार्थान्पृथक्पृथक् ॥
भयावहैः शपथैः सत्यनिष्ठान्कृत्वा प्रत्येकं पृच्छेदित्यर्थः । शपथास्तेनैव दर्शिताः ।


वर्णभेदेन सत्ये वस्तुभेदः


        सत्येन शापयेद्विप्रं क्षत्रियं वाहनायुधैः ।
[१५६]        गोबीजकाञ्चनैर्वैश्यं शूद्रं सर्वैस्तु पातकैः ॥ इति ।
अतश्च द्विजानिति द्विजग्रहणं साक्षिमात्रोपलक्षकमिति मन्तव्यम्, शूद्रं सर्वैस्तु पातकैरिति शूद्रस्य शापविधानात् । अत्र मनुना विशेषः स्मृतः ।
        ब्रूहीति ब्राह्मणं पृच्छेत्सत्यं ब्रूहीति पार्थिवम् । इति ।
वैश्यप्रश्नं विशेषानुक्तेः गोबीजकाञ्चनैर्वियोगः स्याद्यद्यन्यथा ब्रूयादिति । शूद्रे तु प्रश्नवाक्यप्रकारो मनुना प्रपञ्चितः ।
        ब्रह्मघ्ना ये स्मृताश्चौरा ये च स्त्रीबालघातिनः ।
        मित्रद्रुहः कृताघ्नाश्च ते ते स्युर्वदतो मृषा ॥
        जन्मप्रभृति यत्किंचित्पुण्यं भद्र त्वया कृतम् ।
        तत्ते सर्वं शुनो गच्छेद्यदि ब्रूयास्त्वमन्यथा ॥
        यमो वैवस्वतो देवो यस्तवैष हृदि स्थितः ।
        तेन चेदविवादस्ते मा गङ्गां मा कुरून्गमः ॥
        नग्नो मुण्डः कपालेन भिक्षार्थी क्षुत्पिपासितः ।
        अधः शत्रुगृहं गच्छेत्यत्साक्ष्यमनृतं वदेत् ॥
        पञ्च पश्वनृते हन्ति दश हन्ति गवानृते ।
        शतमश्वानृते हन्ति सहस्रं पुरुषानृते ॥
        हन्ति जातानजातांश्च हिरण्यार्थे ‘नृतं वदेत् ।
        सर्वं भूम्यनृते हन्ति मा स्म भूम्यनृतं वदेः ॥
        एतान्दोषानवेक्ष्य त्वं सर्वाननृतभाषणे ।
        यथाश्रुतं यथादृष्टं सत्यमेवाञ्जसा वदेः ॥
कुरून्कुरुक्षेत्रम् । अञ्जसा शुद्धेन हृदयेन । जातानजातान् [१५७] इति स्वकुल इति शेषः । अयं च शूद्रप्रश्ने विधिरनापदि हीनवृत्त्युपजीविनां द्विजानामपि भवति, तेषामल्पशपथेन नित्यन्तुमशक्यत्वात् । अत एव मनुः ।
        ये ‘नुपाताः स्वकर्मभ्यः परपिण्डोपजीविनः ।
        द्विजत्वमभिकाङ्क्षन्ते तांश्च शूद्रवदाचरेत् ॥
साक्ष्ये इति शेषः । तत्र कात्यायनः ।
        सभानतःस्थैस्तु वक्तव्यं साक्ष्यं नान्यत्र साक्षिभिः ।
        सर्वसाक्ष्येष्वयं धर्मो ‘न्यत्र स्यात्स्थावरेषु तु ॥
अन्यत्र स्थावरे ‘पीत्यर्थः ।
        वधे चेत्प्राणिनां साक्ष्यं वादयेच्छवसंनिधौ ।
        तदभावे तु चिह्नस्य नान्यथैव प्रवादयेत् ॥
चिह्नस्य शृङ्गादेः ।


साक्ष्यवादप्रकारः


साक्ष्यवादप्रकारमाह बृहस्पतिः ।
        विहायोपानदुष्णीषं दक्षिणं बाहुमुद्धरेत् ।
        हिरण्यगोशकृद्दर्भान्समादाय ऋतं वदेत् ॥
दक्षिणं पाणिमुद्धरेत्प्रावृतं वस्त्रं यज्ञोपवीतवत्कुर्यादित्यर्थः । तथा च श्रुतिः: “दक्षिणं बाहुमुद्धरते ‘वधत्ते सव्यमिति यज्ञोपवीतम्” इति । तथा च वसिष्ठः: 
        प्राङ्मुखो यः स्थितः साक्षी शपथैः शापितः स्वकैः ।
        हिरण्यगोशकृद्दर्भानुपस्पृश्य वदेदृतम् ॥ [१५८] इति ।
ऋतं सत्यम् । स्वकान्शपथानाह मनुः ।
        सत्येन पूयते साक्षी धर्मः सत्येन वर्धते ।
        तस्मात्सत्यं हि वक्तव्यं सर्ववर्णेषु साक्षिभिः ॥ इति ।


        वदन्साक्ष्यनृतं पाशैर्बध्यते वारुणैर्नरः ।
        विवशं शतमाजाति तस्मात्साक्षी वदेदृतम् ॥
        आत्मैव ह्यात्मनः साक्षी गतिरात्मा तथात्मनः ।
        मावमंस्थास्त्वमात्मानं नृणां साक्षिणमुत्तमम् ॥
शतमाजाति शतजन्मपर्यन्तमित्यर्थः । विवशमिति क्रियाविशेषणम् । नारदो ‘पि ।
        कुबेरादित्यवरुणशक्रवैवस्वतादयः ।
        पश्यन्ति लोकपालाश्च नित्यं दिव्येन चक्षुषा ॥
बृहस्पतिरपि ।
        कूटसभ्यः कूटसाक्षी ब्रह्महा च समाः स्मृताः ।
        भ्रूणहा वित्तहा चैषां नाधिकः समुदाहृतः ॥ इति ।
वसिष्ठो ‘पि ।
        अथ चेदनृतं ब्रूयात्सर्वतो ‘मेध्यभक्षणम् ।
        मृतौ नरकमायाति तिर्यग्गच्छेदनन्तरम् ॥
अमेध्यभक्षणयुतं नरकं मृतो गच्छतीत्यर्थः \


कूटसाक्ष्ये दोषाः


व्यासो ‘पि ।
        पीड्यन्ते वारुणैः पाशैः साक्षिणो ‘नृतवादिनः ।
        षष्टिर्वर्षसहस्राणि नरके वसतिर्द्रुवम् ॥
[१५९]        तेषां वर्षशते पूर्णे पाश एकः प्रमुच्यते ।
        काले ‘तीते मुक्तपाशः तिर्यग्योनिषु जायते ॥
कूटसाक्ष्यं प्रकृत्य वसिष्ठः ।
        सूकरो दशवर्षाणि दशवर्षाणि गार्दभः ।
        श्वा चैव दशवर्षाणि भासो वर्षाणि विंशतिम् ॥
        कृमिकीटपतङ्गेषु चत्वारिंशत्तथैव च ।
        मृगस्तु दशवर्षाणि जायते मानवस्ततः ॥
        मानुष्यं तु यदाप्नोति मूको ‘न्धस्तु भवेत्तु सः ।
        दारिद्र्यं तु भवेत्तस्य पुनर्जन्मनि जन्मनि ॥
        बुभुक्षितः शत्रुगृहे भिक्षते भारया सह ।
        ज्ञात्वा त्वनृततो दोषान्ज्ञात्वा सत्ये च सद्गुणान् ॥
        श्रेयस्करमिहामित्रे सत्यं साक्षी वदेदतः ॥
अत्राप्शब्दो ‘ध्याहर्तव्यः । अमित्रे ‘पि साक्ष्ये सत्यं वदेदित्यर्थः । एवं संशोधनमेतैरेव वचनैः कार्यम् ।


क्वचित्साक्ष्ये प्रत्यवायाभावः


क्वचिद्विषये ‘पवादमाह मनुः ।
        शूद्रविट्क्षत्रविप्राणां यत्रर्तोकौ भवेद्वधः । 
        तत्र वक्तव्यमनृतं तद्धि सत्याद्विशिष्यते ॥ इति ।
तथा च याज्ञवल्क्यः ।
        वर्णिनां हि वधो यत्र वदेत्साक्ष्यं तथानृतम् । इति ।
साक्ष्यभावे ‘प्यग्निदत्वादिविवादेषूल्काहस्तादिचिह्नान्येव साक्षिकार्यं कुर्वन्तीत्याह 
नारदः ।
        उल्काहस्तो ‘ग्निदो ज्ञेयः शस्त्रपाणिश्च घातकः ।
        केशकेशिगृहीतश्च युगपत्पारदारिकः ॥
[१६०]        कुद्दालपाणिर्विज्ञेयः सेतुच्छेत्ता समीपगः ।
        तथा कुठारपाणिश्च वनच्छेत्ता प्रकीर्तितः ॥
        प्रत्यक्षचिह्नैर्विज्ञेयो दण्डपारुष्यकृन्नरः ।
        असाक्षिप्रत्यया ह्येते पारुष्ये तु परीक्षणम् ॥ इति ।
हारीतस्तु ।
        कश्चित्कृत्वात्मनश्चिह्नं द्वेषात्परमुपद्रवेत् ।
        युक्तिहेत्वर्थसम्बन्धैस्तत्र युक्तं परीक्षणम् ॥
तथा च नारदः ।
        यात्यचोरो ‘पि चोरत्वं चोरश्चायात्यचोरताम् ।
        अचोरश्चोरतां प्राप्तो माण्डव्यो व्यवहारतः ॥
अतः परीक्षणमावश्यकमित्यभिप्रायः । अयमभिसन्धिः – अत्राक्रोशाभावविशिष्टा एव लिखितादयः प्रमाणपदवीमवगाहन्ते, नान्यथा । अत एवाह विष्णुः: “आसिद्धमनासिद्धमेव” इति । एतद्व्याचष्टे भारुचिः: “आसिद्धं सर्वलिखितं भुक्तिप्रभृति अवरुद्धं आसमन्तात्सिद्धं न भवति कदापि सिद्धं न भवतीत्यर्थः” । यत्तु नारदेनोक्तम्,
        वक्तव्ये ‘र्थे न तिष्थन्तमुत्क्रामन्तं च तद्वचः ।
        आसेधयेद्विवादार्थी यावदाह्वानदर्शनम् ॥ इति ।
एतद्व्याख्यातम्चन्द्रिकाकारेण: (प्। ३३) “संदिघार्थनिर्णय उदासीनं तन्निर्णयाय प्रवर्तितव्यमित्यादि चार्थिनो वचनम् [१६१] अवमन्यमानं प्रत्यर्थिनं स्वयं चार्थी आसेधयेत् । राजाज्ञया व्यवहारदर्शनपर्यन्तं निरोधयेत्” इति स्वरूपासेधनमुक्तम् । तत्तु प्रत्यर्थिगृहीतप्रत्यर्पणियद्रव्यद्वारा स एवासेधत इति स्वरूपासेधमात्रपरं वेदितव्यम् । भारुचिस्तु –
        वक्तव्ये ‘र्थे न तिष्ठन्तमुत्क्रामन्तं च तद्वचः ।
        आसेधयेद्विवादार्थी वादी तत्प्रतिवादिनम् ॥
“सिषाधयिषितार्थविषये आसेधयेत् – तद्गृहीतं स्वं सिषाधयिषितार्थं राजाज्ञयावरोधयेत् । तदभावे तद्ग्रहीतारं तन्नाशकं वावरोधयेत् । इति मुख्यवृत्त्या द्रव्यासेधपरमिदं वचनम्” इत्याह । अतो भारुचिव्याख्यानमेव सम्यक्, विष्णुवचनानुरोधित्वात् ।
        नन्वेवमयुक्तं विष्णुवचनानुरोधाभावात् । तथा च विष्णुः: “आसेद्धुः फलमेवासेध्य” इति ।
        मैवम् । भवता वैष्णववचनतात्पर्यापरिज्ञानात् । तत्तात्पर्यं तु लिखितासेधात्फलासेधनं बलवत्, सर्वेषां फलार्थमेव प्रवृत्तेः । फलासेधाकरणे तत्पूर्वकृता लिखिताद्यासेधा अप्रयोजका एवेति तत्प्राबल्यज्ञापनार्थत्वात्तद्वचनस्य इति । तथा च गौतमसूत्रम्: “फलासेधः कौत्तिकवत्” इति ।
        तस्यार्थो विवृतो निबन्धकारेण – अत्र द्वितीयार्थे वतिः कौत्तिकः – कुत्ताजीवकः, यथा आसेधविषयः । एवं सर्वत्र फलमेवासेधविषय इति । यथा कौत्तिकः कुत्ताकारेण गृहीतपारिभाषिकार्थातिरिक्तोपचितद्रव्यस्वीकारदशायामासेध्यः । [१६२] एवं सर्वेषु व्यवहारेषु फलस्वीकारदशायामासेधः कर्तव्य इति । फलस्वीकारदशायां फलमेवासेध्यं न स्वरूपमिति तात्पर्यम् । कौत्तिकग्रहणं तु कुत्ताविषये इतरव्यवहारवत्पूर्वकालासेधा न सन्ति । किं तु कुत्तायां फलमेवासेधविषय इति तावन्मात्रविशेषज्ञापनार्थमित्यवगन्तव्यम् ।


आसेधाक्रोशबलाबलम्


        नन्वासेधो नाम फलस्यावरोधः । मध्यस्थजनगोचरे विवादास्पदीभूतद्रव्यनिधापनमिति यावत् । फलानुत्पत्तौ तत्स्वीकारोद्योगोपरोधः । फलनाशकरनोद्योगे स्वरूपासेधो राजाज्ञया निरोधनम् – आसेधः । आक्रोशस्तु तादृशो न भवति । किं तु – फलं न भोक्तव्यम् । पत्रं न लेखनीयम् । साक्षिभिर्न भवितव्यम् । मया सार्धं न्यायनिर्णयायागन्तव्यम् । अन्यथा राजाज्ञामुल्लङ्घित्वानित्याद्याकारकवाग्व्यापाररूपो न कायिकव्यवहाररूपः । अतश्चासेधादाक्रोशो दुर्बल एव । तत आसेषेध एव व्यवहारबीजं नाक्रोश इति चेत्,
        मैवम्, आक्रोशासेधयोः विषयभेदो न स्वरूपभेदः । दुर्बलेनार्थिना कृतोपरोध आक्रोशपदालभिप्यः (-दाभिलप्यः?) । बलवता तु कृत आसेधपदाभिधेय इति । तथा च विष्णुः: “दुर्बलप्रबलकृतव् (आव्?) आक्रोशासेधौ” इति । 
        अयमर्थः – “दुर्बलस्य बलं राजा” इति राजपुरुषैर्दुर्बलेनापि कारित आसेध आक्रोशमूलो ‘पि प्रबलकृतत्वादासेध एवेति । दुर्बलेनैवाक्रोश इति लक्षणं सुष्टु, परत्रासेधा आक्रोशस्येयान्विशेषः – आक्रोशः कालान्तरे धर्मनिर्णयानन्तरं फलगतमपि स्वत्वमाकर्षयति । [१६३] आसेधस्त्वासेधसमयेव फलमप्युपरुणद्धीति । अत्राहुः – बलवता आसेध एव कर्तव्यो नाक्रोश इति भारुच्यादयः । अत्राक्रोशकर्तुः निरूपणं स्फुटत्वान्न कृतम्, अतश्चासेधसद्भावे तु तदभावविशिष्टत्वरूपधर्मोपमर्दनद्वारा विशिष्टं कृत्स्नं प्रमाणमुपमृद्नात्याक्रोश इति ।


कुत्तालेखबलविचारः


        ननु लिखितादीनां प्रामाण्यमागमनिरूपणद्वारा, आगमाभावे तत्प्रामाण्यं प्रशिथिलमूलतया दृढं न भवति, आगमास्तु केषांचिन्मते सप्त । तथा च स्मृतिः: “सप्त वित्तागमा धर्म्याः” इति । गौतमादीनां (ग्ध् १०।३९) मते तु रिक्थक्रयसंविभागपरिग्रहाधिगमप्रतिग्रहनिर्वेशादयो ‘ष्ट वित्तागमा इति । भारद्वाजमते तु परिवृत्तेरपि वित्तागमरूपतया  निगदितत्वात्तया सार्धं नव वित्तागमाः । एतेषां मध्ये कुत्ताकाराकारितपरिभाषितार्थस्यापरिगणनादागमप्रकारनिरूपणाशक्तौ कुत्तालेखस्य तदारूढसाक्षिणां च दौर्बल्यं प्राप्तम् ।
        अनागमेन यो भु(ङ्क्ते?) बहून्यब्दशतान्यपि ।
        चोरदण्डेन तं पापं दण्डयेत्पृथिवीपतिः ॥
इति स्मृतेः । आगमशून्याया भुक्तेः प्रमाणकोटिनिवेशाभावः प्रतीयते । यत्तु भोगागमयोः साम्यं बृहस्पतिवचनात्प्रतीयते, तत्तु केवलभुक्तेः दौर्बल्यज्ञापनपरतया न विरुद्धम् । तथा च बृहस्पतिः ।
        भुक्त्या केवलया नैव भूमिसिद्धिमवाप्नुयात् ।
        आगमेनापि शुद्धेन द्वाभ्यां सिद्धिमवाप्नुयात् ॥ [१६४]
तथा च व्यासः ।
        आगमो दीर्घकालश्च विच्छेदोपरवोज्झितः ।
        प्रत्यर्थिसंनिधानं च पञ्चाङ्गो भोग इष्यते ॥ इति ।
अत्र “पञ्चाङ्गो भोग इष्यते” इति वदन्नेकाङ्गवैकल्ये ‘प्यप्रामाण्यं भोगस्येति दर्शयतीत्युक्तं प्राक्, अतश्चागमनिरूपणे तदभावप्रतीतेः मूलशुद्ध्यभावात्तद्गमकप्रमाणदार्ढ्याभाव इति अत्रोच्यते – क्वचित्परिभाषापि वित्तागम एव यथा –
        आधिः प्रणश्येद्द्विगुणे धने यदि न मोक्ष्यते ।
इत्यत्र धनद्वैगुण्यनिबन्धनपरिभाषा वित्तागममध्ये ‘परिगणितापि सोपाधिकं स्वत्वमवगमयतीति विज्ञानेश्वरः । चन्द्रिकाकारस्तु – धनद्वैगुण्यपरिभाषा परिवृत्तिरूपेण तिलव्रीहिविनिमयवत्स्वत्वापदिकेत्याह । विज्ञानेश्वरमतावलम्बनेन परिभाषाया वाचिकदानान्तर्गततया स्वत्वापादकत्वमस्ति । औपाधिकस्थके ‘प्युपाधिनिवृत्तौ स्वत्वस्य दृढत्वात् । तथा हि – क्षेत्रादेतस्मादेतावद्धनमस्मभ्यं दीयतामवशिष्टं गृह्यताम् । यद्वा – एतावद्द्रव्यं गृहीत्वा तदृणं संशोध्यतामवशिष्टं गृह्यतां इति परिभाषायामवशिष्टद्रव्ये स्वत्वनिवृत्तिः परस्वत्वापत्तिपर्यन्ता भवत्येवेति दृश्यते । अथ वा भारुचिमतावलम्बनेन कुत्ताकारकारितापरिभाषावष्टम्भितमानसिकदानान्ततया स्वत्वापादकत्वं परिभाषायाः समस्ति । 
        ननु संकल्पमात्रात्स्वत्वं नोत्पद्यते किं तु संकल्पात्स्वत्वमपैति । स्वत्वोत्पत्तिस्त्वार्जनादेवेति धनार्जननयसिद्धत्वात्तद्व्याकोपो मानसिकदानान्ततया परिभाषायाः स्वत्वहेतुत्वोक्ताविति चेत्,
        मैवम्, यदि धनार्जननयः [१६५] स्वत्वापायहेतुमानसिकक्रियैवेति स्यात्तदायं दोषः प्रादुष्यात्, न च तथा, स्वत्वापायहेतुः क्वचित्संकल्पः क्वचिन्महापातकादिरित्युक्तम् । अतश्च तस्याप्यधिकरणस्य लौकिकव्यवहारानुरोधितया स्वत्वस्यापि लौकिकत्वाच्च । यथा लोके दृष्टं तथा स्वीकर्तव्यम् । कुत्तादिव्यवहारे मानसिकी क्रियैव स्वत्वहेतुरिति संमतं लौकिकानाम् । तथा च दृश्यते – बहुशो बहवः कायस्थाः क्षेत्रादिकं देशग्रामादिकं वा कुत्ताकारेण गृह्णन्तः पाक्षिकापचयभारसहिष्णवो दृश्यन्ते । तत्र ग्रामादिक्षेत्रादिदेशाद्युपचितपारिभाषिकद्रव्ये तेषां व्यवहाराणां स्वाम्यं विद्यत एव । स चागमः साधीयानेव । 
        ननु कुत्ताकारेण गृहीतद्रव्य उपचयो विद्यते चेत्तमुपचयं कुत्ताप्रदातार उत्तमपदाभिलप्याः स्वीकुर्वन्ति परिदृश्यन्ते च,
        मैवम्, यदि कौत्तिकस्त्वपचयभारसहिष्णुर्न भवेत्तदाप्युत्तमस्याप्युपचयापायसहिष्णुत्वं न स्यात् । कौत्तिकत्वप्रसिद्धिर्याम(दुग्ध)विरुद्धभोगप्रदानान्यथाकरणमूला । अत एवोक्तं विष्णुना: “कौत्तिको ‘पचयभारसहिष्णुरुत्तमस्तूपचयापायसहिष्णुः” इति । 
        अत्र भारुचिः: “कुत्तोपजीवी – कौत्तिकः । कुत्ताप्रदातोत्तमः । कुत्ता नाम – गृहक्षेत्रारामग्रामदेशादिपदार्थसमृद्धफलप्राप्त्यर्थं यस्मै कस्मै चिद्व्यवहारिणे तद्गृहादिपदार्थजातसंदानम्” इति । 
        संदानं नाम – सम्यग्दानं न भवति, औपाधिकदानरूपत्वात्कुत्तायाः, अपि तु संदानम् – बन्धनम् । उत्तमस्याप्युपचयानङ्गीकारेण कौत्तिक एव बन्धनरूपत्वात्संदानम् । कुत्तेत्युपचर्यते । सदानं नाम – त्यागमात्रमिति केचित्, अत्रायं विशेषः – यद्यनयोः कौत्तिकोत्तमयोर् [१६६] विद्यते समयः “उपचयश्चेन्मयोत्तमेन सोढव्यः अपचयश्चेत्त्वया कौत्तिकेन सोढव्यः” इति, तदा संविदनुसरणे उपचये विद्यमाने ‘पि विष्णुवचनानुसारेण पादमात्रोपचय एव स्वाम्यं कौत्तिकस्य । 
        तथा च विष्णुः: “पादमात्रोपचये कौत्तिकस्य स्वाम्यम्” इति । अत्र भारुचिः: “सो ‘यमुपचयः कुत्तातः पादमात्रं चेत्तस्मिन्नेवोपचये उत्तमो मनसा इममुपचयं कौत्तिको गृह्णीत, अन्यदायनाशयोः स्वाम्यधीनत्वं न तु कौत्तिकस्य । पादाधिकय एव स्वाम्यात्तस्य्ति स्मरति । तदा तस्मिन्पादमात्रोपचितद्रव्ये उत्तमस्य स्वत्वनिवृत्तिः परस्वत्वापत्तिपर्यन्ता भवतीति तात्पर्यम्” इति । 
        अयमाशयः – मानसिकमपि दानं त्यागात्मकं स्वत्वापादकमिति वैष्णवं मतमिति । उत्तमो मनसायं कौत्तिक इममुपचयं गृह्णात्विति वदता भारुचिना यावत्युपचये द्रव्ये उत्तमस्य मानसिकत्यागः तावत्यपि स्वत्वं वैष्णवं पादमिति मतम्, ततो न्यूनेन न भवितव्यमिति ।
        अत्र केचिदाहुः – अनेनैव न्यायेन कुत्तायाः अपचये विद्यमाने ‘पि पादमात्रमुत्तमेन सोढव्यम् । ततो न्यूनं दूरत एव, तत्राधिकमैच्छिकमिति विष्णुवचनस्य तात्पर्यार्थ इति ।


इति मानुषप्रमाणनिर्णयः




अथ दिव्यप्रमाणनिरूपणम्


तत्र नारदः ।
        यथा विधानेन सदा पञ्च दिव्यानि सर्वतः ।
        ददद्राजाभियुक्ताय प्रेत्य स्वर्गे ‘भिनन्दति ॥ [१६७]
पञ्च दिव्यानि – तुलाग्निरापो विषं कोश इति । यथाह याज्ञवल्क्यः ।
        तुयाग्न्यापो विषं कोशो दिव्यानाहुर्विशुद्धये । इति ।
अनेन अभियोकॄणामेतानि दिव्यानि भवतीत्यर्थादुक्तं भवति । यथाह कात्यायनः ।
        न कश्चिदभियोक्तारं दिव्येषु विनियोजयेत् ।
        अभियुक्ताय दातव्यं दिव्यं दिव्यविशारदैः ॥ इति ।
कश्चित् – सभापत्यादिः । दिव्यविशारदाः – प्राड्विवाकादयः । अनेनार्थिप्रत्यर्थ्नोरन्योन्येच्छया दिव्याङ्गीकारेणायं नियम इत्यर्थादुक्तं भवति । उक्तं च याज्ञवल्क्येन ।
        रुच्या वान्यतरः कुर्यादितरो वर्तयेच्छिरः । इति ।
शिरो नाम व्यवहारस्य चतुर्थः पादो जयपराजयलक्xअणः । तेन च दण्डो लक्ष्यते । रुच्या – अभियोक्त्रभियुक्तयोः परस्परानुमत्या । अन्यतरः – अभियोक्ता अभियुक्तो वा दिव्यं कुर्यात् । इतरः अभियुक्तः अभियुक्तो वा । शिरः – आश्रीरमर्थदणं वा । वर्तयेत् – अङ्गीकुर्यात् । पञ्च दिव्यानीति महाभियोगविषयम् । यदाह याज्ञवल्क्यः: “महाभियोगेष्वेतानि” इति । एतानि महाभोयोगेष्वेव नान्यत्रेति नियम्यते ।
        धटो ‘ग्निरुदकं चैव विषं कोशस्तथैव च ।
        तण्डुलाश्चैव दिव्यानि सप्तमं तप्तमाषकम् ॥ इति ।
इदमपि फालधर्मयोरुपलक्षणम् । यथाह बृहस्पतिः ।
        धटो ‘ग्निरुदकं चैव विषं कोशश्च पञ्चमः ।
        षष्ठं तु तण्डुलाः प्रोक्तं सप्तमं तप्तमाषकम् ॥
[१६८]        अष्टमं फालमित्युक्तं नवमं धर्मजं स्मृतम् ।
        दिव्यान्येतानि सर्वाणि निर्दिष्टानि स्वयंभुवा ॥ इति ।
        नन्वल्पाभियोगे ‘पि कोशो ‘स्त्येव, “कोशमल्पे ‘पि दापयेत्” इति स्मरणात्,
        सत्यम्, कोशस्य तुलादिषु पाठो न महाभियोगेष्वेवेति नियमार्थः, किं तु सावष्टम्भाभियोगेषु प्राप्त्यर्थः, अन्यथा शङ्काभियोग एव स्यात् ॥
        अवष्टम्भाभियुक्तानां धटादीनि विनिर्दिशेत् ।
        तण्डुलाश्चैव कोशश्च शङ्कास्वेव न संशयः ॥
इति स्मरणात् । शङ्कास्विति विश्वासादीनामुपलक्षणार्थम् । यथाह कात्यायनः ।
        शङ्काविश्वाससंधाने विभागे रिक्थिनां तथा ।
        क्रियासमूहकर्तृत्वे कोशमेव प्रदापयेत् ॥ इति ।
अत्र कोशः शिरोरहितः ।
        शिरःस्थायिविहीनानि दिव्यानि परिवर्जयेत् ।
        धटादीनि विषान्तानि कोश एको ‘श्राः स्मृतः ॥ इति ।
शङ्काभियोगादिविषय इत्य्शेषः ।
        महातत्वाभियोगे तु कोशो ‘पि सिरःस्थायिविहीनो वर्ज्यः “शीर्षकस्थे ‘भियोक्तरि” इति पञ्चदिव्यशेषतया याज्ञवल्क्ये नोक्तत्वात् । महाभिगोयेष्वपि राजप्राड्विवाकसभाव्यतिरिक्तसभायां धटादिदिव्यपञ्चके न शिरःकल्पनमस्ति ।
        वाग्दण्डो धिग्दमश्चैव विप्रायत्तावुभौ स्मृतौ ।
        अर्थदण्डवधावुक्तौ राजायत्तावुभावपि ॥
राजप्राड्विवाकसभायामेव दण्डस्य व्यवहारशिरःस्थानीयस्योक्तत्वात् । ततश्च –
[१६९]        वाग्दण्डो धिग्दमश्चैव विप्रायत्तावुभौ स्मृतौ ।
        अर्थदण्डवधावुक्तौ राजायत्तावुभावपि ॥
राजप्राड्विवाकसभायामेव दण्ड्यस्य व्यवहारशिरःस्थाननियमस्योक्तत्वात् । ततश्च –
        शिरःस्थायिविहीनानि दिव्यानि परिवर्जयेत् ।
इत्यादिवचनं राजप्राड्विवाकादिसभायामेवेति मन्तव्यम् । धर्मजं तु दिव्यमल्पविषयमेव । तस्य प्रायश्चित्तादौ शङ्काभियोगे युक्तत्वात् । यथाह पितामहः ।
        हन्तॄणां याचमानानां प्रायश्चित्तार्थिनां नृणाम् ।
        संदिग्धेष्वभिशस्तानां धर्माधर्म्यपरीक्षणम् ॥
एतानि च दिव्यानि शपथाश्च यथासंभवमृणाधानादिषु विवादेषु प्रयोक्तव्यानि ।


स्थावरविषये लिखितस्याभावे दिव्यावसरः


यत्पितामहवचनम्,
        स्थावरेषु विवादेषु दिव्यानि परिवर्जयेत् । इति ।
तदा लिखितसाध्यादिसद्भावे दिव्यानि परिवर्जयेदिति व्याख्येयम् ।
        ननु विवादान्तरेष्वपि प्रमाणान्तरसंभवे दिव्यानामनवतार एव, 
        सत्यम्, ऋणादानादिषु विवादेषूक्तलक्षणसाक्ष्युपन्यासे अर्थिना कृते ‘पि प्रत्यर्थी यदि दण्डाभ्युपगमावष्टम्भेन दिव्यमवलम्बते तदा दिव्यमपि भवति, साक्षिणामतिशयदोषसंभवात् । दिव्यस्य निर्दोषत्वेन वस्तुतः सर्वविषयत्वात् । [१७०]
यथाह नारदः ।
        तत्र सत्ये स्थिरो धर्मो व्यवहारश्च साक्षिणि ।
        देवसाध्ये पौरुषेयीं न लेख्यं वा प्रयोजयेत् ॥ इति ।
स्थावरेषु तु प्रत्यर्थिना दण्डावष्टम्भनेन दिव्यालम्बने कृते ‘पि सामन्तादिदुष्टप्रमाणसंभवे दिव्यं न ग्राह्यमित्येवमर्थम्,
        स्थावरेषु विवादेषु दिव्यानि परिवर्जयेत् ।
इति पितामहवचनम्, नात्यन्तिकदिव्यनिराकरणार्थम्, लिखितसामन्ताद्यभावे स्थावरविवादेष्वनिर्णयप्रसङ्गात् । यत्तु,
        लेख्यं यत्र न विद्येत न भुक्तिर्न च साक्षिणः ।
        न च दिव्यावतारो ‘स्ति प्रमाणं तत्र पार्थिवः ॥ इति ।
दिव्यावताराभावस्य स्थावरविवादस्यैव विषयत्वात् । तत्र निर्णायकं राजाज्ञेति स्थावरविवादेष्वनिर्णयप्रसङ्गादित्युक्तिरयुक्तेति न वाच्यम् । एतच्चन्द्रिकाकार-विज्ञानियोगिमतभेदेन व्यवस्था पूर्वमेवोक्तेति नात्र प्रपञ्च्यते । दिव्यानां कालविशेषमाह – 


दिव्यानां कालविशेषः


पितामहः ।
        पूर्वाह्णे ‘ह्नि परीक्षा स्यात्पूर्वाह्णे च धटो भवेत् ।
        मध्याह्ने तु जले देयं धर्मतत्त्वमभीप्सता ॥
        दिवसस्य तु पूर्वाह्णे कोशशुद्धिर्विधीयते ।
        रात्रौ तु पश्चिमे यामे विषं देयं सशीतलम् ॥ इति ।
अनुक्तवेलाविशेषाणां तण्डुलतप्तमाषप्रभृतीनां पूर्वाह्ण एव प्रधानं परिकीर्तितमिति सामान्यनारदस्मरणात् । तथा च हारीतेन विशेषो दर्शितः ।
        आग्नेः शिशिरहेमन्तौ वर्षाश्चैव प्रकीर्तिताः ।
[१७१]        शरद्ग्रीष्मे तु सलिलं हेमन्तशिशिरे विषम् ॥
        चैत्रो मार्गशिरश्चैव वैशाखश्च तथैव च ।
        एते साधारणा मासा दिव्यानामविरोधिनः ॥
        कोशस्तु सर्वदा देयः तुला स्यात्सार्वकालिकी ॥


दिव्यप्रतिषेधकालः


        कोशग्रहणं सर्वशपथानामुपलक्षणम् । तण्डुलादीनां पुनर्विशेषेणाभिधानात्सार्वकालिकत्वम् । केषांचित्कालानां प्रतिषेधः ।
        न शीततोये शुद्धिः स्यान्नोष्णकाले ‘ग्निशोधनम् ।
        न प्रावृषि विषं दद्यात्प्रवाते न तुलां तथा ॥
        नापराह्णे न संध्यायां न मध्याह्ने कदाचन ।
शीतः – शीतकालः । अथ विवादिनोर्जात्यादितो दिव्यव्यवस्थामाह बृहस्पतिः ।
        ऋणादिकेषु कार्येषु संविवादे परस्परम् ।
        द्रव्यसंख्या(दिना)न्विता देया पुरुषापेक्ष्या तथा ॥
पुरुषापेक्षया – वादिनोर्जात्यापेक्षयेत्यर्थः ।


वर्णभेदेन दिव्यम्


यथाह स एव ।
        ब्राह्मणस्य धटो देयः क्षत्रियस्य हुताशनः ।
        वैश्यस्य सलिलं देयं शूद्रस्य विषमेव तु ॥
        साधारणः समस्तानां कोशः प्रोक्तो मनीषिभिः । इति ।
अनित्या चेयं व्यवस्था । यथाह कात्यायनः ।
        सर्वेषु सर्वदिव्यं वा विषवर्जं द्विजोत्तमे ॥ [१७२] इति ।
अत्र विशेषमाह याज्ञवल्क्यः ।
        तुला स्त्रीबालवृद्धान्धपङ्गुब्राह्मणरोगिणाम् ।
        अग्निर्जलं वा शूद्रस्य यवाः सप्त विषस्य वा ॥ 
स्त्री इति स्त्रीमात्रम्, जातिवयो’वस्थाविशेषानादरेण “बाल आ षोडशाद्वर्षात्” । तथा वृद्धः – आशीतिकापरः । एतच्च सव्रतानामत्यन्तार्तानां स्त्र्यादीनां वेदितव्यम् । यथा पितामहः ।
        सव्रतानां भृशार्तानां याचितानां तपस्विनाम् ।
        स्त्रीणां च न भवेद्दिव्यं यदि धर्मानपेक्षते ॥ इति ।


        स्त्रीणां तु न विषं प्रोक्तं न चापि सलिलं स्मृतम् ।
        धटकोशादिभिस्तासामन्तस्तत्वं विचारयेत् ॥
इति विषसलिलव्यतिरिक्तधटकोशादिभिः शुद्धिविधानात् । स्त्रीणामिति बालानामुपलक्षणम् । सव्रतानामित्यादिसामान्येनाभिधानात् । ब्राह्मणादीनामपि न सार्वकालिकस्तुलादिनियमः ।


सर्ववर्णानां कोशाच्छुद्धिः


        सर्वेषामेव वर्णानां कोशाच्छुद्धिर्विधीयते ।
        सर्वाण्येतानि सर्वेषां ब्राह्मणस्य विषं विना ॥ इति ।
तदयमत्र निष्कर्षः – वर्षास्वग्निरेव सर्वेषाम्, हेमन्तशिशिरयोस्तु क्षत्रियादित्रयाणामग्निविषयोर्विकल्पः, ब्राह्मणस्य त्वग्निरेव न कदाचिद्विषम्, ग्रीष्मशरदयोस्तु सलिलमेव, साधारणे काले बहुदिव्यसमवाये तुलादिनियम इति ।
[१७३]
पुरुषविशेषे दिव्यविशेषनिषेधः


लोहकारादीनां तु विशेषमाह कात्यायनः ।
        न लोहशिल्पिनामग्निः सलिलं नाम्बुसेविनाम् ।
        मन्त्रयोगविदां चैव विषं दद्याच्च न क्वचित् ॥
        तण्डुलैर्न नियुञ्जीत व्रणिनं मुखरोगिणम् ।
        कुष्ठिनां वर्जयेदग्निं सलिलं श्वासकासिनाम् ॥
        पित्तश्लेष्मवतां नित्यं विषं तु परिवर्जयेत् ।
        मद्यपस्त्रीव्यसनिनां कितवानां तथैव च ॥
        कोशः प्राज्ञैर्न दातव्यो ये च नास्तिकवृत्तयः । इति ।
नारदो ‘पि ।
        महापराधे निर्धर्मे कृतघ्ने शीलकुत्सिते ।
        नास्तिके दृष्टदोषे च कोशदाने विवर्जयेत् ॥
एवं च क्लीबादेरग्निः कोशश्च वर्ज्यः । यथाह नारदः ।
        क्लीबातुरान्सत्यहीनान्परितश्चार्दितान्नरान् ।
        स्त्रीबालवृद्धांश्चान्धांश्च परीक्षेत धटे सदा ॥
नित्या चेयं व्यवस्था । सदेत्यभिधानात् । अत्र विशेषमाह स एव ।
        येषु वादेषु दिव्यानि प्रतिषिद्धानि यत्नतः ।
        कारयेत्स्वजनैस्तानि नाभिशस्तं त्यजेन्मनुः ॥
न त्यजेतुक्तप्रकारेणाविशोद्येति शेषः ।


द्रव्यसंख्याविशेषेण दिव्यविशेषह्


कात्यायनस्तु विशेषमाह ।
        सर्वद्रव्यप्रमाणं तु ज्ञात्वा दिव्येन योजयेत् ।
[१७४]        ज्ञात्वा संख्यां सुवर्णानां शतनाशे विषं स्मृतम् ॥
अत्र सुवर्णानां संख्यां ज्ञात्वा अपहृतद्रव्यस्य सुवर्णात्मकतया संख्यासंख्येतताम्कृत्वेत्यर्थः ।
        अशीतेस्तु विनाशे वै दद्यादेव हुताशनम् ।
        षष्ट्या नाशे जलं देयं चत्वारिंशति(के) वै धटम् ॥
        विंशद्दशविनाशे तु कोशदानं विधीयते ।
        पञ्चाधिकस्य वा नाशे तदर्धार्धस्य तण्डुलाः ॥
        तदर्धार्धस्य नाशे तु पुत्रदारशिरांशि च ।
        तदर्धार्धय नाशे तु लौकिक्यश्च क्रियाः स्मृताः ॥
अत्र सर्वत्र विनाशशब्देन अपह्नवो लक्ष्यते । तस्यैव प्रमाणप्रस्तावहेतुत्वात् । चशब्देन स्मार्तशपथाः समुच्चिताः । यथाह हारीतः ।
        निष्के तु सत्यवचनं द्विनिष्के पादलम्भनम् ।
        ऊनत्रिके तु पुष्पं स्यात्कोशदानमतः परम् ॥
अत्र निष्कशब्दो लौकिकनिष्कवचन इति चन्द्रिकाकारः, तथैवात्र व्यवहारादिति । अत्र विशेषमाह विष्नुः: “यथार्हं समयक्रिया । राजद्रोहसाहसेषु यथाकामम् । निक्षेपस्तेयेष्वर्थपरिमाणात्सर्वेषु अर्थजातेषु मूल्यं कनकं परिकल्पयेत् । तत्र कृष्णलोने दूर्वाकरं शापयेत् । द्विकृष्णलोने तु तिलकरम् । त्रिकृष्णलोने रजतकरम् । चतुष्कृष्णलोने सुवर्णकरम् । पञ्चकृष्णलोने सीरोद्धृतमहीकरम् । सुवर्णार्धोने कोशो देयः शूद्रस्य । ततः परं यथार्हं धटाग्न्यम्बुविषाणामन्यतमम्, द्विगुणार्धे यथाहिता समयक्रिया वैश्यस्य त्रिगुणार्थे [१७५] राजन्यस्य । चतुर्गुणार्थे ब्राह्मणस्य । प्राग्दृष्टदोषब्राह्मणं दिव्यानामन्यतममेव स्वल्पे ‘प्यर्थे ‘पि दापयेत् (कारयेत्?) । सुविदितसच्चरित्रं न महत्यर्थे ‘पि” इति । एतद्विष्णुवचनं कृत्स्नशः सर्वस्मृत्यनुरोधेन व्याख्यास्यते । समयक्रिया – लौकिकक्रिया । सीरोद्धृतमहीकरम् – लाङ्गलोद्धृतलोष्टकरमित्यर्थः । अत्र ऊनग्रहणमधिके शापनिवृत्त्यर्थम् । अत्र विशेषमाह मनुः ।
        एषा संख्या निकृष्टानां मध्यानां द्विगुणा स्मृता ।
        चतुर्गुणोत्तमानां तु सर्ववर्णेष्वयं विधिः ॥ इति ।
एषां संख्याकृष्णलं तु व्यावहारिकनिष्कस्य विंशतितमो भागः, मतान्तरे तु पञ्चकृष्णलाः पलम्, तत्र लौकिकव्यवहारे मानचतुष्तयं कृष्णलमित्युच्यते, तण्डुलपरिमितमानमिति प्रसिद्धम् । मानव-याज्ञवल्क्ययोः शास्त्रयोः काकणिकद्वयन्यूनमानसप्तकं कृष्णलमित्युच्यते । एवं त्रिविधेषु कृष्णलेषू सत्सु वैष्णवधर्मशास्त्रोक्तकृष्णलमेवाश्रयितुमुचितमिति । काकिणिकत्रयं न्यूनमानषट्कं कृष्णलमेवात्र स्वत आश्रियते, मानवकृष्णलं तु कर्तृगुणादिभिराश्रियते । तत्र यावतापहृतद्रव्येण कृष्णलपूर्तिः । तत्कृष्णलापहारे उपोषितस्ः स्नात आर्द्रपटः शूद्रो वेदब्राह्मणसंनिधौ दूर्वाकरः शपथं कुर्यात् । एवंभूतं द्वितीयकृष्णलादारभ्य आ तृतीयकृष्णलाच्छूद्रः तिलकरः शपथं कुर्यात्तृतीयकृष्णलादारभ्य आ चतुर्थाद्रजतपाणिः शपथं कुर्यात् । कृष्णलचतुष्टयादारभ्यापञ्चमाच्छूद्रो हिरण्यपाणिः शपथं कुर्यात् । कृष्णलपञ्चकादारभ्याष्टाच्छूद्रो लाङ्गलोद्धृतलोष्टकरः शपथं कुर्यात् । [१७६] षष्टकृष्णलादारभ्य दशमानानां दशकादर्वाक्शूद्रो निकृष्टश्चेत्पुत्रेण भार्यया वा शपथं कुर्यात् । सच्छूद्रश्चेदस्मिन्नेवार्थ सर्वैः पातकैः शपथं कुर्यात् । यद्यप्यत्र,
        शूद्रं सर्वैस्तु पातकैः ।
        पुत्रदारानवाप्यैनं शिरांसि स्पर्शयेत्पृथक् । इति ।
द्रव्यप्रमाणविशेषो नोक्तः, तथाप्यौचित्येन कृष्णलपञ्चकपरिसमाप्तेरारभ्य दशमानपणादर्वागेतौ भवितुमर्हतः । तथा च बृहस्पतिना, विषादीनि धर्मजान्तानि द्वियान्युक्त्वोक्तम् –
        सत्यं वाहनशास्त्राणि गोबीजकनकानि च ।
        देवब्राह्मणपादांश्च पुत्रदारशिरांसि च ।
        एते तु शपथाः प्रोक्ताः सत्ये ‘र्थ सुकराः सदा ॥ इति ।
एवमेतेषां धर्मजं प्रत्यल्पार्थविषयत्वात्प्रत्ययस्वरूपपरामर्शनेनैव सीरोद्धृ(शिरोधृ)तमहीं प्रति गुर्वर्थविषयत्वावगमात् । पणदशकादर्वाक्कृष्णलपञ्चकादूर्ध्वं एतानि भवन्तीत्युक्तम् । पणानां दशकादारभ्य पञ्चदशकादर्वाक्शूद्रस्य धर्मशोधनं भवति । अस्मिन्नेवार्थे हलोपजीविनां कृषिकाणां फालं दातव्यमिति । तथा च बृहस्पतिः।
        शते हृते ‘पह्नुते च दातव्यं धर्मशोधनम् ।
        गोचारस्य प्रदातव्यं सभ्यैः फालं प्रयत्नतः ॥ इति ।
मानानां शते ‘पह्नुते च शूद्रस्य धर्मशोधनं भवति, मानशतस्य दशपणात्मकत्वात् । पणदशकादारभ्य पञपञ्चदशकादर्वाग्धर्मप्रत्ययो भवतीत्यर्थः । अस्मिन्नेवार्थे गोचरस्य फालं [१७७] गोचारस्य – कृषीवलस्य शूद्रस्येत्यर्थः । “शूद्रस्य फालं दातव्यम्” इत्य्गौतमस्मरणात् । पञ्चदशपणादारभ्य त्रिंशत्पणादर्वाक्शूद्रस्य कोशदानम् । त्रिंशत्पणादारभ्य चत्वारिंशत्पणादर्वाक्शूद्रस्य तण्डुलभक्षणं भवति । चत्वारिंशत्पणादारभ्य पञ्चाशत्पणादर्वाक्शूद्रस्य तत्प्तमाषा भवन्ति । तथा च बृहस्पतिः ।
        चतुःशताभियोगे तु दातव्यस्तप्तमाषकः ।
        त्रिंशतस्तण्डुला देयाः कोशश्चैव तदर्थके ॥
चतुःशताभियोगे – शतचतुष्टयमानसुवर्णविषयाभियोगे इत्यर्थः । तत्र तप्तमाषो दातव्यः । तेषां चत्वारिंअत्पणात्मकत्वात् । चत्वारिंशत्पणाभियोगे शूद्रस्य तप्तमाषो दातव्यः इति यावत् । त्रिशते तण्डुला देया इत्यत्रापि शतत्रयमानसुवर्णे त्रिंशत्पणात्मके शूद्रस्य तण्डुला देया इति । तथा – “कोशश्चैव तदर्धके” इति पञ्चदशपणात्मके पञ्चाशदधिकशतमानसुवर्णे शूद्रस्य कोशो देय इति । तथा पञ्चाशत्पणादारभ्य सप्ताधिकषष्टिपणादर्वाक्शूद्रस्य तुलाधारणं भवति । सप्ताधिकषष्टिपणादारभ्य पञ्चाधिकसप्ततिपणादर्वाक्शूद्रस्य जलप्रत्ययो भवति । पञ्चाधिकसप्ततिपण्डादारभ्य शपणादर्वाक्शूद्रस्य परशुर्भवति । शतपणादारभ्य शूद्रस्य विषभक्षणमेव । तथा च बृहस्पतिः ।
        विषं सहस्रे ‘पहृते पादोने तु हुताशनः ।
        त्रिपादोने (भागोने) च सलिलं अर्धे देयो धटः सदा ॥
पणशतात्मकसहस्रमानसुवर्णे शूद्रस्य विषभक्षणं भवति । मानसहस्रचतुर्भागहीने पञ्चसप्ततिपणात्मके शतसप्तमाने शूद्रस्य परशुधारणम् । तथा सहस्रमानसुवर्णस्य तृतीयभागहीने [१७८] सप्तषष्टिपणे शूद्रस्य जलप्रत्ययो भवति । पञ्चाशत्पणात्मके सहस्रमानार्धे शूद्रस्य तुलाधिरोहणं भवतीत्यर्थः ।
        ननु विषं सहस्र इत्यादौ सहस्रादिसंख्यानां संख्येयत्वेन तण्डुलतुलितमानसुवर्णमेव ग्राह्यमिति कथमवसीयते ।
        उच्यते –
        सर्वद्रव्यप्रमाणं तु ज्ञात्वा हेतुं प्रकल्पयेत् ।
        हेमप्रमाणयुक्तं तु तथा दिव्यं प्रयोजयेत् ॥
        शते विषं तु पादोने दत्तभुक्ततृतीयके ।
        आपस्त्रिभागहीने तु शतार्धे तु तुला स्मृता ॥
        कोशदानं तदर्धे वा दशपञ्चकसप्तसु ।
        तदर्धे तण्डुला ज्ञेयास्तदर्धे तप्तमाषकम् ॥ 
इति कात्यायनः । तथा च ।
        ज्ञात्वा संख्यां सुवर्णस्य शतमाने विषं स्मृतम् ।
        अशीतेस्तु विनाशे तु हुतभुक्प्रत्ययः स्मृतः ॥
हुतभुक् – परशुः ।
        षष्ट्या नाशे जलं देयं स्याच्चत्वारिंशके धटः ।
        त्रिंशद्विनाशे वा कोशदानं तत्र बृहस्पतिः ॥
        पञ्चार्धैकस्य वा नाशे तदर्धस्य तु तण्डुलाः ॥
इति वृद्धमनुः । अनयोः कात्यायन-वृद्धमनुवचनयोः शतनाशे विषमुक्तम् । बृहस्पतिवचने तु सहस्रनाशे विषमुक्तमिति, अनेन ताभ्यां महान्विरोधो ‘स्तीति प्रतीयते । तद्विरोधपरिहारार्थं भूयसांन्यायेन वचनद्वयानुसारेण बृहस्पतिवचनं योजनीयम् । तथा च सति धर्मशास्त्रेषु दण्डविधानादौ संख्यादिमात्रे निर्दिष्टे पणानां व्यवहारार्थतया कॢप्तत्वात्संख्येयतया प्रायेण पणा एव तत्र गृह्यन्त [१७९] इति इहापि कात्यायन-वृद्धमनुवचनगतशतादिसंख्यानां संख्येयत्वेन पणा एव गृह्यन्ते । एवं च बृहस्पतिवचनगतसहस्रसंख्यादीनाआं संख्येयतया तण्डुलतुलितमानसुवर्णे गृहीते “मानस्तण्डुलमात्र स्यात्दशमानः पणः स्मृतः” इत्यादिवचनदर्शनाच्छतसहस्रयोरविरोधः । यदपि याज्ञवल्क्यवचनम्,
        नासहस्राद्धरेत्फालं न विषं न तुलां तथा ।
अत्र सहस्रशब्दः पादोनार्धोनयोरुपलक्षणार्थ इति न विरोधः । तत्र फालशब्दः परशुपरः । मुख्यफालशब्दस्याल्पार्थविषयत्वस्य दर्शितत्वात् । यत्त्वत्र वृद्धमनुनोक्तम् ।
        अशीतेस्तु विनाशे तु हुतभुक्प्रत्ययः स्मृतः ।
यच्च कात्यायनोक्तम्,
        शते विषं तु पादोने हुतभुक्तत्र दीयते ।
        आपस्त्रिभागहीने तु शतार्धे तु तुला स्मृता ॥ इति ।
एताभ्यां वचनाभ्यामेवं प्रतीयते – पञ्चसप्तत्या आरभ्य अशीतेरर्वागग्निः उदकं च प्राप्तम्, एवं षष्ट्या आरभ्य सप्तषष्टिप्रदेशादर्वाक्जलधटप्राप्तौ पुत्रसहितोत्कृष्टस्य पुरुषस्य लघुप्रत्ययो भवति । अपुत्रस्य गुरुप्रत्ययो भवतीति व्यवस्थामाह वरदराजः ।
        तदर्धे तण्डुला देयास्तदर्धे तप्तमाषकम् ।
इति अल्पविषये तप्तमाषविधानं चौर्यादिशङ्काविषयमिति अविरोधः ।
        दत्तस्यापह्नवो यत्र प्रमाणं तत्र कल्प्यते (कल्पयेत्) ।
        स्तेयसाहसयोर्दिव्यं स्वल्पे ‘प्य्र्थे प्रदापयेत् ॥
इति कात्यायनवचनात् । एवमात्र सिद्धान्तितार्थस्य च विरुद्धार्थप्रतिपादकानि स्मृतिवचनानि सन्ति, तेषामेव व्यवस्थां [१८०] कल्पयित्वा तद्विरोधपरिहारः कर्तव्य इत्यनुसंधेयम् । ब्राह्मणस्यागामिकाल इत्यादि । अयमर्थः – भविष्यत्कार्यविषये तु ब्राःमणस्यापि कोशो भवतीति । शूद्रस्येत् – पूर्वोक्तद्रव्यप्रमाणानि शूद्रविषयाणीत्यर्थः । पूर्वोक्तसर्वविषयेषु द्विगुणार्थे वैश्यस्य शपथक्रिया भवति । त्रिगुणार्थे राजन्यस्य शपथक्रिया । चतुर्गुणार्थे ब्राह्मणस्य शपथकिर्येति द्रष्टव्यम्, यत्तूक्तम्बृहस्पतिना ।
        एषा संख्या निकृष्टानां मध्यानां द्विगुणा स्मृता ।
        चतुर्गुणा चोत्तमानां कल्पनीया परीक्षकैः ॥ इति ।
तत्तूत्तमादर्वाचीनानां मध्यमादुत्कृष्टानां त्रैगुण्यप्रतिपादनस्याप्युपलक्षकं विष्णुवचनानुरोधात् । अनेनैव व्याख्यानेन “एषा संख्या निकृष्टानाम्” इत्यादि मनुवचनमपि व्याख्यातम् । शूद्रादर्वाचीनानामपि शूद्रवदेव दिव्यानि देयानि ।
        शूद्राणां तु सधर्माणः सर्वे ‘पध्वंसजाः स्मृताः ।
इति मनुवचनात् । केषांचिद्ब्राह्मणानामपि शूद्रवदेव दिव्यं देयमित्याह कात्यायनः ।
        गोरक्षकान्वाणिजकान्शिल्पिनश्च कुशीलवान् ।
        प्रेष्यान्वार्धुषिकांश्चैव विप्राञ्छूद्रवदाचरेत् ॥
एतदुक्तं भवति – शूद्रस्य पुत्रदारादिशपथस्थाने वैश्यस्य गोबीजकाञ्चनैः शपथः । क्षत्रियस्य वाहनशस्त्रैः । ब्राह्मणस्य सत्यवाक्येन । अतश्च यद्वृत्तं ब्राह्मणस्य तत्प्रयुक्ताः शपथाः कार्या इति । अत्र विवदन्ते वृद्धाः – केचिद्दिव्येषु पणानां संख्येयत्वे ‘पि काकणिकचतुष्टये लोके पणव्यवहारात्  काकणिकः पणचतुर्भाग इति वैयाकरणप्रसिद्धेश्च काकणिकचतुष्टयात्मकं [१८१] सुवर्णपणमेव सहस्रादिसंख्यासंख्येयमिति मन्यन्ते । अन्ये तु ताम्रकाकणिकाभिप्राया सर्वदिव्येषु संख्येति मन्यन्ते । अपरे तु –
        मानस्तण्डुलमात्रं स्याद्दशमानः पणः स्मृतः ।
इत्यागमवचनाद्दशमानात्मक एव पण इति मन्यन्ते । अपरे –
        माषो विंशतिमो भागो ज्ञेयः कार्षापणस्य तु ।
        काकणी तु चतुर्भागो माषस्येति प्रकीर्तितः ॥
इति औशनसवचनात्,
        तथा माषं बुधाह्प्राहुः काकणीनां चतुष्टयम् ।
        विंशतिः स्यात्पुनस्तेषां स मुख्यः पण उच्यते ॥
इति भारद्वाजवचनात्,
        माषो विंशतिमो भागः पणस्य परिकीर्तितः ।
इति कात्यायनवचनाच् (-स्मरणाच्) च विंशतिमाषाः पण इति तद्विषया दिव्येषु संख्येति मन्यन्ते । तदेतदसारम् –
        पणो विंशतिमाषस्तु दिव्यादन्यत्र कीर्तितः ।
इति कात्यायनवचनेन दिव्येषु विंशतिमाषस्य पणस्य निषेधात् । तथा ज्ञात्वा सुवर्णस्य संख्यामिति स्मृतेः –
        सर्वद्रव्यप्रमाणं तु ज्ञात्वा हेम प्रकल्पयेत् ।
        सर्वेष्वर्थजातेषु मूल्यं कनकं कल्पयेत् ॥
इत्येवमादिस्मृतिभ्यः सुवर्णस्यैव संख्येयत्वावगमात् । ताम्रिककार्षापणस्य दिव्येषु संख्येयत्वप्रापकवचनाभावाच्च सुवर्णपणानामेव दिव्येषु संख्येयत्वमुक्तम् । यत्तु – चन्द्रिकाकारेण सहस्रादिसंख्यानां लौकिकनिष्कस्य संख्येयत्वमित्युक्तमिति । तत्तूक्तरीत्या सहस्रादिसंख्यानां [१८२] पणस्यैव संख्येयत्वस्य न्याय्यत्वात्निष्कप्रतिपादकवचनाभावाच्च हेयम् । 


        ननु काकणिकानामष्टकं तण्डुलशब्देनोच्यते । मानशब्देनापि तदेवोच्यते । तत्र दण्डप्रकरणे –
        माषानष्टौ तु महिषीं सस्यघातस्य काकिणीम् ।
इति वचनात्,
        दापयेत्पणपादं तु गां पादौ महषीं तथा ।
इति वचनात् । पणपादद्वयाष्टमानमाषशब्दयोरेकार्थत्वावगमात्षोडशमाषात्मकः पण इति गम्यते । तथा च चरके ।
        उत्थितस्त्वर्कजालेन त्रसरेणुक उच्यते ।
        अष्टकं त्रसरेणूनां लिक्षेति परिकीर्त्यते ॥
        तास्तिस्रः सर्षपः प्रोक्तः काकिणी स्यात्तु सा स्मृता ।
        अष्टकं काकिणीनां तु तण्डुलः परिकीर्तितः ॥
        तण्डुलं मानकं प्रोक्तं माषकः परिकीर्त्यते ।
यद्वस्तु स्मृतिषु मानशब्देनोच्यते तदेव वैद्यके मानशब्देनोच्यते ।
        तद्द्वयं कृष्णलं प्रोक्तं मण्डिका कृष्णलद्वयम् ।
        अस्तिकापणशब्दौ तु पर्यायेण प्रकीर्तितौ ॥ इति ।
अत्र षोडशात्मकः पण इति गम्यते । तथा वैखानससंहितायामपि,
        मानस्तण्डुलमात्रं स्यादष्टमाषः पणः स्मृतः । इति ।
तत्राप्यष्टकमेव काकिणीनां माषशब्देन तण्डुलशब्देन वोच्यते षोडशमानात्मकः पण इति,
        सत्यमेतत् । षोडशमाषात्मकः दशमाषात्मको वा पणः संख्येयत्वेन गृह्यते इति, तत्र शोध्यस्य गुणवत्त्वे षोडशमाषात्मकस्य संख्येयत्वेन ग्रहणम् । [१८३] निर्गुणस्य शोध्यत्वे ‘स्य दशमाषात्मकस्य पणसंख्येयत्वमिति व्यवस्था । अभिशापव्यवस्थया दिव्यव्यवस्थामाह कात्यायनः ।


अपराधविशेषेण दिव्यस्थानानि


        इन्द्रस्थाने ‘भिशस्तानां महापातकिनां नृणाम् ।
        नृपद्रोहप्रवृत्तानां राजद्वारि प्रयोजयेत् ॥
        प्रातिलोम्यप्रसूतानां दिव्यं देयं चतुष्पथे ।
        ततो ‘न्येषु तु कार्येषु सभामध्ये विदुर्बुधाः ॥
अन्येषु कार्येषु – स्वल्पकार्येषु – अधिककार्येष्वप्युत्तमानां सत्यादिपुरुषान्ताः शपथा एव । दिव्यं देयमिति दिव्यग्रहणाद्धटादिविषान्तान्यवगन्तव्यानि । इन्द्रस्थानमिति प्रख्यातदेवतायतनमुपलक्षयति । यथाह नारदः ।
        सभाराजकुलद्वारदेवताचत्वरा इति ।
इमानि दिव्यानि जनसमक्षमेव देयानि । यथाह पितामहः ।
        प्रत्यक्षं दापयेद्दिव्यं राजा वाधिकृतो ‘पि वा ।
        ब्राह्मणानां श्रुतवतां प्रकृतीनां तथैव च ॥
प्रकृतयः – प्रजाः । अधिकृतः – प्राड्विवाकः । प्रतिगतमक्षम् – प्रत्यक्षम् । अत्र विशेषमाह हारीतः ।
        धने प्रमुषिते चोरैः प्रहृते ‘पि धनी स्वयम् ।
        परिमाणं स्वरूपं च शपथेन विशोधयेत् ॥
चोरैरफृते द्रव्ये तद्द्रव्ये गुरुपरिमाणं (द्वरूपं च) वाल्पपरिमाणं वानादृत्य शपथेनैव दण्डपाशिकानां द्रव्यपरिमाणं च द्रव्यवान्साधयेदित्यर्थः ।


इति सर्वदिव्योपयोगिनी मातृका समाप्ता




दिव्यनिर्माणप्रकारः


अथ दिव्यनिर्माणप्रकार उच्यते । अत्र प्रजापतिः ।
        दिव्येषु सर्वकार्याणि प्राद्विवाकः प्रकाशयेत् ।
        अध्वरेषु यथाध्वर्युः सोपवासो नृपाज्ञया ॥
        छित्त्वा यज्ञीयवृक्षं तु यूपवन्मन्त्रपूर्वकम् ।
        प्रणम्य लोकपालेभ्यः तुला कार्या मनीषिभिः ॥
अत्र प्राड्विवाकग्रहणाद्राजनियुक्तसभायामेव तुला न तु ग्रामादिसभासु तत्र प्राड्विवाकाभावात् । सोपवास इति पूर्वोक्तनियमानामुपलक्षणम् । नृपाज्ञया तुला कार्येत्यन्वयः । छित्त्वा – भेदयित्वा । मन्त्रपूर्वकमित्यत्र मन्त्रमाह: “सौम्यो वानस्पत्यः” इति । सौम्यः – सोमदैवत्यः । सोमो धेनुमित्यादिः । वानस्पत्यो – वनस्पतिदैवत्यः वनस्पते शतवल्शो विरोहेत्यादिः । “ऋज्वी तुला कार्या खादरी वा तैन्दुकी वा” इति विष्णुः । अत्र प्रजापतिर्विशेषमाह ।
        खादिरं कारयेत्तत्र निर्व्रणं शुक्लवर्जितम् ।
शुक्लो – निर्यासः ।
        शिंशपां तदभावे तु सालं वा कोटरं विना ।
        एवंविधानि कोष्ठानि धटार्थं परिकल्पयेत् ॥
        चतुर्हस्ता तुला कार्या पादौ वापि तथाविधौ ।
        अन्तरं तु तयोर्हस्तौ भवेदध्यर्धमेव वा ॥
        तोरणे च तथा कार्ये पार्श्वयोरुभयोरपि ।
        धटादुच्चतरे स्यातां नित्यं दशभिरङ्गुलैः ॥


धटनिर्माणम्


[१८५]        अवलम्बौ च कर्तव्यौ तोरणाभ्यामधोमुखौ ।
        मृन्मयौ सूत्रसंबन्धौ धटमस्तकचुम्बितौ ॥ इति ।
अत्र तुलार्थं वृक्षच्छेदनं सपरिकरायास्तुलायाः । अतश्च पादस्तम्बार्थमपि तद्वृक्षच्छेदनं कार्यमित्यवगन्तव्यम् । “चतुर्हस्ता तुला कार्या” इत्यनेन परिकरायास्तुलायाः प्रमाणमुक्तम् । तथाविधाविति – चतुर्हस्तप्रमाणावित्यर्थः । पादाविति – तुलाधारणार्थकाष्टधारणार्थस्तम्भौ । तच्चतुर्हस्तमानौ करणीयहस्तद्वयादूर्ध्वम् । 
        हस्तद्वयनिखेयं तु प्रोक्तं कटकयोर्द्वयोः ।
        षड्ढस्तं तु तयोः प्रोक्तं प्रमाणं तु प्रमाणतः ॥ इति ।
अक्षप्रमाणं तु तयोरन्तरालाभिधानेनैवार्थसिद्धम्, तेन पादस्तम्भसक्तकटकाद्बहिर्निसृतो यथा भवति यथा हस्तद्वयात्सर्धहस्ताधिको ‘क्षदण्डः कार्य इत्यवगन्तव्यम् । हस्तः पुनश्चतुर्विंशत्यङ्गुलः ।
        तिर्यग्यवोदराण्यष्टौ ऊर्ध्वा वा व्रीहयस्त्रयः ।
        प्रमाणमङ्गुलस्योक्तं वितस्तिर्द्वादशाङ्गुलम् ॥
“हस्तौ वितस्तद्वयम्” इति स्मृतेः । तुलास्थौल्ये तु विशेषास्मृतेः यवति स्थौल्ये दार्ढ्यं तावत्स्थौल्यं कार्यम् । यद्वा – आचारात्स्थौल्यविशेषो वेदितव्यः । एतदेवाभिप्रेत्योक्तं पितामहेन ।
        चतुर्हस्ता तुला कार्या दृढा ऋज्वी तथैव च ।
        कटकानि च देयानि त्रिषु स्थानेष्यत्नतः ॥
कटकानि – लोहवलयानि । उपान्तयोर्मध्ये च देयानि । [१८६] उपान्तयोः शिक्यधारणार्थं मध्ये ‘क्षकाष्ठे तुलाधारणार्थमिति विवेकः । यथाह पितामहः ।
        आयसेन तु पादेन मध्ये संगृह्य धर्मवित् ।
        योजयेत्तु सुसंयुक्तां तुलां प्रागपरायताम् ॥
प्रागपरायताम् – पूर्वपश्चिमदीर्घामित्यर्थं ।
        प्राङ्मुखो निश्चलः कार्यः शुचौ देशे धटः सदा ।
        शिक्यद्वयं सम्सज्य पार्श्वयोरुभयोरपि ॥
        प्राङ्मुखान्कल्पयेद्दर्भान्शिक्ययोरिति निश्चयः ।
        एकस्मिंस्तोलयेत्कर्तॄनन्यस्मिन्मृत्तिकां शुभाम् ॥
कर्तुरिति पाठे तु कर्तारम् – अभियुक्तमित्यर्थः ।
        पिटकं पूरयेत्तस्मिनिष्टकाग्रावपांसुभिः ।
अत्र मृत्तिकेष्टकाग्रावपांसूनां विकल्पो वेदितव्यः । एतच्च माषाणामुपलक्षणम्, “माषैर्वा निकटं पूरयेत्” इति स्मृत्यन्तरवचनात् ।विकटम् – शिक्यान्तर्गतपात्रम् ।
        परीक्षका नियोक्तव्यास्तुलामानविशारदाः ।
        वणिजो हेमकाराश्च कांस्यकारास्तथैव च ॥
        कार्यः परीक्षकैर्नित्यमवलम्बसमो धटः ।
        उदकं च प्रदातव्यं धटस्योपरि पण्डितैः ॥
        यस्मिन्न प्लवते तोयं स विज्ञेयः समो धटः ।
        धतं तु कारयेन्नित्यं पताकाध्वजशोभितम् ॥
        तोलयित्वा नरं पूर्वं ततस्तमवतारयेत् ।
एवमुक्तविधानां तुलां कृत्वा प्राड्विवाकः किं कुर्यादित्यत आह ।
        प्राङ्मुखः प्राञ्जलिर्भूत्वा प्राड्विवाकस्ततो वदेत् ।
[१८७]        एह्येहि भगवन्धर्म अस्मिन्दिव्ये समाविश ॥
        सहितो लोकपालैश्च वस्वादित्यमरुद्गणैः ।
        आवाह्य तु धटे धर्मं पश्चादङ्गानि विन्यसेत् ॥
        इन्द्रं पूर्वे तु संस्थाप्य प्रेतेशं दक्षिणे तथा ।
        वरुणं पश्चिमे भागे कुबेरं चोत्तरे तथा ॥
        अग्न्यादिलोकपालांश्च कोणभागेषु विन्यसेत् ।
        इन्द्रः पीतो यमः श्यामो वरुणः स्फटिकप्रभः ॥
        कुबेरश्च सुवर्णाभः अग्निश्चैव सुवर्णभः ।
        तथैव निरृतिः श्यामो वायुर्धूम्रः प्रदृश्यते ॥
        ईशानस्तु भवेद्रक्तः एवं ध्यायेत्क्रमादिमान् ।
        इन्द्रस्य दक्षिणे पार्श्वे वसूना (राध) वाहयेद्बुधः ॥
        धरो ध्रुवस्तथा सोम आपश्चैवानिलो ‘नलः ।
        प्रत्यूषश्च प्रभासश्च वसवो ‘ष्टौ प्रकीर्तिताः ॥
        देवेशेशानयोर्मध्ये आदित्यानां तथायनम् ।
        धातार्यमा च मित्रश्च वरुणो ‘ंशो भगस्तथा ॥
        इन्द्रो विवस्वान्पूषा च पर्जन्यो दशमं स्मृतः ।
        ततस्त्व्ष्टा ततो विष्णुरजघन्यो जघन्यजः ॥
        इत्येते द्वादशादित्या नामभिः परिकीर्तिताः ।
अत्राजघन्यो जघन्यज इति त्वष्टृविष्णोर्विशेषणे । अतो न संख्यातिरेकः ।
        अग्नेः पश्चिमभागे तु रुद्राणामयनं स्मृतम् ।
        वीरभद्रश्च शम्भुश्च वागीशश्च महायशाः ॥
        अजैक्पादहिर्बुध्न्यः पिनाकी चापराजितः ।
        भुवनाधीशवरश्चैव कलीपा च विशांपते ॥
[१८८]        स्थानुर्भगश्च भगवान्रुद्रा एकादश्स्मृताः ।
        प्रजेशरकसोर्मध्ये मातृस्थानं प्रकल्पयेत् ॥
        ब्राह्मी माहेश्वरी चैव कौमारी चैव वैष्णवी ।
        वाराही चैव माहेन्द्रा चामुण्डागणसंवृता ॥
        निरृतेरुत्तरे भागे गण्ēशायतनं विदुः ।
        वरुणस्योत्तरे भागे मरुतां स्थानमुच्यते ।
        गगनः स्पर्शनो वायुरनिलो मारुतस्तथा ॥
        प्राणः प्राणेशजीवौ च मरुतो ‘ष्टौ प्रकीर्तिताः ॥
स्मृत्यन्तरे तु ।
        आवहो विवहश्चैव उद्वहः संवहस्तथा ।
        निवहो ‘धिवहश्चैव प्रवहो ‘भिवहस्तथा ॥ इति ।
एतयोर्विकल्पः ।
        धटस्योत्तरदिग्भागे दुर्गामावाहयेद्बुधः ।
        एतासां देवतानां तु स्वनाम्ना पूजनं विदुः ॥
        भूषावसानं धर्माय दत्वा चार्घ्यादिकं क्रमात् ।
भूषावसानम् – भूषान्तम् । तदयमत्र निष्कर्षः – तुलायामेह्येहीति मन्त्रेण धर्ममावाह्य आवाहिताय धर्माय अर्घ्यपाद्याचमनीयस्नानवस्त्राचमनीययज्ञोपविताचमनीयमकूटकनकभूषान्तं दत्वा इन्द्रादीनां दुर्गान्तानामपि अर्घ्यादिभूषादिसपर्यां पदार्थानुसमयेन दत्वा उभयेषां गन्धुपुष्पधूपदीपनैवेद्यादीनि दद्यादिति । गन्धपुष्पाणि धटपूजायां रक्तानि कार्याणि । यथाह नारदः ।
        रक्तैर्गन्धैश्च धूपैश्च दद्याद्दिपा[धूपा]क्षतदिभिः ।
[१८९]        अर्चयेत्तु धटं पूर्वं तथा शिष्टांश्च पूजयेत् ॥ इति ।
इन्द्रादीनां रक्तैरन्यैर्वा पूजनम्, विशेषादर्शनात् । एतत्सर्वं पूर्वाह्ने कार्यम् ।
        पूर्वाह्ने सर्वदिव्यानां प्रदानमनुकीर्तितम् ।
इति नारदवचनात् । एतच्च प्राड्विवाकः कुर्यादित्याह प्रजापतिः ।
        प्राड्विवाकस्ततो विप्रो वेदवेदान्तपारगः ।
        श्रुतवृत्तोपपन्नश्च शान्तचित्तो विमत्सरः ॥
        सत्यसन्धः शुचिर्दक्षः सर्वप्राणिहिते रतः ।
        उपोषितः शुद्धवासाः कृतकान्तानुधावनः ॥
        सर्वासां देवतानां च पूजां कुर्याद्यथाविधि ।
        चतुर्दिक्षु तथा होमः कर्तव्यो वेदपारगैः ॥
        आज्येन हविषा चैव समिद्भिर्होमसाधनैः ॥
        सावित्र्या प्रणवेनाथ स्वाहान्तेनैव भावयेत् ॥ इति ।
होमप्रकारो विज्ञानयोगिनोक्तः: “ऋत्विग्भिश्चतुर्भिः चतुर्दिक्षु लौकिकाग्नौ प्रणवादिकां गायत्रीमुच्चार्य पुनः स्वाहाकारान्तं प्रणवमुच्चार्य समिदाज्यचरून्प्रत्येकमष्टोत्तरशतं जुहुयात्” इति ।
        यं चार्थमभियुक्तः स्याल्लिखित्वा तं तु पत्रके ।
        मन्त्रेणानेन सहितं तत्कार्यं तु शिरोगतम् ॥ इति ।
एवं होमान्तां देवपूजां विधायानन्तरमभियुक्तमर्थं मन्त्रसहितं पत्रे लिखित्वा तत्पत्रं शोध्यशिरोगतं कुर्यादित्यर्थः । [१९०]
मन्त्रस्तु ।
        आदित्यचन्द्रावनलो ‘निलश्च द्यौर्भूमिरापो हृदयं यमश्च ।
        अहश्च रात्रिश्च उभे च संध्ये धर्मश्च जानाति नरस्य वृत्तम् ॥ इति ।
यत्तु प्रजापतिनोक्तम्,
        इमं मन्त्रविधिं कृत्स्नं सर्वदिव्येषु योजयेत् ।
        आवाहनं च दिव्यानां तथैव परिकल्पयेत् ॥ इति ।
अस्यार्थः – धर्मावाहनादि शिरसि पत्रारोपणान्तमनुष्ठानकाण्डं सर्वदिव्यसाधारणमुक्तमिति मन्तव्यम् । अनन्तरं प्राड्विवाको धटमामन्त्र्य तं शोध्यं पुनरारोपयेत् ।
        समयैः परिगृह्याथ पुनरारोपयेन्नरम् ।
        निवाते वृष्टिरहिते शिरस्यारोप्य पत्रकम् ॥
समाः –शपथाः । शपथाश्च तेनैव दर्शिताः ।
        ब्रह्मघ्नो यस्य लोका ये ये लोकाः कूटसाक्षिणाम् ।
        तुलाधारस्य ते लोकास्तुलां धारयतो मृषा ॥ इति ।
पुनरारोपणानन्तरं नारदः ।
        तस्मिन्नेव कृते लक्ष्ये लक्ष्यं कृत्वा द्विजो वदेत् ।
        त्वं धट ब्रह्मणा दिष्टः परीक्षार्थं दुरात्मनाम् ॥
        धकाराद्धर्ममूर्तिस्त्वं टकारात्कुटिलं नरम् ।
        धृतो भावयसे यस्मात्धटस्तेनाभिधीयसे ॥
        त्वं वेत्सि सर्वभूतानां पापानि सुकृतानि च ।
        त्वमेव देव जानीषे न विदुर्यानि मानुषाः ॥
[१९१]        व्यवहाराभियुक्तो ‘यं मानुषः शुद्धिमिच्छति ।
        तदेनं संशयादस्माद्धर्मतस्त्रातुमर्हति ॥ इति ।
अनन्तरं तु शोध्यस्तुलामामन्त्रयेत् । यथाह याज्ञवल्क्यः ।
        तुलाधारणविद्विद्भिः अवियुक्तस्तुलाश्रितः ।
        प्रतिमानसमीभूतो रेखां कृत्वावतारितः ॥


तुलाभिमन्त्रणम्


        त्वं तुले सत्यधामासि पुरा देवैर्विनिर्मिता ।
        तत्सत्यं वद कल्याणि संशयान्मां विमोचय ॥
        यद्यस्मि पापकर्माहं ततो मां त्वमधो नय ।
        शुद्धश्चेद्गमयोर्ध्वं मां तुलामित्यभिमन्त्रयेत् ॥
अत्र नारदः ।
        शिक्यद्वयं समासज्य धटकर्कटयोर्दृढम् ।
        एकत्र शिक्ये पुरुषमन्यत्र तुलएच्छिलाम् ॥
धटकर्कटयोः – कर्कटशृङ्गोपमयोः लोहवलययोरुभयोः कोटिलग्नयोः ।
        धारयेदुत्तरे पार्श्वे पुरुषं दक्षिणे शिलाम् ।
शिरो ‘वस्थितपत्रकं धटं पुनरारोप्य विनाडीपञ्चकं यावत्तथैवावस्थापयेत् ।


विनाड्यादिलक्षणम्


        विनाड्यः पञ्च विज्ञेयाः परीक्ष्याः कालकोविदैः । इति ।
दशगुर्वक्षरोच्चारणकालः प्राणः, षट्प्राणा विनाडिः, उक्तं च ज्योतिःशास्त्रे ।
        दश्गुर्वक्षराः प्राणाः षट्प्राणा स्याद्विनाडिका ।
        तासां षष्ट्या च घटिका तत्षष्ट्या अहरुच्यते ॥ इति ।
अनेन ज्योतिःशास्त्रपरिचयवानेकश्च तुलाकोविदेषु कार्यः ।
[१९२]
तुलायां शुद्ध्यशुद्धिप्रकारः


शुद्ध्यशुद्धिविनिर्णयप्रकारमाह प्रजापतिः ।
        तुलितो यदि वर्धेत स शुद्धः स्यान्न संशयः ।
        समो वा हीयमानो वा न विशुद्धो भवेन्नरः ॥
यत्तु पितामहेनोक्तम्,
        हीयमानो न शुद्धः स्यादेतेषां तु समा शुचिः ।
इति, तन्मतान्तरग्रहणं पूजनार्थम्, न तु विकल्पार्थम् । तथान्यत्र ।
        कशाच्छेदे तुलाभङ्गे धटकर्कटयोस्तथा ।
        रज्जुच्छेदे ‘क्षभङ्गे च तथैवाशुचिमादिशेत् ॥ इति ।
तथापि दृश्यमाने कारणे येषां भङ्गः नादृष्टवशात्, तदा समाधानं कृत्वा पुनरारोपणं कर्तव्यम् ।
        शिक्यादिच्छेदनभङ्गे च पुनरारोपयेन्नरम् ।
इति स्मृत्यन्तरवचनम् । अत एवाह बृहस्पतिः ।
        धटे नियुक्तस्तुलितो हीनश्चेद्धानिमाप्नुयात् ।
        तत्समस्तु पुनस्तौल्ये वर्धितो विजयी भवेत् ॥
        शिक्यच्छेदे ‘क्षभङ्गे वा दद्याच्छिक्यं पुनर्नृपः ।
        साक्षिणो ब्राह्मणाः श्रेष्ठाः यथादृष्टार्थवादिनः ॥
        ज्ञातिनः शुचयो लुब्धा नियोक्तव्या नृपेण तु ।
        तेषां वचनतो गम्यः शुद्ध्यशुद्धिविनिर्णयः ॥
ऋत्विजां दक्षिणा दातव्येत्याह पितामहः ।
        ऋत्विक्पुरोहिताचार्यान्दक्षिणाभिस्तु तोषयेत् । इति ।


        एवं कारयित्वा राजा भुक्त्वा भोगान्मनोरमान् ।
        महतीं कीर्तिमाप्नोति ब्रह्मभूयाय कल्पते ॥
[१९३]
धटसंरक्षणप्रकारः


धटसंरक्षणप्रकारमाह पितामहः ।
        विशालामुच्छ्रितां शुभ्रां धटशालां तु कारयेत् ।
        यत्रस्थो नोपहन्येत श्वभिश्चण्डालवायसैः ॥
        तत्रैव लोकपालादीन्सर्वदिक्षु निवेशयेत् ।
        त्रिसंध्यं पूजयेच्चैनां गन्धमाल्यानुलेपनैः ॥
        कवाटबीजसंयुक्तां परिचारकरक्षिताम् ।
        मृत्पानीयाग्निसंयुक्तामशून्यां कारयेन्नृपः ॥ इति ।
बीजानि यवव्रीह्यादीनि । विज्ञानयोगी तु “यदा तूक्तलक्षणं धटं तथैव स्थापयितुमिच्छति तदा श्ववायसाद्युपघातनिरासार्थं कवाटादिसहितां शालां कुर्यात्” इति ।


इति धटविधिः


अथाग्निविधिः


अथाग्निविधिरुच्यते ।
        अग्नेर्विधिं प्रवक्ष्यामि यथाशाखप्रचोदितम् ।
        कारयेन्मण्डलान्यष्टौ पुरस्तान्नवमं तथा ॥
        आग्नेयं मण्डलं त्वाद्यं द्वितीयं वारुणं स्मृतम् ।
        तृतीयं वायुदैवत्यं चतुर्थं यमदैवतम् ॥
        पञ्चमं त्वैन्द्रदैवत्यं मण्डलं तूच्यते बुधैः ।
        कौबेरमुच्यते षष्ठं सप्तमं सोमदैवतम् ॥
        आदित्यमष्टमं चैव नवमं सर्वदैवतम् ।
        एतानि मण्डलान्यष्टाविति शास्त्रविदो विदुः ॥
एतानि नव मण्डलानि प्रख्यातदेवतायतनादिविहितदेशे प्रागपवर्गाणि गोमयेन कार्याणि । अत्र हारीतः ।
[१९४]        अष्टाभिर्मण्डलैः प्रोक्तमङ्गुलीनां शतद्वयम् ।
        षट्पञ्चाशत्समधिकं भूमेस्तु परिकल्पना ॥
        षोषशाङ्गुलकं ज्ञेयं मण्डलं तावदन्तरम् ।
अङ्गुलप्रमाणं तुलाप्रकरणे दर्शितम् । पितामहेनाप्युक्तम् ।
        द्वात्रिंशदङ्गुलं प्राहुर्मण्डलं मण्डलान्तरम् ।
        अष्टाभिर्मण्डलैरेवमङ्गुलानां शतद्वयम् ॥
        षट्पञ्चाशत्समधिकं भूमेस्तु परिकल्पना ।
        कर्तुं पदसमं कार्यं मण्डलं तु प्रमाणतः ॥
तत्र नवमं मण्डलमपरिमिताङ्गुलप्रमाणकं तं विहायाष्टभिर्सण्डलैश्चाष्टाभिश्चान्तरालैः प्रत्येकं षोडशाङ्गुलप्रमाणैरङ्गुलानां षट्पञ्चाशत्समधिकं शतद्वयं संपद्यते । तत्रापि सप्तैव गन्तव्यानि मण्डलानि । कथम् । प्रथमे तिष्ठति नवमे क्षिपतीति । 
        ननु,
        द्वात्रिंशदङ्गुलं प्राहुर्मण्डलं मण्डलान्तरम् ।
        अष्टाभिर्मण्डलैरेवमङ्गुलानां शतद्वयम् ॥
        चत्वारिंशत्समधिकं भूमेरङ्गुलमानतः ।
इति नारदोक्तिः कथमिति चेद्, 
        उच्यते – अवस्थानमण्डलं विहाय गन्तव्यमण्डलाभिप्रायं तत् । अयमर्थः – अवस्थानमण्डलात्षोडशाङ्गुलात्मण्डलान्तरमन्यमण्डलं द्वितीयाद्येकमेकं द्वात्रिंशदङ्गुलं सान्तरालम् । तदेवमवस्थानमण्डलं षोडशाङ्गुलं गन्तव्यानि च सप्तमण्डलानि सान्तरालानि चत्वारिंशदङ्गुलानि एवमष्टभिर्मण्डलैश्चत्वारिंशत्समधिकशतद्वयं भूमेरङ्गुलमिति । अत्र द्वियमृतृकोक्तसाधारणधर्मेष्वनुष्ठितेषु [१९५] तुलाप्रकरणोक्तधर्मावाहनादिशिरःपत्रान्तविध्यन्ते सति अग्निविधौ विशेषमाह प्रजापतिः ।
        पश्चिमे मण्डले तिष्थेत्प्राङ्मुखः प्राञ्जलिः शुचिः ।
तिष्ठेत् – शोध्यः । शोधनप्रकारमाह ।
        लक्षयेयुः क्षतादीनि हस्तयोस्तस्य हारिणः ।
लक्षणम् – चिह्नम् । यथाह नारदः ।
        हस्तक्षतेषु सर्वेषु कुर्याद्धंसपदानि च । इति ।
अलक्तकरसादिना व्रणकिणस्थानेषु हंसपादाकारेण अङ्कयित्वेत्यर्थः । ततः किमित्यपेक्षिते याज्ञवल्क्यः ।
        करौ विमृदितव्रीही लक्षयित्वा ततो न्यसेत् ।
        सप्ताश्वत्थस्य पर्णानि तावच्छुभ्राणि वेष्टयेत् ॥


        वेष्टयीत सितैर्हस्तौ सपभिः सूत्रतन्तुभिः ॥
इति नारदवचनादश्वत्थपर्णमुपरि सप्त शमीपर्णानि सप्त दूर्वापर्णानि धध्यक्षतांश्च विन्यसेत् । तथा च पितामहः ।
        सप्त पिप्पलपत्राणि शमीपत्राण्यथाक्षतान् ।
        दूर्वायाः सप्त पर्णानि दध्यक्तानक्षतांस्तथा ॥
विन्यसेदित्य्शेषः । कुसुमानि च विन्यसेत् । तथा च पितामहः ।
        सप्त पिप्पलपत्राणि अक्षतान्सुमनो दधि ।
        हस्तयोर्निक्षिपेत्तत्र सूत्रेणावेष्टितं तथा ॥ इति ।
सुमनसः – पुष्पाणि । यत्तूक्तं हारीतेन,
        अयस्तप्तं तु पाणिभ्यामर्कपर्णैस्तु सप्तभिः ।
        अन्तर्हितं हरन्शुद्धस्त्वदग्धः सप्तमे पदे ॥
[१९६] इति, तत्तु अश्वत्थपर्णानामभावे अर्कपत्रविषयं वेदितव्यमश्वत्थपत्राणां पितामहप्रशंसावचनेन मुख्यत्वावगमात् –
        पिप्पलाज्जायते वह्निः पिप्पलो वृक्षराट्स्मृतः ।
        अतस्तस्य तु पत्राणि हस्तयोर्निक्षिपेद्बुधः ॥
इति विज्ञानयोगी । अपरे तु शमीपत्रादीनामर्कपत्रपक्षे ‘नुप्रवेशो नास्तीत्येवंपरमित्याहुः । अत्र प्रजापतिः ।
        अश्रिहीनं समं कुर्यादष्टाङ्गुलमयोमयम् ।
        पिण्डं तु तपयेदग्नौ पञ्चाशत्पलिकं स्मृतम् ॥
अत्र व्यासः ।
        प्राङ्मुखस्तु ततस्तिष्ठेत्प्रसारितकराङ्गुलिः ।
        आर्द्रवासाः शुचिश्चैव शिरस्यारोप्य पत्रकम् ॥
        जात्यैव लोहकारो यः कुशलश्चाग्निकर्मणि ।
        दृष्टप्रयोगश्चान्यत्र तेनायो ‘ग्नौ तु दापयेत् ॥
        अग्निवर्णमयःपिण्डं सस्फुलिङ्गं सुरञ्जितम् ।
        पञ्चाशत्पलिकं भूयः स्नापयित्वा शुचिर्द्विजः ॥
        तृतीयतापे तप्यन्तं ब्रूयात्सत्यपुरस्कृतम् । इति ।
दृष्टप्रयोगश्चान्यत्रेत्यनेन यथा लोके लोहशुद्ध्यर्थं सुतप्तलोहमुदके निक्षिप्य पुनः सन्तापेन लोहकार्यसिद्ध्यर्थं क्रियते तथात्रापि कर्तव्यमिति वदतः चन्द्रिकाकारस्य मते तृतीयतापे तप्यन्तमित्यादि वचनानि न्यायसिद्धार्थानुवादीनीति मन्तव्यम् । सत्यपुरस्कृतम्, तत्स्वरूपमाह पितामहः ।
        शृण्विमं मानवं धर्मं लोकपालैरधिष्ठितम् ।
        त्वमग्ने सर्वदेवानां पवित्रं परमं मुखम् ।
[१९७]        त्वमग्ने सर्वभूतानां हृदिस्थो वेत्सि चेष्टितम् ॥
अत्र याज्ञवल्क्यः ।
        तस्येत्युक्तवतो लोहं पञ्चाशत्पलिकं समम् ।
        अग्निवर्णं न्यसेत्पिण्डं हस्तयोरुभयोरपि ॥
तस्य – कर्तुः । इति – एवं प्रकारेण ।
        त्वमग्ने सर्वदेवाणां अन्तश्चरसि साक्षिवत् ।
        त्वमेव देव जानीषे न विदुर्यानि मानवाः ॥
        व्यव्हाराभिशस्तो ‘यं मानुषः शुद्धिमिच्छति ।
        पापं पुनासि वै यस्मात्तस्मात्पावक उच्यसे ॥
        पापेषु दर्शयात्मानमर्चिष्मान्भव पावक ।
        अथ वा शुद्धभावेन शीतो भव हुताशन ॥ इति ।
अत्र व्यासः ।
        एष त्वां धारयति सत्येनानेन मानवः ।
        सत्यवाक्यस्य चास्य त्वं शीतो भव हुताशन ।
        मृषावाक्यस्य पापस्य दह हस्तौ च मायिनः ॥ इति ।
तदनन्तरकृत्यमाह प्रजापतिः ।
        अमुं मन्त्रं च पत्रस्थमभियुक्तं यथार्थतः ।
        संश्राव्य मूर्ध्नि तस्यैव न्यसेदेवं यथाक्रमम् ॥
न्यासप्रकारमाह मनुः ।
        इत्युक्त्वा हस्तयोस्तस्य प्रदद्यात्पिण्डपावकम् ।
        सुप्रतप्तमसंभुग्नं विस्फुलिङ्गाग्न्युद्धृतम् ॥
असंभुग्नमनिम्नप्रदेशं स्वरूपेणावस्थितमित्यर्थः ।
        दृढं गृहीत्वा सन्दशैः विद्युज्जालसमप्रभम् । [१९८] इति ।
उत्कटं धृतं विलीनं न भवतीत्यनुद्धृतम् । ततः शोध्यकृत्यमाह यमः ।
        हस्ताभ्यां तु समादाय प्राड्विवाकसमीपतः ।
        स्थित्वैकस्मिन्ततो ‘न्यानि व्रजेत्सप्त त्वजिह्मगः ॥
एकस्मिन्निति – पश्चिमे प्रथमे मण्डले । अजिह्मगः – अकुटिलगतिः ।
        असंभ्रान्तः शनैर्गच्छेदक्रुद्धः सो ‘नलं प्रति ।
यथाह याज्ञवल्क्यः ।
        स तमादाय सप्तैव मण्डलानि शनैर्व्रजेत् । इति ।
सः – पुरुषः । तम् – तप्तलोहपिण्डम् । एवकारेण मण्डलेष्वेव पदन्यासः । मण्डलानतिक्रमं च दर्शयति पितामःअः ।
        न मण्डलमतिक्रामेत्नाप्यर्वाक्स्थापयेत्पदम् । इति ।
        
        मण्डलं चाष्टमं गत्वा ततो ‘ग्निं विसृजेन्नरः ।
        यस्त्वन्तरा पातयति दण्ड्यश्च स विभावयेत् ॥
        पुनस्तं हारयेदग्निं स्थितिरेषा दृढीकृता ॥
प्रथममण्डले स्थितस्य कर्तुरभिमन्त्रणमाह याज्ञवल्क्यः ।
        त्वमग्ने सर्वभूतानामन्तश्चरसि पावक ।
        साक्षी मत्पुण्यपापानां ब्रूहि सत्यं कवे मम ॥
सत्यम्ब्रूहि दर्शयेत्यर्थः । अत्रायं प्रयोगः – सुतप्तमयःपिण्डं उदके लोहशुद्ध्यर्थं निक्षिप्य पुनः सन्ताप्योदके निक्षिप्य तृतीयतापे सन्दंशेन गृहीत्वा पुनरप्यानीय त्वमग्ने सर्वभूतानामित्यभिमन्त्रणं ब्रूयात् । अस्मिन्नवसरे प्राड्विवाको मण्डलाद्दक्षिणप्रदेशे लौकिकमग्निमुपसमाधाय अग्नये पावकायेत्याज्येन [१९९] अष्टोत्तरशतं जुहुयात् । अस्मिन्नेवाग्नौ अयःपिण्डताप इति चन्द्रिकाकारः । अष्टमे मण्डले स्थित्वा नवमे अग्नित्यागे कृते किं कुर्यादिति याज्ञवल्क्यः ।
        मुक्त्वाग्निं मृदितव्रीहिरदण्ड्यः शुद्धिमाप्नुयात् ।
अत्र कात्यायनस्तु विशेषमाह ।
        न स्खलत्यभिशस्तश्चेत्स्थानादन्यत्र दह्यते ।
        अदग्धं तं विदुर्देवाः तस्य भूयो ‘पि दापयेत् ॥
स्थानादन्यत्र – हस्ताभ्यामन्यत्रेत्यर्थः । प्रजापतिस्तु ।
        अन्तरा पतिते पिण्डे सन्देहे वा पुनर्भवेत् ।
        हृते तु मर्दयेत्पश्चात्व्रीहीन्वाप्यथ वा यवान् ॥
यदा गच्छतो ‘न्तरा – मध्ये अष्टममण्डलादर्वागेव पिण्डः पतितः व्रीहियवविमर्दने कृते दण्ड्यादण्ड्यत्वनिर्णयाभावेन संदेहो भवति तदा पुनर्भवेत् । द्वितीयप्रयोगे ‘पि यदा संदेहो जायते । तदा पुनःपुनर्हरेदिति वचनाभावे ‘पि न्यायतः प्राप्तं धारणम् । यथाह विज्ञानयोगी “पुनः पुनर्हरेदित्यर्थप्राप्तमुक्तम्” (ओन्य्ध् २।१०७च्द्) इति । अत्र शुद्धस्य राज्ञा विशुद्धिपत्रं देयम् । अशुद्धस्य दण्डपूर्वकं त्याग एव । तत्र नारदः ।
        अनेन विधिना धर्यो हुताशनसमः सदा ।
        ऋते ग्रीष्मादहर्व्यक्तकाले ‘न्यस्मिन्सुशीतले ॥ इति । 
हुताशनसमस्तप्तायःपिण्डः । 


इत्यग्निविधिः


जलविधिः


अथ जलविधिरुच्यते । अत्र चन्द्रिकायाम् – जलविधिर्विषविधिश्च प्रतिपादितौ । यथोक्तं चन्द्रिकाकारेण – [२००] जलविषयोरुत्सन्नानुष्ठानत्वात्तद्विधिमनाख्याय कोशविधिरुच्यत इति । उत्कलादिषु क्वचिद्देशेषु जलविधेरेव प्रामाणिकत्वेन व्यवह्रियमाणत्वात् । शूरसेनमागधादिषु क्वचिद्देशेषु विषविधेरेव प्रामाणिकत्वेन परिगृहीतत्वात् । अतः क्रमप्राप्तो जलविधिरुच्यते । तत्र प्रजापतिः ।
        तोयस्याथ प्रवक्ष्यामि विधिं धर्म्यं पुरातनम् ।
        ऋतानृत(शुभाशुभ)परीक्षार्थं ब्रह्मणा विहितं स्वयम् ॥
        शरान्वै पूजयेद्भक्त्या वैष्णवं च धनुस्तथा ।
        मण्डयेत्पुष्पधूपैश्च ततः कर्म समारभेत् ॥ इति ।
तत्र कात्यायनः ।
        शरांश्चानायसैरग्रैः प्रकुर्वीत विशुद्धये ।
        वेणुकाण्डमयैश्चैव क्षेप्ता च सुदृढः क्षिपेत् ॥
क्षेप्ता क्षत्रिय एव –
        क्षेप्ता तु क्षत्रियः प्रोक्तः तद्वदब्राह्मणो ‘पि वा ।
        अक्रूरहृदयः शान्तः सोपवासस्ततः क्षिपेत् ॥
इति पितामहवचनात् । अत्र नारदः ।
        क्रूरं धनुः सप्तशतं मध्यमं षट्शतं स्मृतम् ।
        मन्दं पञ्चशतं प्रोक्तं एष ज्ञेयो धनुर्विधिः ॥
सप्तशतमिति । अङ्गुलानां सप्ताधिकं शतं क्रूरमित्यर्थः । एवं षट्शतं पञ्चशतम् ।
        मध्यमेन तु चापेन प्रक्षिपेच्च शरत्रयम् ।
        हस्तानां तु शते सार्धे लक्ष्यं कृत्वा विचक्षणः ॥
        न्यूनाधिके तु दोषः स्यात्क्षिपतः सायकांस्तथा ॥ 
[२०१] इति ।
        नातिक्रूरेण धनुषा क्षेपयित्वा शरत्रयम् ।
        पानीयमज्जनं कार्यं शङ्का यत्र विज्ञायते ॥
यत्र शङ्का विज्ञायते तमभियुक्तमित्यर्थः । लक्षनिर्देशार्थं तोरणं कार्यम् । तथाह स एव ।
        तोरणं तत्र कर्तव्यं लक्ष्यलक्षणसंधये ।
लक्ष्यलक्षणयोः संधिरभिसंधिः – परिज्ञानमिति यावत् । तत्तोरणं च निमज्जनस्थानसमीपे समदेशे शोध्यकर्णप्रमाणोच्छ्रितं कार्यम् । यथाह नारदः ।
        गत्वा तु तज्जलस्थानं तटे तोरणमुच्छ्रितम् ।
        कुर्वीत कर्ममात्रं तु भूमिभागे समे शुचौ ॥ इति ।
अत्र नारदः ।
        ब्राह्मणः क्षत्रियो वैश्यो रागद्वेषविवर्जितः ।
        नाभिमात्रजले स्थाप्य पुरुषं स्तम्भवत्स्थले ॥
        तस्योरू प्रतिसंगृह्य निमज्जेदभिशापवान् ।
अत्र याज्ञवल्क्यः ।
        सत्येन माभिरक्ष त्वं वरुणेत्यभिशाप्य कम् ।
        नाभिदध्नोदकस्थस्य गृहीत्वोरू जलं विशेत् ॥ इति ।
कं – उदकम् । सत्येन माभिरक्ष त्वं वरुणेत्य्मन्त्रतः अभिशापो ‘भिमन्त्रणम् । जलं विशेदिति निमज्जेदित्यर्थः । एतच्च वरुणपूजायां सत्याम् । यथाह नारदः ।
        गन्धमाल्यैः सुरभिभिः मधुक्षीरघृतादिभिः ।
        वरुणाय प्रकुर्वीत पूजामादौ समाहितः ॥
[२०२] इति । तथा सर्वदिव्यसाधारणधर्मेषु धर्मावाहनादिसकलदेवतापूजाहोममन्त्रक-प्रतिज्ञापत्रशिरोनिवेशनान्तेषु सत्सु च । तथा –
        तोय त्वं प्राणिनां प्राणः सृष्टेराद्यं तु कारणम् ।
        शुद्धेश्च कारणं प्रोक्तं द्रव्याणां देहिनां तथा ॥
        अतस्त्वं दर्शयात्मानं शुभाशुभपरीक्षणम् । इति ।
प्राड्विवाकेनोदकाभिमन्त्रणे कृते शोध्यः सत्येन माभिरक्ष त्वं वरुणेत्युदकं प्रार्थयेदिति । अत्र प्रजापतिः ।
        तृणशैवालरहिते जलूकामत्स्यवर्जिते ।
        नाभिमात्रे जले मज्जेन्न चागाधे न चाल्पके ॥
        आविशेदमले नित्यमूर्मिपङ्कविवर्जिते ।
        आहार्यं वर्जयेत्तोयं शीघ्रगासु नदीषु च ॥
आहार्यम् – धटादिभिरुद्धृतम् । अनेन अल्पवेगासु नदीषु ह्रदेषु सरस्तटाकादौ च यत्तोयं मुक्तदोषं तत्विशोधकमित्यर्थादुक्तं भवति । 
        स्थापयेत्प्रथमं तोये स्तम्भवत्पुरुषं नृपः ।
        आश्रित्य यं निमज्जन्ति मानवाः शुद्धिकाङ्क्षिणः ॥ इति ।
अत्र स्मृत्यन्तरे विशेष उक्तः ।
        उदके प्राङ्मुखस्तिष्थेद्धर्मस्थूणां प्रगृह्य च । इति ।
अत्र शङ्खलिखितौ: “नाभिप्रमाणोदकस्थो यज्ञीयवृक्षोद्भवां धर्मस्थूणामवष्टभ्य प्राङ्मुखस्तिष्ठेत्” । तस्योरू – अभिमतपुरुषस्य ऊरू इति । अभिमतपुरुषः पूर्वोक्तलक्षणः । अत्र विशेषमाह नारदः ।
        इषून्न प्रक्षिपेद्विद्वान्मारुते वाति वै भृशम् ।
[२०३]        विषमे भूप्रदेशे च वृक्षस्थानुसमाकुले ॥ इति ।
अत्र पितामहः ।
        गन्तुश्चापि च कर्तुश्च समं गमनमज्जनम् ।
        गच्छेत्तोरणमूलं तु लक्ष्यस्थानाज्जयी (जवी?) नरः ॥
        अस्मिन्गते द्वितीयो ‘पि वेगादादाय सायकम् ।
        गच्छेत्तोरमूलं तु ततः स पुरुषो गतः ॥
        आगतस्तु शरग्राही न पश्यति यदा जले ।
        अन्तर्जलगतं सम्यक्तदाशुद्धिं विनिर्दिशेत् ॥
        अन्यथा न विशुद्धः स्यादेकाङ्गस्यापि दर्शने ।
        स्थानाच्चान्यत्र गमनाद्यस्मिन्पूर्वे निवेशितः ॥
एकाङ्गस्यापीति कर्णाद्यभिप्रायम् ।
        शिरोमात्रं तु दृश्येत न कर्णौ न च नासिका ।
        अप्सु प्रवेशने यस्य शुद्धं तमभिनिर्दिशेत् ॥
इति विशेषाभिधानात् । अत्र जयस्वरूपनिर्धारणमाह नारदः ।
        पञ्चाशतो यावकानां यौ स्यातामधिकौ जले ।
        तौ तत्र विनियोक्तव्यौ शरानयनकर्मणि ॥
तत्रायं प्रयोगक्रमः – प्राड्विवाको जलाशयसंनिधौ तोरणं विधाय उक्तप्रमाणदेशं लक्ष्यं निधाय तोरणसंनिधौ धनुःशरान्संपूज्य जलाशये वरुणमावाह्य पूजयित्वा तत्तीरे धर्मादिदेवानां आवाहनाद्युपचारैरिष्ट्वा शोध्यशिरसि प्रतिज्ञापत्रमाबध्य प्राड्विवाक एव “तोयत्वं प्राणिनः प्राणः” इत्यादिमन्त्रेण जलमभिमन्त्र्य सत्येनेत्यादिमन्त्रेण शोध्यकर्तृकजलाभिमन्त्रणानन्तरे [२०४] नाभिमात्रोदकावस्थितस्य बलीयसः पुरुषस्य धर्मस्थूणाया वा समीपं शोध्यं प्रापयेत् । तदनन्तरं त्रिषु श्रेषु मुक्तेषु एको वेगवान्मध्यमशरपातं गत्वा तदादाय तत्रैव तिष्ठति । अन्यस्तु पुरुषो वेगवान्शरमोक्षणस्थाने तोरणमूले तिष्थति । एवं स्थितयोः तृतीयस्यां करतालिकायां विशोध्यो निमज्जति । तत्समकालमेव तोरणमूले स्थितो ‘पि द्रुततरं मधयशरपातस्थानं गच्छति । शरग्राही च तस्मिन्प्राप्ते द्रुततरं तोरणमूलं प्राप्यान्तर्जलगतं यदि न पश्यति तदा शुद्धो भवतीति । सार्धशतहस्तपरिमितदेशे लक्ष्यं कृत्वा जविनोः पुरुषयोः लक्ष्यतोरणपर्यन्तं प्रधावनानुधावने कार्ये । सार्धशतहस्तपरिमितदेशन्यूनाधिकभावे दोषश्रवणादेतदेव प्रधानमिति केचित् । धनुःशरादिपूजास्मरणात्तिन्(तन्?)नियमार्थमित्यपरे । 


इति जलविधिः


अथ विषविधिः


अथ विषविधिरुच्यते । तत्र प्रजापतिः ।
        विषस्याध्य प्रवक्ष्यामि विधिं चक्षणचोदितम् ।
        अभियुक्ताय दातव्यं यवमात्रं प्रदीयते ॥
        यवाः सप्त प्रदातव्या अथ वा षट्च संक्यया ।
        शृङ्गिणो वत्सनाभस्य हैमस्य च विषस्य च ॥
        चारितानि च जीर्णानि कृत्रिमाणि तथैव च ।
        भूमिजातानि सर्वाणि विषाणि परिवर्जयेत् ॥
नारदस्तु ।
        भ्रष्टं च चारितं चैव धूपितं मिश्रितं तथा ।
[२०५]        कालकूटमलाभुं च विषं यत्नेन वर्जयेत् ॥ इति ।
चारितं – चरित्वावशिष्टम् ।
        औषधान्यपि रत्नानि मन्त्रयोगात्विषापहान् ।
        कर्तुः शरीरसंस्थांश्च परीक्षेत महीपतिः ॥ इति ।
सप्तादिसंख्याव्यवस्था ऋतुभेदेन द्रष्टव्या । तथा च नारदः ।
        वर्षे चतुर्यवमात्रा ग्रैष्मे पञ्च यवाः स्मृताः ।
        हैमन्तके सप्त यवाः शरदल्पा ततो ‘पि च ॥
        दद्याद्धि सोपवासाय देवब्राह्मणसंनिधौ । इति ।
अल्पा – षड्यवेत्यर्थः । तत इत्यनेन सप्तसंख्यापरामर्शात् । हेमन्त इत्यनेन शिशिरस्यापि ग्रहणम् । हेमन्तशिशिरयोः समासेन हेमन्तशिशिरावृत्प्रीणामीत्यादौ प्रायशः सहभावेन श्रवणात् । “वसन्तस्य सर्वदिव्यसाधारणत्वात्तत्रापि सप्त यवाः” इति विज्ञानेशः ।(ओन्य्ध् २।२११च्द्) यवप्रमाणं तु ।
        जालान्तरगते भानौ यत्सूक्ष्मं दृश्यते रजः ।
        प्रथमं तत्प्रमाणानां रसरेणुं प्रचक्षते ॥
        त्रसरेणवो ‘ष्ट विज्ञेया लिक्षैका परिमाणतः ।
        ता राजसर्षपास्तिस्रः ते त्रयो गौरसर्षपः ॥
        सर्षपाः षड्यवो मध्यः त्रियवाः कृष्णलाः स्मृताः ।
        पञ्चकृष्णलको माषः ते सुवर्णं तु षोडश ॥ इति ।
हारीतेन विशेषान्तरमुक्तम् ।
        पूर्वाह्णे शीतले देशे विषं देयं घृतप्लुतम् ।
[२०६] इति । अत्र पूर्वाह्णशब्दः परिसंख्यापरः,
        नापराह्णे न मध्याह्ने न संध्यायां तु धर्मवित् । 
इति कालान्तरनिषेधस्मरणात् । घृतं च विषात्त्रिंशद्गुणं ग्राह्यम्,
        पूर्वाह्णे शीतले देशे विषं देयं हि देहिनाम् ।
        घृतेन योजितं श्लक्ष्णं घृतं त्रिंशद्गुणान्वितम् ॥
इति कात्यायनस्मरणात् । पितामहेन प्रयोगक्रम उक्तः ।
        सोपवासाय देयं स्याद्विषं ब्राह्मणसंनिधौ ।
        सूपोपहारमन्त्रैश्च पूजयित्वा महेश्वरम् ॥
        देवानां संनिधौ चैव दक्षिणाभिमुखे स्थिते ।
        उदङ्मुख प्राङ्मुखो वा दद्याद्विप्रः समाहितः ॥ इति ।
तदयमत्र निष्कर्षः – प्राड्विवाकः सोपवासो महादेवं षोडशोपचारैरभ्यर्च्य तत्पुरतः शार्ङ्गं हैमवतं वा विषं घृतप्लुतं संस्थाप्य धर्माद्यावाहनादिश्रःपत्रारोपणान्तं दिव्यमातृकान्तं कृत्वा विषमभिमन्त्र्य दक्षिणाभिमुखाय स्वयं प्राङ्मुख उदङ्मुखो वा विषं प्रयच्छति । स च शोध्यो विषमभिमन्त्र्य भक्षयेदिति क्रमः । प्राड्विवाककर्तृकविषाभिमन्त्रणमन्त्रः –
        त्वं विष ब्रह्मणा सृष्ट परीक्षार्थं दुरात्मनाम् ।
        पापानां दर्शयात्मानं शुद्धानाममृतं भव ॥
        मृत्युमूर्तिर्विष त्वं हि ब्रह्मणा परिकीर्तिता ।
        त्रायस्वैनं नरं पापात्सत्येनास्यामृतं भव ॥ इति ।
शोध्यकर्तृकविषाभिमन्त्रणमन्त्रस्तु –
        त्वं विष ब्रह्मणः पुत्रः सत्ये धर्मे व्यवस्थितः ।
        त्रायस्वास्मानभीशापात्सत्येन भव मे ‘मृतम् ॥
[२०७] इति । अत्र शोध्यश्च कुहकादिभ्यो रक्षणीय इत्याह पितामहः ।
        त्रिरात्रं पञ्चरात्रं वा पुरुषैः स्वैरधिष्ठितम् ।
        कुहकादिभयाद्राजा धारयेद्दिव्यकारिणम् ॥ इति ।
तथा विषमपि रक्षणीयमित्याह स एव ।
        शार्ङ्गं हैमवतं शस्तं गन्धवर्णरसान्वितम् ।
        अकृत्रिममसंमूढममन्त्रोपहितं भवेत् । इति ।
उक्तविशेषणविशिष्टं यथा भवेत्तथा रक्षणीयमित्यर्थः ।
        भक्षिते तु यदा स्वस्थो मूर्छाछर्दिविवर्जितः ।
        निर्विकारो दिनस्यान्ते शुद्धं तमभिनिर्दिशेत् ॥ इति ।
एतच्च दिनान्तकालरूपकालप्रतीक्षणं यावत्काले विषं जीर्यति तावन्मात्रोपलक्षकम्, न तु नियामकम् । तथा च याज्ञवल्क्यः ।
        एवमुक्त्वा विषं शार्ङ्गं भक्षयेद्धिमशैलजम् ।
        यस्य वेगैर्विना जीर्येच्छुद्धिं तस्य विनिर्दिशेत् ॥ इति ।
यदा विषमतिमात्रं प्रयुक्तं स्यात्तदा करतालिकाशतपञ्चकपरिमितकालं प्रतीक्ष्य तदनन्तरं चिकित्सा कर्तव्येत्याह पितामहः ।
        पञ्चतालशतं कालं निर्विकारो यदा भवेत् ।
        तदा भवति संशुद्धः तदा कुर्याच्चिकित्सिकम् ॥ इति ।
अत्र विज्ञानयोगिनोक्तम्: “विषे पीते यावत्करतालशतपञ्चकं तावत्परीक्षणीयः, अनन्तरं चिकित्सनीयः” इति मुख्यं प्रतीक्षणकालमुक्त्वा “निर्विकारो दिनस्यान्ते इत्यादिशुद्धिवचनं [२०८] स्वल्पमात्रविषयम्” इति । तन्मन्दम् ।
        एवमुक्त्वा विषं शार्ङ्गं भक्षयेद्धिमशैलजम् ।
        यस्य वेगैर्विना जीर्येच्छुद्धिं तस्य विनिर्दिशेत् ॥
इति याज्ञवल्क्यवचने विषजीरणप्रतिपादनम्,
        तदा भवति संशुद्धस्तदा कुर्याच्चिकित्सितम् ।
इति पितामहवचने चिकित्साप्रतिपदनमपि विरुन्ध्यात् । अतः चिकित्साप्रतिपादकवचनं करतालिकाशतपञ्चकावच्छिन्नकालप्रतीक्षणद्वारेणातिमात्रप्रयुक्तविषयमित्यस्मदुक्तैव विषयव्यवस्था सम्यक् । यच्च “विषवेगो नाम धातोः धात्वन्तरप्राप्तिः” (ओन्य्ध् २।१११) इत्युक्तं विज्ञानयोगिना, तत्प्रायिकाभिप्रायिकमित्यवगन्तव्यम्, आद्यविषवेगस्यैवंरूपत्वासंभवात् । ततश्च विषस्य धातुसंक्रामो वेग इत्येतावद्विवक्षितं विज्ञानयोगिनेत्यवगन्तव्यम् । “त्वगसृङ्मांसमेदो’स्थिमज्जाशुक्लानि धातवः” ।
एवं सुद्धस्य शुद्धिपत्रं राज्ञा दातव्यम् । इतरस्य दण्डादि कर्तव्यमिति । 


इति विषविधिः


अथ कोशविधिः


प्राड्विवाकः कृतोपवासो दुर्गादित्यादीनुग्रदेवान्स्नापयित्वा तदुदकं ताम्रपात्रादौ संगृह्य तद्देवान्गन्धपुष्पादिभिः संपूज्य तत्स्नानोदकं दिव्यदेशं नीत्वा धर्मावाहनादि शिरसि पत्रान्तं सर्वदिव्यसाधारणविधिं विधाय शोध्यं च प्राङ्मुखं कृत्वा गोमयानुलिप्तमण्डलान्तःस्थितं कृत्वा पूर्वनिहितोदकात्प्रसृतित्रयं शोध्यं पाययेत् । तथा च पितामहः ।
        प्राङ्मुखं कारिणं कृत्वा पाययेत्प्रसृतित्रयम् ।
[२०९]        पूर्वोक्तेन विधानेन स्नातमार्द्राम्बरं शुचिम् ॥
पूर्वोक्तेन – सर्वदिव्यसाधारण्येनोक्तेन । कारिणम् – दिव्यकारिणम् । तथा च याज्ञवल्क्यः ।
        देवानुग्रान्समभ्यर्च्य तत्स्नानोदकमाहरेत् ।
        संश्राव्य पाययेत्तस्माज्जलाच्च प्रसृतित्रयम् ॥ इति ।
नारदस्तु ।
        तमाहूयाभिशप्तं तु मण्डलाभ्यन्तर्स्थितम् ।
        आदित्याभिमुखं कृत्वा पाययेत्प्रसृतित्रयम् ॥ इति ।
हारीतस्तु ।
        गोमयेनानुलिप्तायां भूमौ शोध्यं तु पाययेत् । इति ।
याज्ञवल्क्यस्तु शुद्धिप्रकारमाह ।
        अर्वाक्चतुर्दशादध्नो यस्न नो राजदैविकम् ।
        व्यसनं जायते घोरं स शुद्धः स्यान्न संशयः ॥ इति ।
ऊर्ध्वं पुनरवधेर्नो दोष इत्याह नारदः ।
        ऊर्ध्वं यस्य द्विसप्ताहाद्वैकृतं तु महद्भवेत् ।
        नाभियोज्यः स विदुषा कृतकालव्यतिक्रमात् ॥ इति ।
एतन्महाभियोगविषयम्, “महाभियोगेष्वेतानि” इति प्रस्तुत्याभिधानात् । अवध्यन्तराणि पितामहेनोक्तान्यल्पविषयाणि, “कोशमल्पे तु दापयेत्” इति स्मरणात् ।
        त्रिरात्रात्सप्तरात्राद्वा दशाहाद्वा द्विसप्तकात् ।
        वैकृतं यस्य दृश्येत पापकृत्स उदाहृतः ॥ इति ।
द्विसप्तकादिति याज्ञवल्क्यवचनेन समानार्थत्वान्महाभियोगविषयम् । एतदेवोक्तं विज्ञानयोगिना “महाभियोगोक्तद्रव्याद् [२१०] अर्वाचीनद्रव्यं त्रेधा विभज्य त्रिरात्रादिपक्षत्रयं व्यवस्थापनीयम्” (ओन्य्ध् २।११३) इति । दैविकान्याह पितामहः ।
        क्षयातिसारविस्फोटवातास्थिपरिपीडनम् ।
        नेत्ररुग्जलरोगाश्च तथोन्मादः प्रजायते ॥
        शिरोरुग्भुजभङ्गश्च व्याधयो दैविका नृणाम् ॥ इति ।
राजकम् – राजदण्डः । यथाह विष्णुः ।
        यस्य पश्येद्द्विसप्ताहात्त्रिसप्ताहात्तथापि वा ।
        रोगो ‘ग्निर्ज्ञातिमरणं राजदण्डमथापि वा ॥
        तमशुद्धं विजानीयात्तथा शुद्धं विपर्ययात् ।
राजदण्डशब्दः अर्थभ्रंशधनकययोरुपलक्षकः ।
        रोगो ‘ग्निर्ज्ञातिमरणमर्थभ्रंशो धनक्षयः ।
इति नारदोक्तेः । “अर्थशब्दः पुत्रादिवचनः” इति चन्द्रिकाकारः । अत एव स्वीयस्यापि जनस्य सर्वस्य मध्ये यदा यस्य कस्यचिद्वैकृतं भवेत्स हीयत इत्याह पितामहः ।
        न तस्यैकस्य्किं त्वेवं सर्वस्य यदि तद्भवेत् ।
        रोगो ‘ग्निर्ज्ञातिमरणं सैव तस्य विभावनम् ॥
पितामहेन विशेष उक्तः ।
        भक्तो यो यस्य देवस्य पाययेत्तस्य तं नरम् ।
        समभावे तु देवानामादित्यस्य तु पाययेत् ॥
        दुर्गायाः पाययेच्चोरान्ये च शस्त्रोपजीविनः ।
        भास्करस्य तु तत्तोयं ब्राह्मणं तन्न पाययेत् ॥
        दुर्गायाः स्नापयेच्छूलमादित्यस्य तु मण्डलम् ।
        इतरेषां तु देवानां स्नापयेदायुधानि तु ॥ [२११]
अत्र निष्कर्षः – उग्रदेवाभिषेकजलं प्राड्विवाको जलदिव्यप्रकरणोक्तेन “तोय त्वं प्राणिनां प्राणः” इत्यनेन मन्त्रेणाभिमन्त्र्य अभिमन्त्रणानन्तरं शोध्येन “सत्येन माभिरक्ष त्वं वरुण” इत्यभिमन्त्रितं प्रसृतित्रयं पाययेत् । संश्राव्येत्युभयामन्त्रणमुच्यते । अत एव नारदः ।
        आदित्याभिमुखं कृत्वा तोयं संश्राव्य पाययेत् \
याज्ञवल्क्यो ‘पि ।
        संश्राव्य पाययेत्तस्माज्जलात्तु प्रसृतित्रयम् । इति ।
किं संश्राव्येत्यपेक्षिते, नाददः ।
        एनश्च श्रावयेत्पातुः पाययेत्प्रसृतित्रयम् । इति ।
एनः – पाप्म् । तथा च विष्णुः ।
        विसंवदेन्नरो [विसंवादे नरो] लोभाच्छली भवति दुर्मतिः ।
स्मृत्यन्तरे ‘पि ।
        आत्मनः कामकारेण कोशं पीत्वा विसंवदेत् ।
        दरिद्रो व्याधितो मूढः सप्तजन्मनि जायते ॥
 इति ।
        एवं श्रावतयः शोध्यः श्रुत्वेदं न मया कृतम् ।
इति वचन्भवेत् । तथा च विष्णुः: “उग्रदेवान्समभ्यर्च्य तत्स्नानोदकात्प्रसृतित्रयं पिबेत् । इदं मया न कृतमिति व्याहरेद्देवताभिमुखम्” इति । एवं कृते पूर्वोक्तकालेषु विकाराभावे शुद्धो भवति । अन्यथा दण्ड इत्य्वगन्तव्यम् । 


इति कोशविधिः


अथ तण्डुलविधिः


अत्र बृहस्पतिः ।
        सोपवासः सूर्यग्रहे तण्डुलान्भक्षयेच्छुचिः ।
        शुद्धिः स्याच्छुक्लनिष्ठीवे रक्तमिश्रे तु दोषकृत् ॥
अत्र केवलरक्तादपि दोषभाक्त्वं चशब्दार्थः । अत्र दिव्यसाधारणधर्मावाहानादिहोम-शिरःपत्रारोपणादिकं कृत्वा आर्द्रवाससः शोध्यस्य तण्डुलभक्षणं कार्यम् । तत्तु चौर्याभियोग एव यथाह पितामहः ।
        तण्डुलानां प्रवक्ष्यामि विधिं भक्षणचोदितम् ।
        चौर्ये तु तण्डुला देया नान्यस्मिन्निति निश्चयः ॥
        तण्डुलान्क्षालयेच्छुभ्रान्शालेयान्यस्य कस्यचित् ।
        मृन्मये भाजने कृत्वा आदित्यस्याग्रतः शुचिः ॥
        स्नानोदकेन संमिश्रान्रात्रौ तत्राधिवासयेत् ।
        प्राङ्मुखं दोषिणं स्नातं शिरोरोप्तपत्रकम् ॥
        तण्डुलान्भक्षयित्वा तु पत्रे निष्ठीवयेत्ततः ।
        पिप्पलस्य तु नान्यस्य अभावे भूर्ज एव यत् ॥
        लोहितं यदि दृश्येत हनुस्तालु च शीर्यते ।
        गात्रं च कम्पते यस्य तमशुद्धं विनिर्दिशेत् ॥ इति ।
भक्षयित्वेति स्वार्थे ण्यन्ताद्भक्षिधातोर्हेतुर्माण्णिच् । अन्यथा निर्दिशेदित्यस्य भक्षयित्वेत्यस्य च स्मनार्थत्वप्रतीतेर्भक्षणं प्राड्विवाकस्यैव स्यान्न शोध्यस्येति हेतुमण्णिजेव सम्यक् । आदित्यस्येति प्रतिमारूपस्यादित्यस्य, रात्रौ तत्राधिवासयेदिति स्वारस्यात् । तत्रत्येत्यादित्यगृहे । शालिव्यतिरिक्ततण्डुलनिषेधस्त्वदृष्टार्थः । अत्र चन्द्रिकाकारः: [२१३]
        “चौर्ये तु तण्डुला देया नान्यस्मिन्निति निश्चयः । 
इति । अत्रान्यस्मिन् – स्त्रीसंग्रहणादन्यतरविवादे, न धनविवादे । धनविवादे तु चौर्यादन्यत्रापि तण्डुला देयाः । “तदर्धार्धस्य तण्डुला” इति कात्यायेनोक्तत्वात् । न च तद्वचनं चौर्यविषयमेवास्त्विति वाच्यम्, दत्तस्यापह्नवो यत्रेत्युपक्रमविरोधापत्तेः” इत्याह ।


इति तण्डुलविधिः


अथ तप्तमाषविधिः


अत्र पितामहः ।
        तप्तमाषस्य वक्ष्यामि विधिमुद्धरणे शुभम् ।
        कारयेदायसं पात्रं ताम्रं वा षोडशाङ्गुलम् ॥
        चतुरङ्गुलमात्रं तु मृन्मयं वाथ मण्डलम् ।
        पूरयेद्घृततैलाभ्यां विंशत्या वा पलैस्तु तत् ॥
        गव्यं घृतमुपादाय तदग्नौ तापयेच्छुचिः।
मण्डलम् – परिमण्डलम् – वर्तुलमिति यावत् । घृततैलाभ्यां पूरयेदेकः पक्षः । गव्यघृतेन वा पूरयित्वा लौकिकमग्निं दिव्यदेशे प्रतिष्ठाप्य तत्र तापयेत् । पक्षद्वये ‘पि तापे वर्तमाने धर्मावाहनादिसोध्यशिरःपत्रारोपणान्तसर्वदिव्यसाधारणविधिं विदध्यात् । घृततैलपूरणपक्षे पितामहेन विशेष उक्तः ।
        सुवर्णमाषकं तस्मिन्सुतप्ते निक्षिपेत्ततः ।
        अङ्गुष्ठाङ्गुलियोगेन उद्धरेत्तप्तमाषकम् ॥
तस्मिन्निति – घृततैलाभ्यां पूरिते पात्रे –
        कराग्रं यो न धुनुयाद्विस्फोटो वा न जायते ।
        शुद्धो भवतु धर्मेण निर्विकारकराङ्गुलिः ॥ [२१४]
इत्यत्र शुद्धिविधानमुद्धरेदिति वचनात्पात्रादुत्क्षेपणमात्र एव, न बहिःप्रक्षेपणे । गव्यघृतपूरणपक्षे पितामहेन विशेष उक्तः ।
        सुवर्णे राजते ताम्र आयसे मृन्मये ‘पि वा ।
        गव्यं घृतमुपादाय तदग्नौ तापयेच्छुचिः ॥
        सौवर्णीं राजतीं ताम्रीमायसीं वा सुशोभिताम् ।
        सलिलेन सकृद्धौतां मुद्रिकां तत्र निक्षिपेत् ॥ 
        भ्रमद्वीचीतरङ्गाढ्ये न नखस्पर्शगोचरे ।
        परीक्षेतार्द्रपत्रेण चरुकारं सघोषकम् ॥
        ततश्चानेन मन्त्रेण सकृत्तदपि मन्त्रयेत् ।
        परं पवित्रममृतं घृत त्वं यज्ञकर्मसु ॥
        दह पावक पापं त्वं हिमशीतं शुचेर्भव ।
शुचेः – शुद्धस्य । पापम् – पापकर्माणम् । अनन्तरकृत्यमाह प्रजापतिः ।
        उपोषितं ततः स्नातमार्द्रवाससमागतम् ।
        ग्राहयेन्मुद्रिकां तां तु घृतमध्यगतां तथा ॥
        प्रदेशिनीं च तस्याथ परीक्षेयुः परीक्षकाः ।
        यस्य विस्फोटका न स्युः शुद्धो ‘सावन्यथाशुचिः ॥ इति ।
प्रदेशिणीं प्रीक्षेयुरिति वचनात्प्रदेशिण्यैव मुद्रिकोद्धारणम् । अत्र प्रयोगक्रमः –
        धर्मावाहनादिशिरःपत्रान्तं सर्वदिव्यसाधारणं विधिं विधाय दह पावकेति घृतानुमन्त्रणमन्त्रेण प्राड्विवाको तैलं गव्यघृतं वाभिमन्त्र्य त्वमग्ने सर्वभूतानामिति मन्त्रेणाग्न्यभिमन्त्रणं कृतवतः शोध्यस्य मुद्रिकातप्तमाषयोरुद्धरणान्ते प्रदेशिनीं परीक्षकाः [२१५] परीक्षेयुरिति । तप्तमाषोद्धरणे पर्वाङ्गलीपरीक्षणम् । मुद्रिकोद्धरणे तु प्रदेशिनीमात्रपरीक्षणमिति विवेकः । 


इति तप्तमाषविधिः


अथ फालविधिः


अथ फालविधिरुच्यते । तत्र बृहस्पतिः ।
        आयसं द्वादशपलं घटितं फालमुच्यते ।
        अष्टाङ्गुलं भवेद्दीर्घं चतुरङ्गुलविस्तरम् ॥
        अग्निवर्णं तु तच्चोतो जिह्वया लेलिहेत्सकृत् ।
        अदग्धश्चेच्छुचिर्भूयादन्यथा तु स हीयते ॥
अत्र चोरग्रहणं शोध्योपलक्षणार्थमिति चन्द्रिकाकारः । विज्ञानेश्वर-वरदराजप्रभृतयस्तु फालविधिश्चोरस्यैव, न शोध्यमत्रस्येति वदन्ति । अत्र विद्वांसो विदां कुर्वन्तु । तत्रायं पर्योगक्रमः – उक्तपरिमाणं फालं दिव्यदेशे प्रतिष्ठिताग्नौ निक्षिप्ये धर्मावाहनादि शोध्यशिरसि पत्रारोपणान्तं कृत्वा सर्वदिव्यसाधारणे ‘नुष्ठिते सर्वं कुर्यात् । 


इति फालविधिः 


अथ धर्मविधिः


अत्र पितामहः ।
        अधुना संप्रवक्ष्यामि धर्माधर्मपरीक्षणम् ।
        राजतं कारयेद्धर्ममधर्मं सीसकायसम् ॥
सीसकमिश्रमायसमिति केचित् । सीसकं वा आयसं वेत्यपरे ॥
        हन्तॄणां याचमानानां प्रायश्चित्तार्थिनां नृणाम् ।
हन्तॄणामिति साहसाभियोगेषु । प्रायश्चित्तार्थिनामिइत् – पातकाभियोगेषु । पक्षान्तरमाह बृहस्पतिः ।
[२१६]        लिखेद्भूर्जपुटे वापि धर्माधर्मौ सितासितौ ।
        अभ्युक्ष्य पञ्चगव्येन गन्धमाल्यैः समर्चयेत् ॥
        सितपुष्पस्तु धर्मः स्यादधर्मो ‘सितपुष्पधृत् ।
        एवं विधायोपलिप्य पिण्डयोस्तानि धापयेत् ॥
        गोमयेन मृता वापि पिण्डौ कार्यौ समौ ततः ।
        मृद्भाण्डके ‘नुपहते स्थाप्यौ चानुपलक्षितौ ॥
        उपलिप्ते शुचौ देशे देवब्राह्मणसंनिधौ ।
        समर्चयेत्ततो देवान्लोकपालांश्च पूर्ववत् ॥
        धर्मावाहनपूर्वं तु प्रतिज्ञापत्रकं लिखेत् ।
        यदि पापविमुक्तो ‘हं दर्मश्चायातु मे करे ॥ इति ।
अभिशस्तो ‘भिमन्त्रयेत् ।
        अभिशस्तस्तयोश्चैकं प्रगृह्णीताविलम्बितः ।
        धर्मे गृहीते शुद्धिः स्यादधर्मे तु स हीयते ॥ इति ।
प्रजापतिना विशेष उक्तः ।
        वस्त्रद्वये लेखनीयौ धर्म्धर्मौ सितासितौ ।
        जपहोमादिकैर्मन्त्रैः गायत्र्या सहितैस्तथा ॥
        आमन्त्र्य पूजयेद्गन्धैः कुसुमैश्च सितासितैः ।
        अभ्युक्ष्य पञ्चगव्येन मृत्पिण्डान्तरितौ ततः ॥
        समौ कृत्वा तु मृत्पिण्डौ स्थाप्यौ चानुपलक्षितौ ।
        ततः कुम्भात्पिण्डमेकं प्रगृह्णीताविलम्बितः ॥
        धर्मे गृहीते सुद्धिः स्यात्संपूज्येत परीक्षकैः ।
        अधर्मे तु गृहीते तु दण्ड्यो निर्वास्य एव च ॥


इति धर्मविधिः
[२१७]


तानि दिव्यानि ।
अथ शपथाः


ते च मन्वादिभिरुक्ता इति पूर्वमेवोक्ताः । तथापि विस्पष्टार्थमुच्यते । यथाह विष्णुः ।
        निष्के तु सत्यवचनं द्विनिष्के पादलम्भनम् ।
        त्रिकादर्वाक्छिरः पुष्पं कोशदानमतः परम् ॥
        सत्येन शापयेद्विप्रं क्षत्रियं वाहनायुधैः ।
        गोबीजकाञ्चनैर्वैश्यं शूद्रंसर्वैस्तु भेदकैः ॥
इत्यादयः । अत्र शुद्धिविभावना मनुनोक्ता ।
        न चार्तिमृच्छैत्क्षिप्रं स ज्ञेयह्शपथैः शुचिः । इति ।
आर्तिः – पीडा “यस्य नो राजदैविकम्” इत्युक्ता । कालनियमश्च त्रिरात्रप्रभृतिकालगौरव-लाघवपर्यालोचनया द्रष्टव्यः । यद्यपि शपथानामपि दिव्यशब्दवाच्यत्वमस्ति, तथापि कालान्तरविनिर्णयनिमित्तत्वेन समन्तरनिमित्तेभ्यो धटादिभ्यो भेदेन व्यपदेशः स्मृतिषु ब्राह्मणपरिव्राजकन्यायेन कृतः । अत्रापि विशेषमाह हारीतः ।
        कोशतण्डुलधर्मांस्तु धर्मसंभवमेव च ।
        पुत्रदारादिशपथान्सर्वकालं प्रयोजयेत् ॥
नन्वाक्रोशाभावविशिष्टा लिखितादयः प्रमाणपदवीमगाहन्त इत्युक्तम् । तन्न संगच्छते । आक्रोशाभावस्य सर्वदा साक्षिसाध्यत्वनिश्चयाभावात् । दिव्येनैव साध्यत्वे तत्र मानुषं प्रमाणं निरवकाशं स्यात्तथाइ – आक्रोशाभावः साक्षिसाध्यो न भवति । केनचित्कदाचित्कथंचिदपि कृतस्याक्रोशस्य सर्वथा चर्मचक्षुषां दिव्यज्ञानशून्यानां निश्चेतुमशक्यत्वात् । किं तु [२१८] देवदत्तः स्वयमेवार्थी न क्वचित्कदाचित्केनचित्कथंचिदप्यासेधनीय इति कृत्वा स्वयमेवासेधाभावं जानाति । तथैव प्रत्यर्प्य सर्वप्रकारेणासेध्य इति स एवासेध्यं सम्यग्जानाति । 
        नन्वासेधः ससाक्षिकः । तादृशसाक्ष्यभावादेवासेधाभावः सम्यगुद्भावयितुं शक्यः । तादृशसाक्ष्यभावादेवासेधाभावः सम्यगुद्भावयितुं शक्यः । 
        मैवम् । न ह्यभावस्य साक्षित्वाम्क्वचिद्दृष्टम् । 
        नन्वनुपलब्धिप्रमाणदेवासेधाभावः साधयितुं शक्यते । लिङ्गानामनुपलब्धिप्रमाणानुग्राहकतया प्रामाणिकमेवासेधाभावज्ञानम्, 
        इति चेन्न । साक्ष्यनुपलब्ध्या साक्ष्याभाव एव ज्ञातुं शक्यो नासेधाभावः वैयधिकरण्याभावात् । 
        ननु साक्ष्यनुपलब्ध्या सक्ष्यभावो निर्णीयते तेन साक्ष्यभावेन आसेधाभावो निर्णेतुं शक्यत इत्य्चेत्, 
        सत्यम् । ससाक्षिकासेधस्थले प्रामाणिकत्वमासेधाभावसाधनस्य भवतु । असाक्षिकासेधस्थले तु पूर्वोक्तमेवावतिष्ठत इति न कश्चिद्विरोधः । किंचासेधानां ससाक्षिकत्वप्रसिद्धिः प्रायिकाभिप्राया । लोके आसेधाः ससाक्षिका असाक्षिका अपि सन्ति । दृश्यन्ते च लौकिकव्यवहारेषु । आसेधगमकसाक्ष्यभावादेवासेधाभाव इति निश्चये धर्मस्य तत्त्वं निहितं गुहायां ईश्वर एव जानातीति स साक्षिकधर्मव्याहतिः स्यात् । 
        ननु सर्वेषां मानुषविग्रह्वतामाशयदोषसद्भावे ससाक्षिके ‘पि प्रामाणिके व्यवहारे साक्षिणां वा लेखकादीनां वा मूलस्वमिनो वाप्याशये कतिपयाविशेषा उद्भावयितुमशक्या इति सर्वत्र दिव्यमेव प्रवर्तते । अतो मानुषप्रमाणं निरवकशं स्यादिति चेन्,
        मैवम् । मानुषप्रमाणानां परिशुद्धानां सद्भावे ‘प्याशयदोषोद्भावनद्वारा तेषां मूलशैथिल्य्मादाद्य दिव्याङ्गीकारैर्निर्णेतृभिः सभ्यैः प्राड्विवाकेन च व्यवहारस्य सोत्तरत्वम् [२१९] आपाद्यावष्टम्भेन निर्णयः कर्तव्यः । अत एवोक्तं पितामहेन ।
        सोत्तरानुत्तरत्वेन व्यवहारो द्विधा मतः । इति ।
एतद्व्याचष्टे नारदः: “सपणापणभेदाद्व्यवहारः” इति । द्विप्रकार इति शेषः । अतश्च मानुषप्रमाणदूषणार्थमाशयदोष्ōद्घाटनेन दिव्यावलम्बने पणबन्धं दत्वा व्यवहारमवष्टम्भावश्यं दिव्यं देयमेवेति ध्येयम् ।




निर्णयकृत्यम्


अत्र निर्णयकृत्यमाह संग्रहकारः ।
        उक्तप्रकाररूपेण स्वमतस्थापिताः क्रियाः ।
        राज्ञा परीक्ष्य सत्यैश्च स्थाप्यौ जयपराजयौ ॥
        यो यथोक्तान्यतमया क्रिययार्थं प्रसाधयेत् ।
        भाषाक्षर्समं साध्यं स जयी परिकीर्तितः ॥
        असाधयन्साधयित्वा विपरीतार्थमात्मनः ।
        दृष्टकारणदोषो वा यः पुनः स पराजयी ॥ इति ।
व्यासः ।
        जितं तु दण्डयेद्राजा जेतुः पूजां प्रवर्तयेत् ।
पूजा च गन्धमाल्यवस्त्रादिना कार्या ।
        जेतुः प्रवर्तयेत्पूजां गन्धमाल्याम्बरादिभिः ।
इति स्मृतेः । यत्तु कात्यायनोक्तम्,
        शतार्धं दापयेच्छुद्धमशुद्धो दण्डभाग्भवेत् । इति ।
यदपि विष्णुनोक्तम्: “एतैर्दिव्यजयावधारणे शतार्धं दण्ड्यः शुद्धः । अशुद्धो दण्डभाक्” इति, तत्तु शुद्धस्य दण्डविधानं सपणव्यवहार एव । [२२०] यथा समनन्तरमेव विष्णुः: “सोत्तर एव व्यवहारे शुद्धस्य दण्डः” इति । स तु दण्डो ‘र्थदण्ड इत्यर्थसिद्धम् । अशुद्धस्य दण्डप्रकारमाह कात्यायनः ।
        विषे तोये हुताशे च तुलाकोशे च तण्डुले ।
        तप्तमाषकदिव्ये च क्रमाद्दण्डं प्रकल्पयेत् ॥
        सहस्रं षाट्छतं चैव तथा पञ्चशतानि तु ।
        चतुस्त्रिद्व्येकमेवं च हीनं हीने(तु) च कल्पयेत् ॥ इति ।
“अयं दण्डो ‘निह्नवे भावितो दद्यात्’ इत्युक्तदण्डेनापि समुच्चीयते” इति विज्ञानेशः (ओन्य्ध् २।११३) । सहस्रादिसंख्यासंख्येयत्वं पणानामेवेति भारुचिः । 
        पूजाप्रवर्तनानन्तरकृत्यमाह कात्यायनः ।
        सिद्धेनार्थेन संयोज्यो वादी सत्कारपूर्वकम् ।
        लेख्यं स्वहस्तसंयुक्तं तस्मै दद्यात्तु पार्थिवः ॥ इति ।
लेख्यं जयपत्रमुच्यते । जयपत्रे च यद्वक्तव्यं तदखिलं लेख्यविधावुक्तं तत्रानुसंधेयम् ।




इति श्रीवीरगजपतिगौडेश्वर-नवकोटिकर्णाटकलुबुरिगेश्वर-
जमुनापुराधीश्वर-हुशनसाहिसुरत्राणशरणरक्षण-
श्रीदुर्गावर्पुत्र-परमपवित्रचरित्र-राजाधिराजराजपरमेश्वर-
श्रीप्रतापरुद्रमहादेव-महाराजविरचिते 
स्मृतिसंग्रहे सरस्वतीविलासे
व्यवहारकाण्डे प्रमाणनिर्णयो नाम
तृतीयोल्लासः [चतुर्थोल्लासः?]




[२२१]
पञ्चमोल्लासः




अथ अष्टादशपदानि


अथ सर्वासु स्मृतिषु प्रमाणनिरूपणानन्तरमेवाष्टादशपदनिरूपणम् । प्रमाणनिरूपणानन्तरं प्रमेयनिरूपणं न्याय्यमिति तदनन्तरमेव अष्टादशपदाख्यं प्रमेयं निरूप्येत ।


ऋणादानम्


तत्र ऋणादान एव मानुषदिव्यात्मकसकलप्रमाणसाध्यत्वेन व्यवहारस्य निरूपणात्प्रथम्यादुद्देशक्रमेण प्रथममृणादानाख्यं विवादपदं निरूप्यते । अत एवोक्तं “तेषामाद्यमृणादानम्” इति । अत्र ऋणादानविधिः सप्तविधः । ईदृशमृणं देयं ईदृशमृणमदेयमनेनाधिकारिणा देयमस्मिन्समये देयमनेन प्रकारेण देयमित्यधमर्णे पञ्चविधः । उत्तमर्णे तु दानविधिः आदानविधिश्चेति द्विविधः । यथोक्तं नारदेन ।
        ऋणं देयमदेयं च येन यत्र यदा भवेत् ।
        दानग्रहणधर्माश्च ऋणादानविधिः स्मृतः ॥ इति ।
तत्र ऋणप्रदानपूर्वकत्वादितरेषां प्रथमं तत्प्रदानप्रकारमाह याज्ञवल्क्यः ।
        अशीतिभागो वृद्धिः स्यात्मासि मासि सबन्धके ।
        वर्णक्रमाच्च तद्वत्त्रिचतुःपञ्चकमन्यथा ॥
विश्वासार्थमधर्मर्णेनोत्तमर्णे यदाधीयते । तदाधिरत्र बन्धकमुच्यते । सबन्धके प्रयोगे प्रयुक्तद्रव्यस्याशीतितमो भागो वृद्धिर्धर्म्या भवति । तेन पणविंशत्याः पणपादो मासि मासि वृद्धिर्भवति । तथा च मनुः ।
        वसिष्थवचनप्रोक्तां वृद्धिं वार्धुषिके शृणु ।
[२२२]        पञ्चमाषास्तु विंशत्या एवं धर्मो न हीयते ॥
तथा च गौतमः ।
        कुसीदवृद्धिर्धर्म्या स्याद्विंशतेः पाञ्चमाषिकी ।
दशमाषस्य पणत्वे पणविंशतितमो भागो माषः । तदर्धं तण्डुलो भवति । विंशतिमाषस्य पणत्वे तण्डुलपरिमितं भवति । षोडशमानत्वे पणस्य पणस्य दशगुणं कल्प्यम् । अन्यथा – बन्धरहिते प्रयोगेत् । वर्णानाम् – ब्राह्मणादीनां चतुर्णां क्रमेण द्विचतुःपञ्चकं शतं धर्म्यं भवति । ब्राह्मणे ‘धमर्णे द्विकं शतम् । क्षत्रिय ‘ध्मर्णे त्रिकं शतम् । वैश्य ‘धमर्ण चतुष्कं शतम् । शूद्रे ‘धमर्णे पञ्चकम् । मासि मासि भवति । द्विचतुःपञ्चास्मिन्वृद्धिः दीयत इति – द्विचतुःपञ्चकं शतम् । एतदुक्तं भवति – समानजातीये सर्वत्र त्रिकं शतमेव न्याय्यम् । तथा च क्षत्रियस्य क्षत्रिये ‘धमर्णे द्विकं शतम् । वैश्ये ‘धमर्णे त्रिकं शतम् । शूद्रे ‘धमर्णे चतुष्कं शतम् । तथा वैश्यस्य वैश्ये ‘धमर्णे द्विकं शतम् । शूद्रे ‘धमर्णे त्रिकं शतम् । तथा शूद्रस्य शूद्रे ‘धमर्णे द्विकं शतमिति । अनन्तरं त्रिकं शतमेकान्तरे चतुष्कं शतं धर्म्यं भवतीति । तथा च मनुः ।
        द्विकं त्रिकं चतुष्कं च पञ्चकं च शतं तथा ।
        मासस्य वृद्धिं गृह्णीयाद्वर्णानामानुपूर्व्यशः ॥ इति ।
अत्र बृहस्पतिः ।
        वृद्धिश्चतुर्विधा प्रोक्ता पञ्चधान्यैः प्रकीर्तिता ।
        षड्विधान्यैः समाख्याता तत्त्वतस्तान्निबोधत ॥
        कायिका कालिका चैव चक्रवृद्धिस्तथापरा ।
        कारिताथ शिखावृद्धिर्भोगलाभस्तथैव च ॥ [२२३]
कायिकादीनां स्वरूपमाह स एव ।
        कायिका कर्मसंयुक्ता मासग्राह्या तु कालिका ।
        वृद्धेर्वृद्धिश्चक्रवृद्धिः कारिता ऋणिना कृता ॥
        प्रत्यहं गृह्यते या तु शिखावृद्धिस्तु सा स्मृता ।
        शिखेव वर्धते नित्यं शिरश्छेदान्निवर्तते ॥
        मूले दत्ते तथैवैषा शिखावृद्धिस्तथा स्मृता ।
        गृहात्तोषः फलं क्षेत्राद्भोगलाभः प्रकीर्तितः ॥ इति ।
गृहात्तोष इत्यनेन निवासनिबन्धनो गृहसकाशात्संतोषः । क्षेत्रात्संभूतधान्यादिफलं च भोगलाभाख्या वृद्धिरिति । “प्रत्यहं गृह्यते” इत्यनेन संप्रतिपन्नदिनसंख्याविशिष्टवृद्धिग्रहणाल्लाभो दर्शितः । तथा च कात्यायनः ।
        एकान्तेनैव वृद्धिं तु शोधयेद्यत्र चर्णिकम् । 
        प्रतिकालं ददात्येव शिखावृद्धिस्तु सा स्मृता ॥
ऋणिना स्वेच्छया कृता वृद्धिः कारिता । स्वार्थे णिच् । अत एव परप्रेरणया तु कारिता वृद्धिः निषिद्धैवेति चन्द्रिकाकारः । तथा च कात्यायनः ।
        ऋणिकेन तु या वृद्धिरधिका संप्रकल्पिता ।
        आपत्कालकृता नित्यं दातव्या कारिता तु सा ॥
        अन्यथा कारिता वृद्धिर्न दातव्या कथंचन । इति ।
अयमत्र निष्कर्षः – वृद्धिर्द्विविधा, कृता कारिता चेति । कृता तूत्तमर्णाधमर्णाभ्याम् । सा च कायिकातिभेदात्षड्विधा । कारिता तु आपत्कालकृता उत्तमर्णाधमर्णव्यतिरिक्तैर्मध्यस्थैरनापत्काले ‘पि मध्यस्थैः कृता एवं कारितवृद्धिद्वये अनापत्कालकृता [२२४] निषिद्धा । अधर्म्या – न ग्रहीतव्येत्यर्थः ।
        कायिकां भोगवृद्धिं च कारितां च शिखात्मिकाम् ।
        चतुष्टयीं वृद्धिमाहुश्चक्रवृद्ध्या तु पञ्चमीम् ॥
इति बृहस्पतिवचनस्य तात्पर्यमिति मन्तव्यम् । वृद्धेरपि प्रतिमासं मूलभावेन पुनर्वृद्धिश्चक्रवृद्धिः । मासग्राह्या – प्रतिमासं लभ्या वृद्धिः कालिका । अश्वमहिषीदास्यादीनधिकृत्य वाहनदोहनादिकायिकव्यापार एव यत्र वृद्धित्वेन कल्पितः सा कायिकेति । पश्वादिद्रव्यस्य तु वृद्ध्यर्थं प्रयुक्तस्य तदीया सन्ततिरेव वृद्धिरित्याह याज्ञवल्क्यः: “सन्ततिस्तु पशुस्त्रीणाम्” इति । स्त्रियो – दास्यः । सन्तत्यभावे तु प्रयुक्तस्य पश्वादेः पुष्टिरनाशो वा लाभः । क्षीरार्थिनां परिचर्यार्थिनामित्यर्थः । अधमर्णविशेषे प्रतिमासं वृद्धेः परिमाणान्तरमाह स एव ।
        कान्तारगास्तु शतकं सामुद्रा विंशकं शतम् ।
        दद्युर्वा स्वकृतां वृद्धिं सर्वे सर्वासु जातिषु ॥
कान्तारमरण्यं गच्छतीति कान्तारगाः । समुद्रं गच्छन्तीति सामुद्राः । तेभ्यो दशकं शतं विंशकं शतं च धर्म्यं भवति मासि मासीत्यनुषज्यते । कारितायां वृद्धौ सर्वे ब्राह्मणादयः । अयमर्थः – कान्तारगन्तृभ्यो दशकं शतम् । समुद्रगन्तृभ्यो विंशतिकं शतमुत्तमर्ण आदद्यात् । मूलविनाशस्यापि शङ्कितत्वादिति । क्वचिदकृतापि वृद्धिर्भवति । यथाह नारदः ।
        न वृद्धिः प्रीतिदत्तानां स्यादनाकारिता क्वचित् ।
        अनाकारितमप्यूर्ध्वं वत्सरार्धाद्द्विवर्धते ॥ [२२५]
अनाकारितमकृतमित्यर्थः । अत्र विष्णुः ।
        यो गृहीत्वा ऋणं पूर्वं यो दास्यामीति सामकम् ।
        न दद्याल्लोभतः पश्चात्तदा वृद्धिमवाप्नुयात् ॥
सममेव सामकम् – अकृतवृद्धिमिति यावत् । कात्यायनस्तु विशेषमाह ।
        पण्यं गृहीत्वा यो मूल्यमदत्वैव दिशं व्रजेत् ।
        ऋतुत्रयस्योपरिष्टात्तद्धनं वृद्धिमाप्नुयात् ॥
अप्रतियाचितविषयमेतत् ।
        यो याचितकमादाय तमदत्वा दिशं व्रजेत् ।
        ऊर्ध्वं संवत्सरात्तस्य तद्धनं वृद्धिमाप्नुयात् ॥
यः पुनः स्वदेशे स्थित एव याचितो ‘पि याचितकं न दद्यात्तं याचनकालमारभ्य वृद्धिं दापयेद्राजा,
        स्वदेशे ‘वस्थितो यस्तु न दद्याद्याचितः क्वचित् ।
        तं ततो ‘कारितां वृद्धिमनिच्छन्तं च दापयेत् ॥
इति स्मरणात् । अत्र वृद्धेः परिमाणम् “अशीतिभागो वृद्धिः स्यात्” इत्यादिवचनैः प्रतिपादितम् । यथाह मनुः ।
        कृतानुसारादधिका व्यतिरिक्ता न सिध्यति ।
        कुसीदपदमाहुस्तं पञ्चकं शतमर्हति ॥
कुसीदमाहुरित्युच्छास्त्रवृद्धिं निषेधति । शास्त्रकृतवृद्ध्यनुसारो वृद्धिग्रहणो यो लौकिकानां समाचारः स कृतानुसारः । तस्मादधिका वृद्दिः न सिध्यति । अत एवाह विष्णुः: “वृद्धिं दद्यादकृतामपि । संवत्सरातिक्रमे यथाभिहिताम्” इति । यथाभिहितां धर्मशास्त्रे इत्य्शेषः । न च प्रत्यर्थिना [२२६] मध्यस्थेन वा अर्थिना वा अभिहिता, अधर्मराद्यङ्गीकारायत्तपरिमाणस्यात्रासंभवात् । अन्यस्य पुरुषबुद्धिकल्पितस्य शास्त्रबाह्यस्यायुक्तत्वात्शास्त्रोक्तमेव परिमाणं ग्राह्यमिति तात्पर्यम् । स्मृत्यन्तरे विशेष उक्तः ।
        प्रीतिदत्तं न वर्धेत यावन्न प्रतियाचितम् ।
        याच्यमानमदत्तं च वर्धते पञ्चकं शतम् ॥ इति ।
अनाकारितवृद्धेरपवादमाह नारदः ।
        पण्यमाला भृतिर्न्यासो दण्डो यत्र प्रकल्पितः ।
        वृथादानाक्षिकपणा वर्धन्ते नाविवक्षिताः ॥
वृथादानं नटादिभ्यो दत्तम् । आक्षिकपणः – अक्षसंबन्धिपणः । संवर्तो ‘पि ।
        न वृद्धिः स्त्रीधने लाभे निक्षेपे च यथास्थिते ।
        संदिग्धे प्रातिभाव्ये च यदि न स्यात्स्वयंकृता ॥
स्वयंकृतेति वदन्स्त्रीधनादावपि कृता वृद्धिर्देयेति दर्शयति । निषेपे च यथास्थित इति वदनयथास्थितत्वे व्यक्त्यन्यत्वादिकरणे वृद्धिर्भवतीति दर्शयति । कात्यायनो ‘पि ।
        चर्मसस्यासद्यूतपण्यमूल्येषु सर्वदा ।
        स्त्रीशुल्के च न वृद्धिः स्यात्प्रातिभाव्यागतेषु च ॥
अतः सर्वदेति वदन्प्रतियाचनादेर्विद्यमानत्वे ‘पि नास्त्यकृता वृद्धिरिति दर्शयति । गौतमेन तु वेशेष उक्तः: “भुक्ताधिर्न वर्धते” इति । भुक्तो वस्तालङ्कारादिरिह भुक्ताधिः । याज्ञवल्क्येनापि ।
        दीयमानं न गृह्णाति प्रयुक्तं यत्स्वकं धनम् ।
        मध्यस्थस्थापितं यच्च वर्धते न ततः परम् ॥
[२२७] इति । वृद्ध्युपरमावधिमाह नारदः ।
        ऋणानां सार्वभौमो ‘यं विधिर्वृद्धिकरः स्मृतः ।
        देशाचारस्थितिस्त्वन्या यत्रर्णमवतिष्ठते ॥
        द्विगुणं त्रिगुणं चैव तथान्यस्मिंश्चतुर्गुणम् ।
        तथाष्टगुणमन्यस्मिन्देशे देशे ‘वतिष्ठते ॥
यद्देयमृणं तद्वर्धमानं क्वचिद्देशे द्विगुणं क्वचित्त्रिगुणं क्वचिच्चतुर्गुणम् । प्रयुक्तद्रव्यभेदेन वृद्धिव्यवस्थामाह बृहस्पतिः ।
        हिरण्ये द्विगुणा वृद्धिस्त्रिगुणा वस्त्रकुप्यके ।
        धान्ये चतुर्गुणा प्रोक्ता दश्वाह्ये लवेषु च ॥
        उक्ता पञ्चगुणा शाके बीजस्था षड्गुणा स्थिता ।
        लवणस्नेहमद्येषु वृद्धिरष्टगुणा स्मृता ॥
        गुडे मधुनि चैवोक्ता प्रयुक्ते चिरकालिका ।
कुप्यम् – त्रपुसीसकम् । शदः – क्षेत्रुत्थफलम् । यद्यपि धान्यमपि क्षेत्रोत्थफलम्, तथापि शदशब्देन क्षेत्रोत्थपुष्पफलादिकमुच्यते गोबलीवर्दन्यायेन । लवो – मेषलोमचामरादि । शाकवत्कार्पासे ‘पि षड्गुणैव वृद्धिः । तथा च व्यासः ।
        शाककार्पासबीजेषु षड्गुणा वृद्धिरिष्यते ।
तैलस्यापि मद्यवदष्टगुणा वृद्धिः । कात्यायनेनापि ।
        तैलानां चैव सर्वेषां मद्यानामथ सर्पिषाम् ।
        वृद्धिरष्टगुणा ज्ञेया गुडस्य लवणस्य च ॥
यत्तु “त्रिगुणं धान्यरसादिः” इति विष्णुवचनम्, तदुभयसंमत्या देशभेदेन वा व्यवस्थाकल्पनेन धान्यं चतुर्गुणमिति पूर्वोक्तेन न विरुद्धम् । धान्येनैव रसा व्याख्याताः । “पुष्पफलानि च” इति स्मृत्यन्तरं तत्र देशे त्रिगुणं देयमवतिष्ठते तद्विषयम् । दरिद्राधमर्णविषयं [२२८] वा । सुवर्णवन्मद्यादीनां द्वैगुण्यमेव । यथाह कात्यायनः ।
        मणिमुक्ताप्रवालानां सुवर्णरचितस्य च ।
        तिष्ठति त्रिगुणा वृद्धिः ॥ इति ।
तत्र मनुः ।
        कुसीदवृद्धिर्द्वैगुण्यं नात्येति सकृदाहिता ।
कुसीदं नामाधिकं ग्रहीष्यामीति यदल्पं दीयते तत् । तद्द्वैगुण्यं समभिव्याहाराद्धिरण्यमेवाभिप्रेतम् । सकृदाहिता – पुरुषान्तरमसंक्रामिता । यद्वा सवृद्धिकं मूलीकृता तादृशमूलेन सह द्विगुणत्वं नातिक्रामतीत्यर्थः । एवं त्रैगुण्यादावपि सकृदाहिता वृद्धिर्नातिक्रामति । अत्र विज्ञानयोगी (ओन्य्ध् २।३९च्द्): 
        कुसीदवृद्धिर्द्वैगुण्यं नात्येति सकृदाहिता ।
इति । सकृदाहृतेत्यपि पाठो ‘स्ति उपचयार्थम्प्रयुक्तं (प्रवृत्तं) धनम् – कुसीदम् । तस्य वृद्धिः – द्वैगुण्यं नात्येति – नातिक्रामति । यदि सकृदाहिता – सकृत्प्रवृत्ता । पुरुषान्तरसंक्रमादिना प्रयोगान्तरकरणे द्वैगुण्यमत्येति । सकृदाहृतेति पाठे तु शनैः शनैः प्रतिदिनं प्रतिमासं प्रतिवत्सरं वा अधमर्णादाहृता द्वैगुण्यं नात्येतीति व्याक्येयमित्याह । तथा च गौतमः: “चिरस्थाने द्वैगुण्यं प्र्योगस्य” इति । प्रयोगस्येत्येकवचननिर्देशात्प्रयोगान्तरकरणे द्वैगुण्यातिक्रमो ‘भिप्रेतः । चिरस्थान इति निर्देशाच्छनैः शनैर्वृद्धिग्रहणे द्वैगुण्यतिक्रमो दर्शितः ॥


वृद्ध्युपरमापवादः


क्वचिद्वृद्ध्युपरमापवादः । यथाह बृहस्पतिः ।
        तृणकाष्ठेष्टकासूत्रकिण्वचर्मास्थिवर्मणाम् ।
        हेतिपुष्पफलानां च वृद्धिस्तु न निवर्तते ॥ [२२९]
चर्म – बाणादिनिवारकः, फलकः । वर्म – कवचम् । पुष्पफलयोस्तु वृद्ध्यनिवृत्तिः प्रतिदानवेलायामत्यन्तासमृद्धाधमर्णविषये वेदितव्या । अन्यथा पूर्वोक्तवचनव्याकोपप्रसङ्गापत्तेः । विष्णुरपि: “किण्वकार्पासमात्रचर्म-वर्मायुधेष्टकाङ्गाराणामक्षया” इति । अत्र कार्पासस्य षड्गुणाभिधायकवचनविरोधः पूर्ववत्परिहार्यः । वसिष्ठो ‘पि ।
        दन्तचर्मास्थिशृङ्गाणां मृन्मयानां तथैव च ।
        अक्षया वृद्धिरेतेषां पुष्पमूलफलस्य च ॥
मनुस्तु क्वचित्प्रतिषेधमाह ।
        नातिसांसत्सरीं वृद्धिं न चादृष्टां विनिर्हरेत् । इति ।
अदृष्टां धर्मशास्त्रेषु । षट्कं शतमित्येवमादीत्यर्थः । 
        केचिददृष्टामित्येतत्पदमन्यथा वर्णयन्ति ।
        हिरण्यधान्यवस्त्राणां वृद्धिर्द्वित्रिचतुर्गुणा ।
        घृतस्याष्टगुणा वृद्धिस्ताम्रादीनां चतुर्गुणा ॥
        तैलानां षड्गुणा वृद्धिः स्त्रीपशूनां तु सन्ततिः ।
        चतुर्गुणा स्यात्कोशानां कार्पासस्य चतुर्गुणा ॥
        काष्ठानां चन्दनादीनां वृद्धिरष्टगुणा भवेत् ।
        एवं वृद्धिविधिः प्रोक्ता नास्ति वृद्दिस्ततः परा ॥
        न वृद्धेर्वृद्धिरस्तीति धर्मकारानुशासनम् ।
        न चान्यसंश्रिता वृद्धिरिति वृद्धेश्च कर्हिचित् ॥
इत्यत्र वृद्धिसंश्रितवृद्धीनां शास्त्रनिषेधात्शास्त्रादृष्टत्वमिति । अत्र चन्दनादीनामित्यादिशब्दस्तु गन्धमात्रोपलक्षकः । ताम्रादीनाम् [२३०] इत्यादिशब्देन सुवर्णरजतव्यतिरिक्तानां ग्रहणम् । कोशशब्दो धान्यानामुपलक्षकः । कार्पासशब्दग्रहणेन तण्डुलप्रभृतीनामुपलक्षणम् । धान्यस्य त्रिगुणपञ्चगुणयोर्व्यवस्था पूर्वमेवोक्ता । नातिसांवत्सरीमित्यस्यार्थः – शूद्राधमर्णे प्रतिमासं पञ्चशतं गृह्णीयादिति या वृद्धिः प्रागुक्ता सा ब्राह्मणाधमर्णे कथंचिदङ्गीकारवशात्गृह्यमाणा संवत्सरं यावद्ग्रहीतव्या, न ततः परमिति । 
        अपरे तु – तद्द्वैगुण्याद्वृद्धिग्रहविधानात्संवत्सरादूर्ध्वमपि वृद्धिग्रहणे दोषाभावातभ्युदयार्थी चेत्संवत्सरादूर्ध्वं या वृद्धिस्तां न निर्हरेत् – न गृह्णीयादिति । अयं प्रकारः चन्द्रिकाकारादीनामभिप्रेतः । आद्यस्तु अपरार्कादीनामभिप्रेतः । 
        यथारुचि स्वीकार्यम् । अत्र विष्णुः ।
        स्तेयं ब्रह्मस्वविषये सुवर्णाभरणे तथा ।
        पश्चात्तत्तेन दातव्यं तस्मादेकादशाधिकम् ॥
अयमर्थो ब्राह्मणसंबन्धिसुवर्णव्यतिरिक्तद्रव्यापहारे । क्षत्रियसुवर्णापहारे च । तथा च पितामहः ।
        सद्यः स्याद्द्वादशगुणं चोरितं रत्नहाटकम् ।
        ब्राह्मणस्वं च रूप्यादि सद्यो ‘प्येकादशाधिकम् ॥
कात्यायनः ।
        कुप्यं पञ्चगुणं भूमिः तथैवाष्टगुणा मता ।
        सद्य एवेति वचनात्सद्य एव प्रदीयते ॥ इति ।
बृहस्पतिस्तु विशेषमाह ।
        शिखावृद्धिं कायिकां च भागलाभं तथैव च ।
        धनी तावत्समादद्याद्यावन्मूलं न शोधितम् ॥
[२३१]        शिखावृद्ध्यादीनां स्वरूपं पूर्वमेवोक्तम् ॥
न शोधितं न प्रतिदत्तमृणिकेनेत्यर्थः । अत एवाह याज्ञवल्क्यः ।
        आधिस्तु भुज्यत्तावद्यावन्न प्रतिदीयते । इति ।
अत्र हारीतः ।
        बन्धं यथा स्थापितं स्यात्तथैव परिपालयेत् ।
        अन्यथा नश्यते लाभो मूलं वा तद्व्यतिक्रमात् ॥
यथा – येन प्रकारेण गोप्यत्वेन भोग्यत्वेन वा स्थापितम् – अधमर्णेनाधीकृतम् । तथैव – गोप्यमाधिं गोप्यत्वेनैव भोज्यमाधिं भोग्यत्वेनैव धनी पालयेत् । अन्यथा – गोप्यं भोग्यत्वेनैव भोग्यं वा गोप्यत्वेनैव पालितं चेत् । समयातिक्रमाल्लाभो नश्यति, मूलं वा द्रव्यं नश्यतीत्यर्थः । तथा च याज्ञवल्क्यः: “गोप्याधिभोगे नो वृद्धिः” इति । भोगे बलादिति शेषः । तथा च मनुः ।
        नो भोक्तव्यो बलादाधिः भुञ्जानो वृद्धिमुत्सृजेत् । इति ।
अयमर्थः – भोगप्रतिषेधं कुर्वन्तमाधातारमाक्रम्य गोप्याधिं भुञ्जानस्यात्यन्तापराधित्वातल्पभोग एव सर्वनाशकः स्यादिति । यस्तु बलात्कारेणात्यन्तं भुङ्क्ते तस्य मूलहानिरेवेति । “मूलं वा” इति हारीतवचने विकल्पार्थः । तथा च मनुः ।
        यः स्वामिनाननुज्ञातमाधिं भुङ्क्ते विचक्षणः ।
        तेनाधिवृद्धिर्मोक्तव्या तस्य भोगस्य निष्कृतिः ॥
भोग्याधौ तु भोग्यत्वेन पालिते लाभस्यैव नाशः । समयातिक्रममात्रेण मूलनाशपक्षानवतारात् । न च भोग्याधौ वृद्ध्यभावाल्लाभनाशपक्षस्याप्यनवतार इति वाच्यम् । भोगस्यापि लाभत्वात् । [२३२] अथ वा यत्राधाता आदावुपभोगं वृद्धिदानमप्याध्याभ्युपगच्छति तत्र प्राप्ता वृद्धिरित्यवगन्तव्यम् । अत एवाह याज्ञवल्क्यः ।
        गोप्याधिभोगे नो वृद्धिः सोपकारे ‘पि हाप्ते ।
        नष्टो देयो विनष्टश्च दैवराजकृतादृते ॥
गोप्याधेस्ताम्रकटाहादेरुपभोगे वृद्धिर्न भवति । तथा सोपकारे – उपकारकारिणि बलीवर्दादौ । भोग्याधौ सवृद्धिके हापिते । हानिम् – व्यवहाराक्षमत्वम् । गमिते नो वृद्धिरिति संबन्धः । नष्टो – विकृतिं गतः छिद्रभेदादिना । पूर्ववत्कृत्वा देयः । वृद्धिसद्भावे वृद्धिरपि हातव्या । विनष्टः – आत्यन्तिकनाशं प्राप्तः । सो ‘पि देयो मूल्यादिद्वारेण । तद्दाने सवृद्धिकमूल्यं लभते यदि तदा मूल्यनाशः,
        विनष्टे मूलनाशः स्याद्दैवराजकृतादृते ।
इति नारदवचनात् । दैवम् – अग्न्युदकदेशोपप्लवादि । दैवकृताद्राजकृताद्वा विनाशाद्विना स्वापराधकृताद्विनाशे सवृद्धिकं मूल्यं दातव्यम् । अधमर्णेनाध्यन्तरं वा दातव्यम् । यथाह ।
        स्रोतसापहृते क्षेत्रे राज्ञा चैवापहारिते ।
        आधिरन्यो ‘थ दातव्यो देयं वा धनिनो धनम् ॥ इति ।
तथा च नारदः ।
        यद्याधेर्मूलनासः स्याद्दैवराजकृतात्क्वचित् ।
        आध्यर्थस्त्वृणिना देयस्त्वशक्तौ भोगतो भवेत् ॥ इति ।
प्रतिसंवत्सरं यावान्भोगस्तावान्वृद्धित्वेन दतव्य इत्यर्थः । भारद्वाजस्तु विशेषमाह ।
        प्रच्छाद्याधिमृणी कुर्यात्क्रयार्थे बलवच्च यः ।
        दण्डं स त्रिगुणं दत्वा पुनराध्यर्थको भवेत् ॥ [२३३]
अत्र व्यासः ।
        ग्रहीतृदोषान्नष्टश्चेत्बन्धो हेमादिको भवेत् ।
        ऋणं सलाभं संशोध्य तन्मूल्यं दापयेद्धनी ॥
अत्र भारद्वाजः ।
        आधेः प्रवेशने काले मोहान्नेच्छति चेद्धनी ।
        भोगो नास्त्येवात ऊर्ध्वं न वर्धयति तद्धनम् ॥
        भोग्याधिक्यं च भोग्याधेर्ह्रासं च न विचारयेत् ।
        लेख्ये तु लिखिते यावत्तावद्भोक्तव्यमेव तु ॥
अतश्च ।
        रक्ष्यमाणो ‘पि यत्राधिः कालेनायादसारताम् ।
        आधिरन्यो ‘थ वा कार्यो देयं वा धनिनो धनम् ॥ इति ।
जङ्गमविषय एवमवगन्तव्यम् । अत एवाह बृहस्पतिः ।
        आधिर्बन्धः समाख्यातः स च प्रोक्तश्चतुर्विधः ।
        जङ्गमः स्थावरश्चैव गोप्यो भोग्यस्तथैव च ॥
अयमर्थः – आधिर्द्विविधः: स्थावरो जङ्गमश्च । अत एवाह नारदः ।
        आधिस्तु द्विविधः प्रोक्तो जङ्गमः स्थावरस्तथा ।
        स चापि द्विविधः प्रोक्तो गोप्यो भोग्यस्तथैव च ॥ इति ।
अत्र भोग्यो द्विविधः सप्रत्ययभोग्याधिः अप्रत्ययभोग्याधिश्चेति । सवृद्धिकमूल्यापाकरणार्थो यः स सप्रत्ययभोग्याधिरित्युच्यते । वृद्धिमात्रापाकरणार्थो यः सो ‘प्रत्ययभोग्याधिरित्युच्यते । तत्र सप्रत्ययभोग्याधिमाह व्यासः ।
        कांचिद्वृद्धिं समाभाष्य द्रव्यमादाय तत्त्वतः ।
[२३४]        मत्क्षेत्रं भुङ्क्ष्व वृद्ध्यर्थमधिकं मूलनाशनम् ।
        इत्यादिप्रत्ययाधिः स्याद्द्वैगुण्ये निष्क्रयो भवेत् ॥
सवृद्धिमूल्यापाकरणार्थो यः स सप्रत्ययभोग्याधिरिति वचनार्थः । अथाप्रत्ययभोग्याधिमाह कात्यायनः ।
        द्रव्यं गृहीत्वा वृद्ध्यर्थं भोगयोग्यं ददाति चेत् ।
        जङ्गमं स्थावरं वापि भोग्याधिः स तु कथ्यते ॥
        मूल्यं तदाधिकं दत्वा स्वक्षेत्राधिकम् (तत्क्षेत्रा-) आप्नुयात् ।
वृद्धिमात्रापाकरणार्थे भोग्याधौ अधमर्ण उत्तमर्णतः प्राप्तं मूल्यं दत्वा स्वं क्षेत्रादिकमाप्नुयात् । एषो ‘प्रत्ययभोग्याधिरिति वचनाभिप्रायः । अत्र भरद्वाजः ।
        प्रत्ययाधौ तु भोक्तव्या वृद्धिर्या पूर्वलेखिता ।
        तावदेव तु भोक्तव्यमिति शास्त्रविनिश्चयः ॥
        यत्तु तत्राधिकं वृद्धेर्देयं तदृणिने पुनः ।
        हीनं यावत्तु तद्वृद्धे तावत्संपूरयेदृणए ॥ 
सप्रत्ययभोग्याधौ निष्क्रयकाले सवृद्धिकमूल्यस्यापर्याप्तं पूरयेत् । अधिकं चेदादद्यादिति वचनस्य तात्पर्यार्थः । अत्र यमः ।
        वैशाखाद्यासु (?) भोग्याधेराषाढ्यां निष्क्रयो भवेत् ।
        हीनं यद्धनिनो दोषादेतत्पूर्णमर्हति ॥
        हीनस्यापूरणे वृद्धिश्चक्रवृद्ध्या विवर्धते ।
        सर्वाधीनां बलाद्भोगान्निष्क्रयो नास्ति तत्त्वतः ॥
        बलाद्भुक्ते सकाले वा निष्क्रयात्त्रिगुणो दमः ।
भरद्वाजः ।
        स्वामिना चाननुज्ञात आधेराधिं करोति चेत् ।
[२३५]        स्वधनात्स तु हीनः स्यात्करोत्यापदि पूर्ववत् ॥
आपदि – आपत्काले पूर्ववत् – स्वधनं हीयेत्यर्थः । दास्याद्याधौ वेतनम्, शकटाद्याधौ नाशकादिकम् । न तु दास्याधिकृतावघातादेस्तण्डुलादिकमित्याह कात्यायनः ।
        अकाममननुज्ञातमाधिं यत्कर्म कारयेत् ।
        भोक्ता कर्मफलं दाप्यो वृद्धिं वा लभते न सः ॥ इति ।
कर्मानुसारेणेति द्रष्टव्यम् । दाप्यो – बन्धस्वामिने राज्ञेति शेषः ।
        यस्त्वाधिकर्म कुर्वाणं वाचा दण्डेन कर्मभिः ।
        पीडयेद्भर्त्सयेन्नैव प्राप्नुयात्पूर्वसाहसम् ॥
अत्र कुर्वाणमिति शानचा(?) कुर्वत्याधौ पीडनभर्त्सनकारिणो ‘पि न दण्ड इति सूचितम् ।
        बलादकामं यत्राधिमनिसृष्टं प्रवेशयेत् ।
        प्राप्नुयात्साहसं पूर्वं धाताप्याधिमाप्नुयात् ॥
अनिसृष्टम् – अनाहितम् । गोप्याधौ बलादल्पस्याप्यनाहितस्य भोगे भोगकर्तुर्दण्डः सर्वमूलनाशः स्यादिति तात्पर्यार्थः । वञ्चनया तु कृते भोगे भोगानुसारेण मूलनाशः । अन्यथा बलाद्ग्रहणस्यानर्थक्यापत्तिरिति चन्द्रिकाकारः – आधिसंरक्षणकारमाह हारीतः ।
        बन्धं यथा स्थापितं स्यात्तथैव प्रतिपालयेत् ।
आधिग्रहणादूर्ध्वमर्धे नाशह्रासविकारासारत्वव्यक्त्यन्तरत्वादयो यथा न भवन्ति तथा प्रत्यर्पणपर्यन्तं धनी यत्नेनाधिं पालयेदित्यर्थः । एवं पाल्यमाने प्याधौ दैवादिवशान्नाशो यदि भवेत् [२३६] तदापि न कश्चिद्दोषो धनिन इत्याह स एव ।
        दैवराजोपघाते तु न दोषो धनिनः क्वचित् । इति ।
अत्र विशेषमाह कात्यायनः ।
        स चेद्धनिकदोषेण निपतेद्वा म्रियेत वा ।
        आधिमन्यं स दाप्यः स्यादृणान्मुच्येते सर्णिकः ॥ इति ।
धनिकदोषादन्यत्राध्यपचारे ऋणिक ऋणान्मुच्यते । तेनान्यमधिकमाधिसमं वार्थमृणिको धनिने राज्ञा दाप्य इत्यर्थः । आधिसिद्धिं प्रत्याह नारदः ।
        आधिस्तु द्विविधः प्रोक्तः स्थावरो जङ्गमस्तथा ।
        सिद्धिरस्योभ्यस्यापि भोगो यद्यस्ति नान्यथा ॥
सिद्धिराधितसिद्धिः । अन्यथा – विना भोगमधमर्णोद्दिष्टस्य उत्तमर्णस्वीकारमात्रेणेति यावत् । तथा च कात्यायनः ।
        मर्यादाचिह्नितं क्षेत्रं गृहं वापि यदा भवेत् ।
        ग्रामादयश्च लिख्यन्ते तदा सिद्धिमवाप्नुयात् ॥
अनेन लेख्यारूढत्वमपि आधिसिद्धौ निमित्तमिति सूचितम् । मुख्यं प्रयोजनं भोग एव । तथा च विष्णुः ।
        ययोर्निक्षिप्त आधिस्तं विवदेतां यदा नरौ ।
        यस्य भुक्तिर्जयस्तस्य बलात्कारं विना कृता ॥
द्वयोरपि भुक्तिसद्भावे बृहस्पतिराह ।
        क्षेत्रमेकं द्वयोर्बन्धे दत्तं यत्समकालिकम् ।
        येन भुक्तं भवेत्पूर्वं तस्य तत्सिद्धिमाप्नुयात् ॥
एतच्चोभयोः पत्रारूढत्वे वेदितव्यम् । यथाह वसिष्ठः ।
        तुल्यकाले निसृष्टानां लेख्यानामधिकारिणा ।
[२३७]        येन भुक्तं भवेत्पूर्वं तस्याधिर्बलवत्तरः ॥
भोग्याधौ भोगस्य प्रधानकारणत्वात्प्राथम्यनिबन्धनबलवत्ता युक्तेत्यभिप्रायः । भोगाविशेषे तु ।
        यद्येकदिवसे तौ तु भोक्तुकामावुपस्थितौ (मावुपागतौ) ।
        विभज्याधिं समं तेन भोक्तव्य इति निश्चयः ॥
तेनेत्येकवचनं द्विवचनस्योपलक्षम्, द्वाभ्यामित्यर्थः । यद्वा – तेनेति तर्हीत्यर्थे निपातः । भोग्यादौ विशेषमाह कात्यायनः ।
        आधिमेकं द्वयोर्यत्र कुर्यात्को ‘त्र पतिर्भवेत् ।
        तयोः पूर्वकृतं ग्राह्यं तत्कर्ता चोरदण्डभाक् ॥
पूर्वकृतम् – पूर्वमुपादानादिना सिद्धम् । उपादानादौ यौगपद्ये ‘प्याह बृहस्पतिः ।
        तुल्यकालोपस्थितयोर्द्वयोरपि समं भवेत् ।
उपस्थितयोः – उपादानादिकं कर्तुमिति शेषः । गोप्याधौ लेख्यमेव प्रबलं प्रमाणमित्याह कात्यायनः ।
        आधानं विक्रयो दानं लेख्यसाक्षिकृतं यथा ।
        एकक्रियाविरुद्धं तु लेख्यं तत्रापहारकम् ॥
लेख्यम् – लेख्यकृतम् । अपहारकं बलवत् । लेख्यसिद्धत्वाविशेषे ‘पि बलाबलविशेषमाह स एव ।
        अनिर्दिष्टं च निर्दिष्टमेकत्र च विलेखितम् ।
        विशेअलिखितं ज्याय इति कात्यानयो ‘ब्रवीत् ॥
अनिर्दिष्टं नामादातुराधिकरणकाले यद्यद्धनं निरूपितस्वरूपं तद्धनं निर्दिष्टम् । तद्विपरीतमनिर्दिष्टमित्युच्यत इति । आधिकरणकाले निर्दिष्टत्वसाम्ये ‘प्याह [२३८] स एव ।
        यस्तु सर्वस्वमादिश्य प्राक्पश्चान्नामचिह्नितम् ।
        आदद्यात्तत्कथं तु स्याच्चिह्नितं बलवत्तरम् ॥
अत एवाह याज्ञवल्क्यः ।
        आधौ प्रतिग्रहे क्रीते पूर्वा तु बलवत्तरा । इति ।
“आध्यादिषु त्रिषु पूर्वमेव कार्यं बलवत् । अन्यथा एकमेव क्षेत्रमेकस्याधिं कृत्वा पुनरन्यस्याप्याधौ यत्किमपि गृह्णाति । अत्र पूर्वस्यैव तद्भवति नोत्तरस्य । एवं प्रतिग्रहे क्रये च । 
        नन्वाहितस्य तदानीमस्वत्वात्पुनराधानं न संभवति । एवं दत्तस्य च क्रीतस्य च दानक्रयौ नोपपद्येते, तस्मादिदं वचनमनर्थकमित्य्चेद्,
        उच्यते – अस्वामित्वे लोभात्कश्चिन्मोहाद्वा पुनराधानादिकं करोति तत्र पूर्वकं बलवदिति न्यायमूलमेवेदं वचनमित्यचोद्यम्” इति विज्ञानेशः । यद्यप्याधिकरणेन न स्वामिभावो निवर्तते, तथापि प्रतिबध्यते । ततश्च प्रतिबद्धस्वामिभावेन कृत आधिविक्रयः परेण कृत इवासिद्धत्वाद्दुर्बलो बाध्यत एव । एवं दानक्रयौ । अनेनाभ्प्रायेण वसिष्ठो ‘पि ।
        यः पूर्वतरमाधाय विक्रीणीते तु तं पुनः ।
        किमेतयोर्बलीयः स्यात्प्राक्तनं बलवत्तरम् ॥
अतश्चाधौ परिक्रीत इत्यत्र आधावित्यत्र विषयसप्तमी । आधिप्रतिग्रहक्रययोश्च बलवत्ताविचारणे पूर्वस्याबलवत्त्वमिति केषांचिन्मतम् । आधिप्रतिग्रहक्रयाणां यौगपद्ये ‘प्याह स एव ।
        कृतं यत्रैकदिवसे दानमाधानविक्रयम् ।
        त्रयाणामिति संदेहे कथं तत्र विचिन्तयेत् ॥
[२३९]        त्रयो ‘पि तद्धनं दर्म्यं विभजेयुर्यथांशतः ।
        उभौ क्रियानुसारेण विभागेन प्रतिग्रहः ॥ इति ।
अत्र क्रयशब्दो धनवचनः, करणव्युत्पत्तेराश्रयणात् । तथा च बृहस्पतिः ।
        कृतं चेदेकदिवसे विक्रयाधिप्रतिग्रहम् ।
        त्रयाणामपि संदेहे कथं तत्र विचारणा ॥
        त्रीण्येव हि प्रमाणानि विभजेयुर्यथांशतः ।
        उभौ चार्थानुसारेण त्रिभागेन प्रतिग्रही ॥ इति ।
प्रतिग्रह इति पाठे निष्पद्यत इति शेषः ।
        आधिः प्रण्श्येद्द्विगुणे धने यदि न मोक्ष्यते ।
        काले कालकृतो नश्येत्फलभोग्यो न नश्यति ॥
अत्राधिप्रणाशो नामाधमर्णसंबन्धं परित्यज्य धनिकसंबन्धापत्तिः । एतदुक्तं भवति – प्रयुक्ते द्रव्ये स्वकृतया वृद्ध्या कालक्रमेण द्विगुणीभूते यद्याधिरधमर्णेन द्रव्यादानेन न मोक्ष्यते । तदा नश्यति – अधर्मर्णस्य स्वं धनप्रयोक्तुः स्वं भवतीति । कालकृतो ‘प्येवमेव । कालकृतः – कृतकालः । आहिताग्न्यादित्वात्पूर्वनिपातः । स तु काले निरूपिते प्राप्ते नश्येत् । द्वैगुण्यात्प्रागूर्ध्वं वा फलभोग्यः – फलं भोग्यं यस्य स फलभोग्यः । क्षेत्रारामादिः । स कदाचिदपि न नश्यति कृतकालस्याभोग्यस्य तत्कालातिक्रमनाश इत्युक्तः “काले कालकृतो नश्येत्” इति अकृतकालस्य भोग्यस्य नाशाभाव उक्तः । फलभोग्यो न नश्यतीति पारिशेष्यादाधिः प्रणास्येदित्येतदकृतकालगोप्याधिविषयमवतिष्ठते । द्वैगुण्यादिक्रमेण निरूपितकालातिक्रमेण च विनाशे [२४०] चतुर्दशदिनप्रतीक्षणं कर्तव्यम् ।
        हिरण्ये द्विगुणीभूते पूर्णे कालकृतावधेः ।
        बन्धकस्य धनी स्वामी द्विसप्ताहं प्रतीक्ष्य च ॥
        तदन्तरा धनं दत्वा ऋणी बन्धमवाप्नुयात् ।
इति बृहस्पतिवचनाद्धनमत्र सवृद्धिकमूल्यं विवक्षितम् । यथाह व्यासः ।
        गोप्याधिं द्विगुणादूर्ध्वं मोचयेदधमर्णकः । इति ।
द्विगुणादूर्ध्वम् – प्रयुक्तधने शान्तलाभे सतीत्यर्थः । मोचयेत् – सवृद्धिकमूल्यदानेनेति शेषः । लाभशान्तितः पूर्वकालमध्ये ‘पि सवृद्धिके धने दत्ते बन्धावाप्तिः दण्डापूपन्यायसिद्धा च ।
        तदन्तरा धनं दत्वा ऋणी बन्धमवाप्नुयात् ।
        गोप्याधिं द्विगुणादूर्ध्वं मोदयेदधमर्णकः ॥
इति वचनद्वयस्य द्वैगुण्यानन्तरमेवाधिर्मोक्तव्यः मध्ये द्विगुणमेव दातव्यं धनं न तु यथाकालप्राप्तवृद्धियुक्तद्वैगुण्यात्पूर्वं न दातव्यमित्येवं व्याख्यानं न युज्यते चन्द्रिकाकार-कुलार्कव्याख्याविरुद्धमिति वाच्यम् । भारुचिमतानुसारेण व्याख्यानादिदमेव व्याख्यानं सम्यक् । स्थावरस्याधौ धनद्वैगुण्यं गोप्यस्यापादकम् । उत्तमर्णस्तु गोप्यलाभार्धं धनं प्रयुक्तवान् । न वृद्ध्यर्थम् । अतो यदा कदाचिदपि प्रयुक्तद्रव्यदाने द्विगुणमेव धनं दातव्यम् । द्विगुणानन्तरमेव परस्वत्वापत्तिर्नास्ति –
        बन्धकस्य धनी स्वामी द्विसप्ताहं प्रतीक्ष्य तु । इति ।
धनिनो बन्धकस्वामित्वं चतुर्दशदिनानन्तरमेवेत्यतो न द्वैगुण्यानन्तरं बन्धनस्वामित्वम् । अतो द्वौगुण्यात्पूर्वमपि द्विगुणमेव [२४१] दातव्यमिति भारुचिमततत्वम् । अतश्चन्द्रिकाकारादिमतमसमञ्जसमिति ध्येयम् । फलभोग्याधिमूलमात्रं दत्वा फलकालान्ते वर्तमानमाप्नुयातृणी –
        ज्येष्ठावधिं समासाद्य मोचयेद्भोग्यमाहितम् । इति ।
आहितम् – आधीकृतमित्यर्थः । एतच्च स्थावरविषयम् । स्वरूपेण भोग्यवस्त्रादौ न कालव्यवस्था । तत्र बृहस्पतिः ।
        धनं मूलीकृतं दत्वा यदाधिं प्रार्थयेदृणी ।
        तदैव तस्य मोक्तव्यमन्यथा दोषभाग्धनी ॥
अत्र दोषः – स्तेयदोषः । देशकालव्यवधानेन धनिकासंनिधौ धनिककुटुम्बेनापि सो ‘र्थो मोक्तव्यः ।
        प्रयोजके सति धनं मूले न्यस्याधिमाप्नुयात् ।
न्यस्य – दत्वा । परिभाषिते विशेषमाह बृहस्पतिः ।
        परिभाष्य यदा क्षेत्रं प्रदद्याद्धनिके ऋणी ।
        त्वयैतच्छान्तलाभे ‘र्थे मोक्तव्यमिति निश्चितम् ॥
        प्रविष्टे सोदये द्रव्ये प्रदातव्यं त्वया मम । इति ।
त्वयैतदित्यादिपरिभाष्य यदा ऋणग्रहणकाले क्षेत्राद्याधिं प्रदद्यात् । प्रागुक्तविधयाधिलाभ इत्यर्थः । आधिलाभो ‘नयैव परिभाषया लाभशान्तेः पश्चादपि सिद्ध्यतीत्याह याज्ञवल्क्यः ।
        यदा तु द्विगुणीभूतमृणमाधौ तदा खलु 
        मोच्य आधिस्तदुत्पन्ने प्रविष्टे द्विगुणे धने ॥ [२४२]
तत्र विष्णुः: “गृहीतधनप्रवेशार्थमेव यत्तु स्थावरं दत्तं तद्गृहीतधनप्रवेशे दद्यात्” इति । एवंविधमाधिं लौकिकाः क्षयाधिमाचक्षते । केचिदिदमेव परिभाषिताधिम्, केचित्संविदाधिमाहुः ॥
        “नन्वाधिः प्रणश्येदित्यनुपपन्नम्, अधमर्णस्य स्वत्वनिवृत्तिहेतोर्दानविक्रयादेरभावात् । धनिकस्य च स्वत्वहेतोः प्रतिग्रहक्रम्यादेरभावादिति चेन्,
        मैवम् । आधीकरणमेव लोके सोपाधिकस्वत्वनिवृत्तिहेतुः आधिस्वीकारश्च सोपाधिकस्वत्वापत्तिहेतुः प्रसिद्धः । अत्र धनद्वैगुण्ये निरूपितकालप्राप्तौ च द्रव्यस्यात्यन्तनिवृत्तेः अनेन वचनेन अधमर्णस्य आत्यन्तिकी स्वत्वनिवृत्तिः उत्तमर्णस्यात्यन्तं स्वत्वं भवति” इति विज्ञानेशः । चन्द्रिकाकारस्तु (व्य प्। १४२) “धनद्वैगुण्यमवधिभूतकालातिक्रमणं च स्वत्वध्वंसकं यद्यपि लोके द्वैगुण्यादेर्न तथा प्रसिद्धिरस्ति, तथापि द्रव्यविनिमयस्य तथा प्रसिद्धिरस्ति । तिलविक्रयप्रतिषेधाद्विक्रयाकरणे ‘पि विनिमये तिलानां स्वत्वनिवृत्तिदर्शनात् । ततश्चात्रापि कृतकालावधौ ऋणी ग्रहणकाल एव यद्यहमियता कालेन न ददामि आधिरेवानृण्याय तव भविष्यती धनिकर्णिकयोर्विनिमयसंप्रतिपत्तेर्जातत्वादवधिभूतकाले स्वत्वध्वंसो युक्त एव” इति ।  
        अयमभिसंधिः – विज्ञानेश्वरमते वाचनिको ‘त्र स्वत्वध्वंसः परस्वत्वापत्तिश्च । चन्द्रिकाकारमते नैयायिकः, क्रयप्रतिग्रहाद्यभावे विनिमयेनौवाधौ धनिकस्य स्वत्वापत्तिः । व्रीह्यादाविव तिलविनिमयकर्तरीति न्यायप्रतिपादनात् । 
        अपरे त्वाहुः – परिभाषावशाद्द्विगुणधनस्य मूल्यत्वेन क्रयान्ताधिर्भविष्यतीति सोपाधिकक्रय इति स्वत्वस्य लौकिकत्वाद्वाचनिकत्वं न [२४३] युज्यते । विनिमयस्य स्वत्वापादकत्वम् “स्वामी रिक्थक्रयसंविभागपरिग्रहाधिगमेषु” इत्यादिवचनस्य नियमपरत्वात्पारिभाषिकक्रयान्त इति भारुचि-अपरार्कादीनां मतमिति क्रयान्ते वाचिकदानान्तो वेति । 
        अयमाशयः – आधिस्थले विनिमय एव न संगच्छते । परिभाषावशात्दीपोत्सवादिसमये एतद्दृढमहं दास्यामि अन्यथायमाधिस्तव भविष्यतीति तत्र परिभाषयैव धनस्य सोपाधिक्रयद्रव्यतया प्रतीतेः । यद्वा “काले कालकृतो नश्येत्” इत्यत्रापि परिभाडयैवाधिनाशः प्रतीयते । तस्मात्परिभाषा नाम वाचनिकदानमिति दानमेव स्वत्वापादकम् । अतो दानान्ततया आधिः स्वत्वापादकः । अनेनैवाभिप्रायेणोक्तं विज्ञानयोगिना – “वचनात्स्वत्वम्” इति । वचनं परिभाषा – वाचनिकदानमिति यावत् । अन्यथा – क्रयान्तपक्षे स्थावरदृश्याधौ । 
        ज्ञात्याधिप्रत्ययेनैव स्मारकक्रय इष्यते ।
इति वक्ष्यमाणन्यायेन ज्ञात्याध्यासेधा न लगेयुः । न च तथा संभवति । आधिर्नाम बन्धकं । ऋणदाने ग्रहणे वा ऋणं न दातव्यं न ग्रहीतव्यं चेत्येवमासेधः संभवतीति दृश्याधौ ज्ञात्याध्यासेधा न सन्ति, ते ‘पि न लगयुरेवेत्यतो वचनिकदानप्रक्ष एव सम्यगिति । अन्वाधिस्वरूपमाह प्रजापतिः ।
        धनी धनेन तेनैव परमाधिं नयेद्यदि ।
        कृत्वा तदाधिलिखितं पूर्वं वास्य समर्पयेत् ॥ इति ।
“यद्बन्धस्वामिनि धनं प्रयुक्तं तत्तुल्येनैव धनेन परम् – धनिकान्तरमाधिं नयेत् । न त्वधिकेन” इति चन्द्रिकाकारः (व्य प्। १४३) । गोप्याधेर्भोग्याधित्वमप्याह विष्णुः: [२४४] “पारिभाषिको ‘पि गोप्याधिर्भोग्याधिरपि भवति” इति । अपिशब्दः कालादीन्समुच्चिनोति । पारिभाषिकः – परिभाषया प्राप्तः । यथा – अयमाधिस्त्वत्प्रयुक्तधने द्विगुणीभूते यदि न मोच्येत तद्दिनमारभ्य द्विगुणधनस्य भोग्य इति गोप्यभोग्याधिः । दीपोत्सवादिसमये तत्प्रयुक्तं मूल्यमेव धनं यदि न दीयते तदाप्रभृति प्रयुक्तधनमारभ्य वा अयमाधिर्भोग्याधिरिति कालकृतभोग्याधिः । पारिभाषिक इति वचनेनेदं ज्ञाप्यते – भोग्याधिरपि कालाधिर्भविष्यति । यथा – अयं भोग्याधिः स्वप्रयुक्तधनवृद्ध्यर्थदीपोत्सवकालपर्यन्तमनुभुज्यतां तदा यदि मूल्यं न दास्यामस्तदा आधिस्तव भविष्यतीति भोग्यकालाधिः । भोग्यतो ‘प्याधिमप्याह गौतमः । तथा च गौतमसूत्रम्: “भोग्याधिरपि गोप्याधिर्भवतीति पारिभाषिकत्वा व्यवहारस्य” इति । पारिभाषिकत्वं परिभाषानिबन्धनमित्यर्थः । अथायं भोग्याधिर्दीपोत्सवकालपर्यन्तं प्रयुक्तं धनं वृद्ध्यर्थमुपभुज्यताम्, तदानीं प्रयुक्तधनाप्रदाने दीपोत्सवप्रभृति न भुज्यताम् । ततः परं प्रयुक्तधने वृद्ध्या द्विगुणीभूते द्वैगुण्यानन्तरं तद्धनं यदि न दास्यामः तदाधिस्तव भविष्यतीति । अन्वाधिरप्येवमेवोह्यः । खण्डाधिरपि दीपोत्सवपर्यन्तं मासमात्रं मासद्वयपर्यन्तं वा पारिभाषिकवृद्ध्या यावद्वृद्धं धनं तावद्धनं मूलीकृत्य तद्धनस्याधकिरणं कण्डाधिरिति । अत्र विशेषमाह विष्णुः: “स क्वचित्क्रियान्तः” इति । अयमर्थः – अयं पूर्वोक्ताधिः । क्रियान्तः क्वचित्विषयभेदेन दीपोत्सवादिसमये द्विगुणद्रव्याप्रदाने तद्द्विगुणद्रव्यस्य [२४५] अयमाधिर्विक्रीत इति । क्रियान्तकालाधिद्विगुणाधिश्च भोग्याधिरपि क्रियान्तः । यथा – अयमाधिर्वृद्ध्यर्थमनुभूयतां दीपोत्सवादिसमये मूल्यं यदि न दीयते तदा मूल्यस्यैव अयमाधिर्विक्रियत इति । एषु क्रयान्तसंकरादिषु परिभाषावशात्क्रयान्ततायां तेषां क्रयधर्माः ।
        पूर्वाह्णे ग्राममध्ये च ज्ञातिसामन्तसंनिधौ ।
        हिरण्योदकदानेन षड्भिर्गच्छति मेदिनी ॥
इत्यादिधर्मः सत्येव । अतो ज्ञात्यादिभिः प्रत्ययेनैवेत्यादिवक्ष्यमाणन्यायेन ज्ञात्याद्यनुमत्या भाव्यम् । यदा तु शान्तलाभे धने बन्धकस्य तदैवोपस्थितस्य मोचनात्प्राग्ग्रहणस्य मरणादिर्भवेत्तदा किं कर्तव्यमित्यत आह बृहस्पतिः ।
        हिरण्ये द्विगुणीभूते मृते नष्टे ‘धमर्णके ।
        द्रव्यं तदीयं साम्गृह्य विक्रीणीत ससाक्षिकम् ॥
        रक्षेद्वा कृतमूल्यं तु दशाहं जनसंसदि ।
        ऋणानुरूपं परतो गृहीत्वान्यांस्तु वर्जयेत् ॥ इति ।
कात्यायनस्तु ।
        आधाता यत्र न स्यात्तु धनी बन्धं निवेदयेत् ।
        राज्ञस्ततः स विख्याप्य विक्रयं कुरुते धनी ॥
        सवृद्धिकं गृहीत्वा तु शेषं राजन्यथार्पयेत् ॥
राजन्यथार्पयेदिति ज्ञात्यादिप्रत्यासन्नाभावविषयम् । तत्सद्भावे तत्रैवार्पणस्य न्याय्यत्वात् । अयमभिसंधिः – ज्ञात्यादावर्पणान्तो विधिः बहुमूल्यादिविषय एव, रोषार्पणादेस्तत्रैव संबन्धात् । सममूल्ये तु ससाक्षिकं विक्रयी स्वयमेव गृह्णीयात् । स्वल्पमूल्ये [२४६] त्वेवं विक्रयी गृहीत्वा ऋणशेषमृणी दानाधिकारिणि कदाचिदागते ततो गृह्णीयात् । अनागते तु मास्तु इत्याद्यमुकवचनं तथैवोह्यमिति । यदा त्वाधातृसुकृतमनधिकृत्य ऋणं गृहीत्वा द्वैगुण्ये जाते ‘पि शान्तलाभं धनं न वर्धते । न चाधेराधानान्तरं विक्रयणं वा धनिना कर्तुं न शक्यत इति बुद्ध्या ऋणप्रदाने ‘पि विलम्बमेवावलम्बते । यद्वा धनी स्वच्छाशयत्वात्प्र(सु?)कृताधिमेव गृह्णाति तदाधमवर्णो न धनं प्रयच्छति तदानीमस्य राज्ञा दाप्य इत्याह याज्ञवल्क्यः ।
        चरित्रबन्धककृतम्स वृद्ध्या दापयेद्धनम् । इति ।
चरित्रमेव बन्धकं चरित्रबन्धकं चरित्रशब्देन गङ्गास्नानागिन्होत्रादिजनितमपूर्वमुच्यते । यत्र तदेवाधीकृत्य यद्द्रव्यमात्मसात्कृतं तत्र तदेव द्विगुणीभूतं दातव्यं नाधिनाश इति । अत्र आधिविषये कात्यायनः ।
        आधिं दुष्टेन लेख्येन भुङ्क्ते यमृणिकाद्धनी ।
        नृपो धनं दापयित्वा आधिलेख्यं विनाशयेत् ॥
द्रव्यभोगनिष्पत्त्यर्थं वृद्धिहानिरप्यनुसंधेया । धनप्रदाने बन्धं वा लग्नकं वा गृह्णीयादित्युक्तम् । तत्र बन्धस्वरूपमुक्त्वा लग्नकस्वरूपमाह ।
        दर्शने प्रयये दाने ऋणिद्रव्यार्पणे तथा ।
        चतुष्प्रकारः प्रतिभूः शास्त्रदृष्टो मनीषिभिः ॥
प्रत्ययो – विश्वासः । दानम् – ऋणापाकरणार्थमर्थार्पणम् । ऋणिनो द्रव्यं ऋणिद्रव्यम् । तस्यार्पणं गृहोपकरणादेरर्पणम् । [२४७]
        चतुष्प्रकारस्वरूपमाह बृहस्पतिः ।
        आहैको दर्शयामीति साधुरेषो ‘परो ‘ब्रवीत् ।
        दाताहमेतद्द्रविणमर्पयाम्यपरो ‘ब्रवीत् ॥
एको – दर्शनप्रतिभूः । अहमेनं प्रपलायनप्रवृत्तं दर्शयिष्यामीति प्रातिभाव्यं दर्शयिष्यन्न् (भजन्न्?) आह । अपरः – प्रत्ययः प्रतिभूविशेषः साधुरवञ्चको मत्प्रत्ययेनास्य धनं देहीति ब्रूते । दानप्रतिभूरयं यदा न ददाति द्रविणं गृहीतं सवृद्धिकं तदा तस्य द्रविणस्य अहं दातेति वदति । अपरः – ऋणिद्रव्यार्पणप्रतिभूः यदायं गृहीतं धनं न ददाति तदाहमेतदीयार्थमर्पयामीति । अयमेव ऋणिप्रतिभूदानप्रतिभुवोर्भेदः । विवादनिर्णयाय दृष्टमप्यदृष्टं वा प्रमाणं यत्र कालव्यवधानेन भविष्यति तत्रापि प्रमाणाय प्रतिभूर्भाव्यः । दासादौ विश्वासाय चोरत्वादिसङ्कायां प्रतिभूर्भाव्यः । यदाह कात्यायनः ।
        दासोपस्थानवादेषु विश्वासः शपथाय च ।
        लग्नकं कारयेदेवं यथायोगं विपर्यये ॥
विपर्यये – कार्यव्यत्यासविषये । यथायोगम् – यथासंभवम् । लग्नकः – प्रतिभूः । अत्र कात्यायनः ।
        दर्शनप्रतिभूर्यस्तु काले च दर्शयेत् ।
        यद्यसौ दर्शयेत्तत्र मोक्तव्यः प्रतिभूर्भवेत् ॥ इति ।
अदर्शने मनुः ।
        यो यस्य प्रतिभूस्तिष्ठेद्दर्शनायेह मानवः ।
        अदर्शयंश्च तं तस्य प्रयच्छेत्सधनं नृणाम् ॥ [२४८]
ऋणमत्र सवृद्धिकमिति । “प्रतिभूपुत्रदेयत्वे अवृद्धिकम्” इति स्मरणात् । कात्यायनस्तु विशेषमाह ।
        नष्टस्यान्वेषणार्थं तु देयं पक्षत्रयं परम् ।
        यद्यसौ दर्शयेत्तत्र मोक्तव्यः प्रतिभूर्भवेत् ॥
        काले ‘प्यतीते प्रतिभूः यदीदं नव दर्शयेत् ।
        स तमर्थं प्रदाप्यः स्यादृणे चैवं विधिः स्मृतः ॥ इति ।
अत्र पक्षत्रयमिति अवधिभूतकालोपलक्षणार्थम् । यथाह बृहस्पतिः ।
        नष्टस्यान्वेषणे कालं दद्यात्प्रतिभुवे धनी ।
        देशानुरूपतः पक्षं मासं सार्धमथापि वा ॥
अतः पक्षत्रयादूर्ध्वं देयमिति नियमार्थं वचनम् । ऋणिद्रव्यार्पणप्रतिभूः प्रमाणकरणे विवादास्पदं धनं दद्यात् । ऋणिन्यप्रतिकुर्वति तद्द्रव्यमर्पयेत् । अभयम् – प्रतिभयोपस्थितौ तत्प्रतीकारं आचरेत् । प्रमाणप्रतिभूः प्रमाणकरणं विवादास्पदं धनं दद्यात् । दास्याद्यपहृतं पुनरलब्धं चेद्विश्वासप्रतिभूर्मूल्यद्वारेण दद्यादित्याद्यास्तत्र तत्र कल्पनीयाः ।
        दर्शनप्रतिभूर्यत्र मृतः प्रात्ययिको ‘पि वा ।
        न तत्पुत्रा ऋणं दद्युर्दद्युर्दानाय ये स्थिताः ॥
यदा दर्शनप्रतिभूः प्रात्ययिको ‘पि वा प्रतिभूर्दिष्टं गतः तदा तयोः पुत्राः प्रातिभाव्यायातं पतिऋकमृणं न दद्युः । यस्तु दानाय स्थितः प्रतिभूर्दिष्टं गतः तस्य पुत्रा दद्युः । पुत्रशब्देन पौत्रादीनां वृद्धिदानप्रतिषेधेन मूल्यदानप्रतिषेध इत्यवगन्तव्यम्,
[२४९]        ऋणं पैतामहं पौत्रः प्रातिभावागतं सुतः ।
        समं दद्यात्तु तत्पुत्रो न दद्यादिति निश्चयः ॥
इति व्यासवचनात् । प्रातिभाव्यव्यतिरिक्तं पैतामहमृणं पौत्रः समम् – यद्गृहीतं तावदेव दद्यात्न वृद्धिम् । तथा सुतो ‘पि प्रातिभाव्यागतं पित्र्यमृणं सममेव दद्यात् । तयोः पौत्रपुत्रयोः सुतौ प्रपौत्रपौत्रौ च प्रातिभाव्यायातं ऋणं यथाक्रमगृहीतधनौ दाप्याविति वचनार्थः । अधमर्णस्य वित्तहीनत्वे खादकत्वे च प्रतिभूर्वित्तवान्स्मृतः । तस्य पुत्रेण मूल्यमेव दातव्यं न वृद्धिः ।
        खादको वित्तहीनश्चेत्लग्नको वित्तवान्यदि ।
        मूलं तस्य भवेद्देयं न वृद्धिं दातुमर्हति ॥
यत्र दर्शनप्रतिभूः प्रत्ययप्रतिभूर्वा बन्धकं पर्याप्तं गृहीत्वा प्रतिभूर्जातः तत्र तत्पुत्रा अपि तस्मादेव बन्धकात्प्रातिभाव्यायातमृणं दद्युरेव ।
        गृहीत्वा बन्धकं यत्र दर्शने यः स्थितो भवेत् ।
        विना पित्रा धनात्तस्माद्दाप्यः स्यात्तदृणं सुतः ॥ इति ।
दर्शनग्रहणं प्रत्ययस्याप्युपलक्षकम् । विना पित्रेति पितरि प्रेते दूरदेशं गते वा । अत्र बृहस्पतिः ।
        आद्यौ तु वितथे दाप्यौ तत्कालावेदितं धनम् ।
        उत्तरौ तु विसंवादे तौ विना तत्सुतौ तथा ॥
आद्यौ - दर्शनप्रत्ययप्रतिभुवौ । वितथे अहमेनं दर्शयिष्यामि साधुरेष इत्येवंविधयोः प्रतिभूवाक्ययोर्मिथ्यात्वे । उत्तरौ दानद्वर्यार्पणप्रतिभुवौ । वसंवादे – शाठ्यादिना धने ऋणिके नाप्रवृत्ते । तौ विना – उत्तरयोः प्रवासे वा मरणे वा जाते । [२५०]
यथाह मनुः ।
        आदातरि पुनर्दाता विज्ञातप्रकृतावृणम् ।
        पश्चात्प्रतिभुवि प्रेते परीप्सेत्केन हेतुना ॥
        नरा दिष्टधनश्चेत्तु प्रतिभूः स्यादलंधनः ।
        स्वधनादेव तद्दद्यान्निरादिष्ट इति स्थितिः ॥
निरादिषं नितरां समर्पितं बन्धुत्वेन धनं यस्यासौ निरादिष्टधनः । अलंधनः – पर्याप्तधनः । अत्र प्रतिभूशब्देन दर्शनप्रतिभुवः पुत्र उपलक्ष्यते । अन्यथा पश्चात्प्रतिभुवि प्रेत इत्युक्तिर्विरुन्ध्यादित्यनेकव्याख्यातृसंमतम् । अनेकप्रतिभू(विषये)स्थले विशेषमाह याज्ञवल्क्यः ।
        बहवस्तु यदि स्वांशैर्दद्युः प्रतिभुवो धनम् ।
        एकच्छायाश्रितेष्वेषु धनिकस्य यथारुचि ॥
यद्येकस्मिन्प्रयोगे द्वौ बहवो वा प्रतिभुवः तदा तदृणं विभज्य स्वांशैर्दद्युः । एकच्छायाश्रितेषु – एकस्याधर्मर्णस्य छायासादृश्यं तामाश्रिताः अधमर्णो यथा कृत्स्नद्रव्यदानाय स्थितः तथा दानप्रतिभुवो ‘पि प्रत्येकं कृत्स्नद्रव्यदानाविस्थिताः । एवं दर्शने यथारुचि । प्रत्यये च तेष्वेकच्छायाश्रितेषु धनिकस्योत्तमर्णस्य यथारुचि – यथाकामम् । अतश्च धनिको वित्ताद्यपेक्षया यं स्वार्थं प्रार्थयते स एव कृत्स्नं दद्यात्, नांशतः । एकच्छायाश्रितेषु यदि कश्चिद्देशान्तरं गतः तत्पुत्रश्च संनिहितः तदा धनिकेच्छया स तं दाप्यः । मृते तु कस्मिंस्चित्स्वपित्र्यं सवृद्धिकं दाप्यः । यदाह कात्यायनः ।
        एकच्छायाप्रविष्टानां दाप्यो यस्तत्र दृश्यते ।
        प्रोषिते तत्सुतः सर्वं पित्रंशं (पित्र्यांशं) तु मृते तु सः ॥
[२५१] इति । तत्र विशेषमाह हारीतः ।
        सर्वे प्रतिभुवो दाप्याः प्रातिभाव्ये प्रमोषिते ।
अयमर्थः – चतुर्विधे प्रातिभाव्ये मिथ्याभूते सति तद्धनं राज्ञा धनिने दाप्याः प्रतिभुव इति वचनार्थः पूर्वमेवोक्त इति नेह प्रपञ्चितः । तदयमत्र निष्कर्षः – ऋणादानसमये विश्वासार्थं बन्धकं लग्नको वा कार्यः । अत्र बन्धकं गोप्याधिर्भोग्याधिश्चेति द्विविधम् । तत्र भोग्याधिर्द्वैगुण्यनिबन्धनः कालकृतश्चेति द्विविधः । कालकृतः सवृद्धिको ‘वृद्धिकश्चेति द्विविधः । भोग्याधिस्तु सप्रत्ययो ‘प्रत्ययः क्षयाधिरन्वाधिश्चेति चतुर्विधः । तत्र गोप्याधिर्यदि भुज्यते तदा न वृद्धिः । अतिभुक्तो मूलनाशः । ऋणापर्याप्तं चेदपि मूलनाश एव ऋणिकेन वावशिष्टं दातव्यम् । अधिकं द्विगुणं गृहीत्वा अवशिष्टं ऋणिने तदभावे तज्ज्ञातिषु द्वैगुण्यधनं दातव्यम् । द्विगुणादूर्ध्वमेव धनं दत्वा आधिर्मोक्तव्यः । क्षयाधौ तु द्विगुणे धने तच्छुद्धभोगात्प्राप्ते तदाधिर्मोक्तव्यः । कालकृते द्विविधे काले प्राप्ते आधिर्मोक्तव्यः । भोग्याधावतिभुक्तौ भुक्तानुसारेण धनं दापयेत् । अन्वाधिस्तु गृहीतसमधस्यैव । तदधिके तु न सिध्यति । सर्वं पारिभाषिकं चेत्सिध्यत्येव । क्रियान्तगोप्याधौ तु दृश्यस्मकालमेवाधिः सिध्यति पारिभाषिकत्वादिति तन्मतं दूषितमधस्तात् । (संकरादयस्तु) संस्कारादयस्तु परिभाषावशादेव सिद्धाः । लग्नको ‘पि विश्वासप्रतिभूर्विश्वासापनये धनं दाप्यः । दर्शनप्रतिभूस्तु तदभावे धनं दाप्यः । उभयोस्तु देशान्तरगतयोः मृतयोर्वा तत्पुत्रेण तद्धनं मूलमात्रमेव दातव्यम् । दानप्रतिभुवा ऋणिके [२५२] नष्टे दरिद्रे वा जाते सवृद्धिकं धनं दातव्यम् । तदभावे तत्पुत्रेणापि सवृद्धिकमेव दातव्यमितीयं गमनिका । अत्र ऋणादानप्रतिदानविधिमाह बृहस्पतिः ।
        याचमानाय दातव्यमप्रकालमृणं कृतम् ।
        पूर्णावधौ शान्तलाभमभावे च पितुः सुतैः ॥
अप्रकालम् – अप्रकृष्टकालमदीर्घकालमिति यावत् । कृतं दीपोत्सवकाले प्रतिदेयमृणमित्येवं सावधिकत्वेन कृतम् । अयमर्थः – दीर्घकालमृणं याच्ञानन्तरं दातव्यम् । सावधिकत्वेन कृतमृणमवधौ प्राप्ते देयम् । वृद्ध्यर्थमृणं लाभशान्त्यनन्तरं दातव्यम् । ऋणिकाभावे ‘पि तत्सुतैरप्येवमेव दातव्यम्, अन्यथा दोषस्मरणात् ।
        तपस्वी चाग्निहोत्री च ऋणवान्म्रियते यदि ।
        तपस्या चाग्निहोत्रं च सर्वं तद्धनिनो भवेत् ॥ इति ।
तेनावश्यमृणापाकरणं कर्तव्यमित्यर्थः । तत्र ससाक्षिकमेव कर्तव्यम् । यथाह याज्ञवल्क्यः ।
        साक्षिमच्च भवेद्यद्वा तद्दातव्यं ससाक्षिकम् । इति ।
सामान्योक्तेः पूर्वसाक्ष्यभावे साक्ष्यन्तरसमक्षं धनं दातव्यमिति । अत्र विसेषमाह पितामहः ।
        अविभक्ता ऋणं दद्युः पित्र्यं मातृकमेव वा ।
        तदभावे विभक्ताश्च न तु तेन प्रतिश्रुतम् ॥
मातापितृसंबन्धिद्रव्याभावे ताभ्यां प्रतिश्रुतं न देयमिति वरदराजः । व्यासस्तु ।
        ऋणं पैतामहं पौत्रः प्रातिभाव्यागतं सुतः ।
        समं दद्युस्तत्सुतौ तु न दाप्याविति निश्चयः ॥ [२५३]
प्रातिभाव्यागतमपि पौत्रेणापि दातव्यमिति प्रदीपः ।
        अविभक्ते कुटुम्बार्थं यदृणं तु कृतं भवेत् ।
        दद्युस्तद्रिक्थिनः प्रेते प्रोषिते वा कुटुम्बिनि ॥
नारदः ।
        पितृव्येणाविभक्तेन भ्रात्रा वा यदृणं कृतम् ।
        मात्रा वा यत्कुटुम्बार्थे दद्युस्तद्रिक्थिनो ‘खिलम् ॥
बृहस्पतिः ।
        पितृद्रव्यं भ्रातृपुत्रदासशिष्यानुजीविभिः ।
        यद्गृहीतं कुटुम्बार्थे तद्गृही दातुमर्हति ॥
कात्यायनः ।
        कन्यावैवाहिकं चैव प्रेतकार्ये ‘पि यत्कृतम् ।
        एतत्सर्वं प्रदातव्यं कुटुम्बेन कृतं च यत् ॥
अत्र मनुः ।
        ऋणं दातुमशक्तो यः कर्तुमिच्छेत्पुनः क्रियाम् ।
        स दत्वा निर्जितां वृद्धिं करणं परिवर्तयेत् ॥
परिवर्यतेदिति – पुनर्लेख्यादिक्रियां वर्तमानवत्सरादिचिह्नितां कुर्यादित्यर्थः । अत्रापि विशेषमाह स एव ।
        अदर्शयित्वा तत्रैव हिरण्यं परिवर्तयेत् ।
        यावती संभवेद्वृद्धिस्तावतीं दातुमर्हति ॥
हिरण्यशब्देन निर्जिता वृद्धिरुच्यते । निर्जितां वृद्धिमदत्वेत्यर्थः । तत्रैव – पूर्वकृतकरण एव परिवर्तयेदिति – वृद्धिं मूल्यत्वेनारोपयेदित्यर्थः । यथाशक्ति स्तोकं दत्वा लेख्यमुपगताख्यमुत्तमर्णाद्ग्रहीतव्यम् । उत्तमर्णेनापि तदवश्यं देयम्,
[२५४]        धनी चोपगतं दद्यात्स्वहस्तपरिचिह्नितम् ।
इति स्मृतेः । अयं च पक्षः पुत्राभावे वेदितव्यः । तथा च विष्णुः: “असमग्रदाने लेख्यासंनिधाने चोत्तमर्णः स्वलिखितं दद्यात्” । ऋणिकायेति शेषः । पत्रसद्भावे तु प्रतिदत्तद्रव्यं पत्रपृष्ठे लेख्यं स्यान्न्यूनद्रव्यं विशोधयेत् । अयमर्थः – न्यूनं यावद्गृहीतद्रव्यम् । कृत्स्नप्रतिदानाशक्तौ शक्त्यनुसारेण किंचिद्दत्तमिति विशुद्धये – प्रज्ञप्तय इत्यरथः । कृत्स्नद्रव्यप्रदाने पत्रं छेत्तव्यमित्यर्थः प्राप्तम् । तदेव स्पष्टीकृतं नारदेन ।
        गृहीत्वोपगतं दद्यादृणिकायोदयं धनी । इति ।
उदयम् – वृद्ध्यर्थं गृहीत्वा उपगतम् – उपगतार्थसंकेतं पत्रपृष्ठे उपगतपत्रं वा ऋणिकाय ददादिति । केचिदेतद्वचनं प्रतिदिनं वा प्रतिमासं वा परिभाषया स्वीकर्तव्यद्रव्यविषयमिति मन्यन्ते । अपरे तु उदयमृणिकेनोपार्जितं गृहीत्वा धनी ऋणिकायोपगतं कारयेत्बलात्कारेणापि,
        धनदानासहं बद्ध्वा स्वाधीनं कर्म कारयेत् ।
इति कात्यायनस्मरणातिति । कर्मकरणानर्हं तु बन्धनागारे वासयेत् ।
        अशक्तौ बन्धनागारे प्रवएशो ब्राह्मणादृते । इति ।
अतश्च समजातिमपि परीक्षीणं यथोचितं कर्म कारयेत् । ब्रह्मणग्रहणमुत्कृष्टजातेरुपलक्षणम् । अतश्च क्षत्रियादिरपि परीक्षीणो वैश्यादेः शनैर्दाप्य इति । एतदेव स्पष्टीकृतं मनुना ।
        कर्मणापि समं कुर्याद्धनिको नाधमर्णिकः ।
        समापकृष्टजातिश्चेद्दद्याच्छ्रेयांस्तु तच्छनैः ॥
[२५५] इति । अत्र विशेषमाह कात्यायनः ।
        नानर्णसमवाये तु यद्यत्पूर्वमृणं भवेत् ।
        तत्तदेवाग्रतो देयं राज्ञे स्याच्छ्रोत्रियादनु ॥
श्रोत्रियो ‘त्र ब्राह्मणमात्रशाली न तु श्रुताध्ययनशाली । राजाद्यपेक्षया उत्कृष्टजातिपरत्वेन अत्र श्रोत्रियपदप्रयोगात् । गृहीतजातिक्रमो ‘त्र ग्राह्यः । ब्राह्मणस्य पूज्यतया अनुग्राह्यत्वात् । एवं क्षत्रियवैश्ययोः वैश्यशूद्रयोर्वा युगपदुपस्थाने वा वर्णक्रमेण दातव्यम्, पूर्वपूर्वस्य श्रेष्ठत्वेन अनुग्राह्यत्वात् । एवंक्रमेण ऋणापाकरणे क्रियमाणे “हीनजातिं परीक्षीणम्” इत्याद्यनुसंधेयमिति मन्तव्यम् । अत्र कात्यायनः ।
        एकाहे लिखितं यत्र तत्र कुर्यादृणं समम् ।
        ग्रहणं लक्षणं लाभमन्यथा तु यथाक्रमम् ॥
अन्यथा – एकाहादिव्यतिरेकेण अहर्भेदादित्यर्थः । अत्र क्वचिदपवादमाह स एव ।
        यस्य द्रव्येण यत्पण्यं साधितं यो विभावयेत् ।
        तद्द्रव्यमृणिकेनैव दातव्यं तत्र नान्यथा ॥
अत्र बृहस्पतिः ।
        याचमानाय दातव्यमप्रकालमृणं कृतम् ।
        पूर्णावधौ शान्तलाभमभावे च पितुः सुतैः ॥
तथा च नारदः ।
        इच्छन्ति पितरः पुत्रान्स्वार्थहेतोर्यतस्ततः ।
        उत्तमर्णाधमर्णाभ्यां मामयं मोक्षयिष्यति ॥
        अतः पुत्रेण जातेन स्वार्थमुत्सृज्य यत्नतः ।
        ऋणात्पिता मोचनीयो यथा न नरके पतेत् ॥
[२५६] इति । अत्रोक्तमानृण्यम् “जायमानो वै ब्राह्मणस्त्रिभिरृणवा जायते” इति श्रुत्युक्तमधमर्णं पूर्वमेवोक्तम् । अत्र कात्यायनः ।
        नाप्राप्तव्यवहारस्तु पितर्युपरते क्वचित् ।
        काले तु विधिना देयं वसेयुर्नरके ‘न्यथा ॥
अनुपरते ‘पि पितरि सुतैः पितृकृतमृणं पितरि प्रतिदानासमर्थे देयमित्याह स एव ।
        विद्यमाने ‘पि रोगार्ते स्वदेशात्प्रोषिते ‘थ वा ।
        विंशत्संवत्सराद्देयं ऋणं पितृकृतं सुतैः ॥
विंशत्संवत्सरात् – प्रवासादारभ्येत्यादि शेष इति चन्द्रिका । बृहस्पतिस्तु ।
        सांनिध्ये ‘पित्पितुः पुत्रैः ऋणं देयं विभावितम् । 
        जात्यन्धपतितोन्मत्तक्षयश्वित्रादिरोगिणः ॥
तथा च नारदः ।
        पितर्युपरते पुत्रा ऋणं दद्युर्यथांशतः ।
        विभक्ता वाविभका वा यो वा तामुद्वहेद्धुरम् ॥
        प्तृणे विद्यमाने तु न च पुत्रो धनं हरेत् ।
        देयं तद्धनिकद्रव्यं मृते गृह्णंस्तु दापयेत् ॥
मृते पितरि द्रव्यं गृह्णंस्तु दाप्यते – मृते पितरि द्रव्यं गृह्णन्नेव पुत्रो दाप्यत इत्यर्थः । पितृकृतस्वकृतर्णसमवाये तु आत्मीयवत्पित्र्यं देयम् । पितृकृअमादौ देयम्,
        आदौ पितृकृतम्देयं पश्चादात्मीयमेव च ।
        ऋणमात्मीयवत्पित्र्यं पुत्रैर्देयं विभावितम् ॥
इति बृहस्पतिस्मरणात् । अदेयमाह स एव ।
        सौराक्षिकवृथादानकामक्रोधप्रतिश्रुतम् ।
[२५७]        प्रातिभाव्यं दण्डशुल्कशेषं पुत्रैर्न दापयेत् ॥
सौरम् – सुरासंपादननिमित्तकम् । आक्षिकम् – द्यूतपराजयनिमित्तकम् । वृथादानम् – नर्तकादिदत्तम् । शेषं सुगमम् । वृथादानविषये स्मृत्यन्तरम् ।
        दूर्ते वन्दिनि मल्ले च कुवैद्ये कैतवे शवे ।
        चाटचारणयोरेषु दत्तं भवति निष्फलम् ॥
चारणाः – गायकाः । चाटाः – पूर्वमुक्ताः । कात्यायनेन प्रतिश्रुतमुक्तम् ।
        लिखितं मुक्तकं चापि देयंयत्तु प्रतिश्रुतम् ।
        परपूर्वस्त्रियै तत्तु विन्द्यात्कामश्रुतमृणम् ॥
मुक्तकम् – लेखनरहितम् । तथा क्रोधप्रतिश्रुतं च तेनैवोक्तम् ।
        यस्य हिंसां समुत्पाद्य क्रोधाद्द्रव्यं विनाश्य वा ।
        उक्तं तुष्टिकरं यत्तु विन्द्यात्क्रोधप्रतिश्रुतम् ॥
अयमर्थः – यस्य हिंसां धनविनाशं वा क्रोधात्कृत्वा तत्सन्तोषाय द्रव्यं दास्यामीति प्रतिश्रुतं तदृणं क्रोधजातमिति । अत्र प्रातिभाव्यं दर्शनप्रतिभूदेयं विवक्षितम् । तथा च मनुः ।
        प्रातिभाव्यं वृथादानमाक्षिकं सौरिकं च यत् ।
        दण्डशुल्कावशेषं च न पुत्रो दातुमर्हति ॥
        दर्शनप्रातिभाव्ये तु विधिः स्यात्पूर्वचोदितः । इति ।
पूर्वोदितो विधिः प्रातिभाव्यं पुत्रो दातुमर्हतीति विधिः । दण्डशुल्कावेशेषमिति पदद्वयस्यार्थस्तु उशनसा स्पष्टीकृतः ।
        दण्डं वा दण्डशेषं वा शुल्कं तच्छेषमेव वा ।
        न दातव्यं तु पुत्रेण यच्च न व्यावहारिकम् ॥ [२५८]
न व्यावहारिकम् – सौरिकमित्यर्थः । 
        अथ पौत्रेण देयमुच्यते । तत्र मनुः ।
        सदोषं व्याहतं पित्रा नैव देयमृणं क्वचित् ।
सदोषम् – शूरादिव्यसननिमित्तत्वेन दोषयुक्तम् । पित्रा व्याहतम् – निराकृतम् । पित्रा स्वदृष्टमपह्नुतं वा प्रमाणसाधितं चेद्देयम्,
        पुत्रपौत्रै ऋणं देयं निह्नवे साक्षिभावितम् ।
इति याज्ञावल्क्योक्तेः । अत्र न देयमित्यदेयमात्रोपलक्षणम् । तेनान्यदपि पुत्रेषूक्तं पौत्रेष्वपि द्रष्टव्यम् । पौरदेयं तु तत्र कात्यायनः ।
        पित्रा दृष्टमृणं यत्तु क्रमायातं पितामहात् ।
        निर्दोषं नोद्धृतं पुत्रैर्देयं पौत्रैस्तु तद्भृगुः ॥
अस्यार्थः – पितृकृतम् – स्वपितृकृतत्वेन पित्रा निःसंदिघमागतम् । पितामहात्क्रमप्राप्तं निर्दोषम् – अदेयत्वापादकदोषरहितम् । पुत्रैर्नोद्धृतम् – पुत्रैर्दुश्चिकित्सरोगादिवशादनपाकृतम् । तथा च स एव ।
        यद्देयं पितृभिर्नित्यं तदभावे तु तद्धनात् ।
        तद्धनं पुत्रपौरैर्वा देयं तत्स्वामिने तदा ॥
पितृधनसद्भावे तस्मादेव ऋणम् । धनाभावे ‘पि पुत्रत्वात्पौत्रत्वाद्देयमित्यर्थः । पौत्रैस्तु प्रातिभाव्यं पुनः सर्वप्रकारमपि न देयमित्युक्तं प्राक् । अत्र विष्णुना विशेष उक्तः: “धनग्राहिणि प्रेते प्रव्रजिते द्विदशाः समाः प्रोषिते वा तत्पुत्रपौरैर्धनं देयम्, नातः परमनीप्सुभिः” इति । प्रव्रजिते – संन्यस्त इत्यर्थः । द्विदशाः – विंशतिः । समाः – संवत्सराः । धनग्राहिणि विंशतिवर्षव्यापितया प्रवासे कृत इत्यर्थः । “नातः परमनीप्सुभिः” इत्यस्यायमर्थः – [२५९] पुत्रपौत्रेभ्यः परमूर्ध्वम् । ये जाताः तैः प्रपौत्रादिभिरनीप्सुभिर्न देयमिति । एतच्च विंशतिवर्षादृणादानं पूर्वमयाचितद्रव्यविषयम् । याचितं चेद्दातव्यमेव । यथाह हारीतः ।
        यावत्स्थितिप्रमाणं स्याल्लिखितं निरपाकृति ।
अपाकरणं नामात्र दृष्टधनप्रवेशलेखनं प्रतिपत्रं साक्ष्यादिसंयक्स्थले व्यवहारनिवेशनं चेत्येवमादि । अत एव याज्ञवल्क्यः ।
        लेखस्य पृष्ठे ‘भिलिखेद्यद्वा दत्वर्णिको धनम् ।
        धनी वोपगतं दद्यात्स्वहस्तपरिचिह्नितम् ॥
यदा अधमर्णिकः सकलमृणं दातुमसमर्थः तदा शक्त्यनुसारेण दत्वा पूर्वकृतलेखस्य पृष्ठे अभिलिखेदेतावन्मया दत्तमिति । उत्तर्मर्णो वा उपगतं प्राप्तं धनं तस्यैव लेखस्य पृष्ठे दद्यादभिलिखेतेतावन्मया लब्धमिति स्वहस्तलिखिताक्षरचिह्नितम् । यद्वा – उपगतं प्रेवेशपत्रं स्वहस्तलिखितचिह्नितमधमर्णायोत्तमर्णो दद्यात् । एतच्च पूर्वमेव प्रतिचोदितमपि स्पष्टार्थं प्रसङ्गादुक्तमित्यपौनरुक्त्यम् । ऋणे तु कृत्स्ने दत्ते लेख्यं किं कर्तव्यमित्याह स एव ।
        दत्वर्णं पाटयेल्लेख्यं शुद्ध्यै वान्यत्र (-न्यत्तु?) कारयेत् ।
क्रमेण सकृदेव वा कृत्स्नमृणं दत्वा पूर्वकृतलेख्यं पाटयेत् – भिन्द्यात् । यदा तु दुर्गदेशावस्थितं लेख्यं नष्टं वा तदा शुद्ध्यै – अधमर्णत्वनिवृत्त्यर्थमन्यल्लेख्यं कारयेत् । उत्तमर्णो ‘पि शुद्धिपत्रमधमर्णाय दद्यादित्यर्थः । ससाक्षिक ऋणे कृत्स्नं दातव्यमित्याह स एव ।
[२६०]        साक्षिमच्च भवेद्वा तद्दातव्यं ससाक्षिकम् । इति ।
यत्तु ससाक्षिकमृणं तत्पूर्वसमक्षमेव दद्यात् । ऋणादाने ऋणे तत्पुत्रः पौत्रो नप्ता दायभाक्च पत्न्यादिश्च ऋणापाकरणे ‘धिकारिणः । तेषां क्रमस्तु – प्रथमं पुत्रः तदभावे पौत्रः तदभावे नप्ता चेति क्रम इत्निष्कर्षः । कर्त्रन्तरसमवाये क्रममाह याज्ञवल्क्यः ।
        रिक्थग्राही ऋणं दाप्यो योषिद्ग्राहस्तथैव च ।
        पुत्रो ‘नन्याश्रितद्रव्यः पुत्रहीनस्य रिक्थिनः ॥ इति ।
अस्यार्थः – पुत्रहीनस्य – योग्यपुत्रादिविधुरस्य रिक्थिनो धनवतो मृतस्य यदृणं तद्रिक्थग्राही दाप्यः । राजेति शेषः । प्राप्तिनशे (नाशे?) तद्दायहरो भ्रात्रादिर्दापनीय इत्यर्थः । तदभावे योषिद्ग्राहः । यश्च तिसॄणां स्वैरिणीनामन्तिमां यश्च पुनर्भुवां तिसॄणां स्वैरिणानां प्रथमां तदीयां योषितवतिक्रान्तनिषेधः प्रैगृह्णाति स योषिद्ग्राहः । तथा च नारदः ।
        परपूर्वाः स्त्रियस्त्वन्याः सप्त प्रोक्ता यथाक्रमम् ।
        पुनर्भूर्द्विविधा तासां स्वैरिणी तु चतुर्विधा ॥
        कन्या वाक्षतयोनिर्वा पाणिग्रहणदूषिता ।
        पुनर्भूः प्रथमं प्रोक्ता पुनःसंस्कारकर्मणि ॥
        देशधर्मानेपेक्षा स्त्री गुरुभिर्या प्रदीयते ।
        उत्पन्नसाहसान्यस्मै सा द्वितीया प्रकीर्तिता ॥
        स्त्रीप्रसूताप्रसूता व पत्यावेव तु जीवति ।
        कामात्समाश्रयेदन्यं प्रथमा स्वैरिणीति सा ॥
        कौमारं पतिमुत्सृज्य या त्वन्यं पुरुषं श्रिता ।
[२६१]        पुनः पत्युर्गृहं यायात्सा द्वितीया प्रकीर्तिता ॥
        मृते भर्तरि तु प्राप्तान्देवरादीनपास्य वा ।
        उपगच्छेत्परं कामात्सा तृतीया प्रकीर्तिता ॥
        प्राप्ता देशाद्धनक्रीता क्षुत्पिपासातुरा तु या ।
        तवाहमित्युपगता सा चतुर्थी प्रकीर्तिता ॥
        अन्तिमा स्वैरिणीनां या प्रथमा च पुनर्भुवाम् ।
        ऋणं तयोः पतिकृतं दद्याद्यस्तामुपाश्नुते ॥
        या तु सप्तदिनेनैव सापत्या वान्यमाश्रयेत् ।
        सा वा दद्यादृणं भर्तुरुत्सृजेद्वा तथैव ताम् ॥
        अधनस्य ह्यपुत्रस्य मृतस्यापैति यः स्त्रियम् ।
        ऋणं वोढुः स भजते नैव चान्यधनं स्मृतम् ॥ इति ।
अत्र धनेति प्रकृतधनयुक्तेत्य् (?) अर्थः स – एवंविधयोषिद्ग्राहः । ऋणं दाप्यः तदभावे अन्याश्रितद्रव्यः । अन्यमाश्रितमप्राप्तं अत्द्द्रव्यं यस्य सो ‘न्याश्रितद्रव्यः – स्वगामिधन इत्यर्थः । ततो नञ्समासे तद्विपरीतः । परप्राप्तदायः क्लीबत्वादिदोषैर्दायहरणायोग्यं यो विधीयते स च दाप्य इति । यत्तु रिक्थग्रहाभावे योषिद्ग्राहः योषिद्ग्राहाभावे अन्याश्रितद्रव्यः पुत्रः तदभावे पुत्रपौत्रहीनस्य प्रपौत्रादयो रिखिनो यदि स्युः त एव दाप्याः । यदि प्रपौत्रादीनां रिक्थग्रहणं नास्ति तै ऋणं न देयमित्येवं व्याख्यान, “पुत्रहीनस्य रिक्थिनः” इत्यत्र रिक्थशब्देन योषिद्ग्राह एवोच्यते,
        ऋणं वोढुः स भजते नैव चान्यधनं स्मृतम् ।
इति नारदवचनात् । अतश्च योषिद्ग्राहाभावे पुत्रः ऋणं दाप्यः पुत्राभावे योषिद्ग्राह इति परस्परविरुद्धम् । तथा हि – योषिद्ग्राहाभावे [२६२] पुत्र इत्युक्तेः योषिद्ग्राहस्य मुख्यता पुत्रस्यानुकल्पता भवति “सोमाभावे पूतिकानभिषुणोति” इतिवत् । एवं स्थिते पुत्राभावे योषिद्ग्राह इत्युच्यमाने पूर्वोक्तमुख्यानुकल्पविरोधापत्तेः । अन्योन्यव्याघातः । अपि चैवं सति यदोभौ संनिहितौ तदा कश्चिदपि दाप्यो न स्यात् । अन्यतराभावमुपजीव्यैव अन्यतरस्य दापनाभिधानात् । उभयसंनिधौ च अन्यतराभावासंभवात् । अतश्च ऋणापाकरणमेव अपाकृतं भवेतित्यभिसंधाय –
        धनस्त्रीहारिपुत्राणामृणभाग्यो धनं हरेत् ।
        पुत्रो ‘सुतः स्त्रीधनिनोः स्त्रीहारी धनपुत्रयोः ॥
इति नारदवचनमवलम्ब्य विरोधपरिहारः कृतः । अतश्च व्याख्यानद्वये “पुत्रहीनस्य रिक्थिनः” इति बहुवचनान्तपदमपराकैः व्याख्यायते । धनस्त्रीहारिपुत्राः कस्य दाप्या इत्याकाङ्क्षया उत्तमर्णस्य दाप्याः । तत्पुत्रादेः । पुत्राद्यभावे कस्य दाप्या इत्याकाङ्क्षायां “पुत्रहीनस्य रिक्थिनः” इति पुत्राद्यन्वयहीनस्य उत्तमर्णस्य यो रिक्थी रिक्थग्रहणयोग्यः सपिण्डादिः – तस्य रिक्थिनो दाप्या इति । अत्र “रिक्थिनः” इति षेष्ठ्येकवचनम् । एतद्व्याख्यानक्रमं विज्ञानयोगिना पूर्वाचारेच्छयानुगच्छता अधिक्षेपसमाधानाभ्यामतिक्लेशमाश्रित्य कृतम् । यत्तु – पूर्वत्र पुत्रपौत्रैः ऋणं देयमिति पितृकृतर्णापाकरणे क्लैब्यादिदोषराहित्येनांशग्रहण एवार्हाः पुत्राः पौत्राश्चाधिकारिणो दर्शिताः । स्वरसतः पुत्रादिशब्दानामपि कुलपुत्रादिपर्त्वस्य उचितत्वात् । अत्रेदमाशङ्क्यते – यदा न सन्ति पुत्रादयः कस्तदीयमृणमपाकुर्यादित्यस्यामाकाङ्क्षायामन्यान्कर्तॄन्क्रमिकान्निरूपयितुमिदं वचनमारभ्यत इति मदुक्तरीत्या [२६३] ऋजुमार्गेण व्याख्याने सिद्धे वक्रमार्गानुसरणं हेयम् । कात्यायनस्तु विशेषमाह ।
        बालपुत्रादिकर्ता च त्रातारं यान्यमाश्रिताः ।
        आश्रितस्तदृणं दद्यात्बालपुत्रादिविश्रुतम् ॥
दद्यात् – दापयेदित्यर्थः । एतदपि स्पष्टार्थमुक्तम् । पतिऋणापाकरणे पत्न्याश्चाधिकारात्बालानामनधिकारश्चेति । अत्र बृहस्पतिः ।
        पितृव्यभातृपुत्रस्त्रीदासशिष्यानुजीविभिः ।
        यद्गृहीतं कुटुम्बार्थे तद्ग्राही दातुमर्हति ॥
तथा च कात्यायनः ।
        प्रोषितस्य मृते वापि कुटुम्बार्थमृणं कृतम् ।
        दातुः स्त्रीमातृशिष्यैर्वा दाद्यात्पुत्रेण वा भृगुः ॥
नारदो ‘पि ।
        पुत्रिणी तु समुत्सृज्य पुत्रं स्त्री यान्यमाश्रयेत् ।
        तस्या द्रव्यं (धनं) हरेत्सर्वं निःस्वायाः पुत्र एव तु ॥
        उपप्लवनिमित्तं च विद्यादापत्कृतं तु तत् ।
        कन्यावैवाहिकं चैव प्रेतकार्यं तु यत्कृतम् ॥
        एतत्सर्वं प्रदातव्यं कुटुम्बेन कृतं प्रभोः ।
        कुटुम्बार्थमशक्ते तु गृहीतं व्याधितेन वा ॥
कुटुम्बभरणाशक्ते कुटिम्बिनि सति प्रभोर्देयमित्यर्थः । एतच्च प्रतिश्रुतानुमोदितविषयम्,
        देयं प्रतिश्रुतं यत्स्याद्यच्च स्यादनुमोदितम् ।
इति कात्यायनस्मरणात् । अत्र स्त्रियास्तु विशेषमाह कात्यायनः ।
        भर्तुकामेन या भर्त्रा उक्ता देयमृणं त्वया ।
        अप्रसन्नापि सा दाप्या धनं यद्याश्रितं स्त्रिया ॥ [२६४]
अप्रतिपन्ना चेत् – पतिधनाभावे ‘पि कर्मकरापि सेवया धनं संपाद्य ऋणापाकरणं कर्तव्यम् । पतिधनसंबन्धे तु यतो रिक्थं तत एव ऋणापाकरणन्यायातौत्सर्गिकर्णापाकरणे अधिकारो विधवाया इत्याह अपरार्कः । चन्द्रिकाकारस्तु – अत्र अर्थादेवानाश्रितभर्तृधनापि अप्रतिपन्ना चेत्न दाप्येति गम्यते इति । अत्रोत्तमर्णसन्ताने नारदः ।
        ब्राःमणस्य तु यद्देयं सान्वयस्य न चास्ति नः ।
        निर्वपेत्तु सकुल्येषु तदभावे ‘स्य बन्धुषु ॥
        यदा तु न सकुल्याः स्युः न च संबन्धिबान्धवाः ।
        तदा दद्याद्द्वेजेभ्यस्तु तेष्वसत्स्वप्सु निक्षिपेत् ॥
अत्र ब्राह्मणग्रहणं अग्नेरप्युपलक्षणम् । निक्षेपो नाम होमः । यथाह संग्रहकारः ।
        द्रव्यम्यद्यधमर्णस्थं क्वचिद्ब्राह्मणगं भवेत् ।
        सुतादिब्राह्मणान्तानां रिक्थभाजामसंभवे ॥
        पलाशस्य्पलाशेन जुहुयान्मध्यमेन तु ।
        यत्कुसीदमिति प्रास्येदथ वाप्स्वेव तद्धनम् ॥ इति ।
यत्कुसीदं मय्यनेनेत्यादिमन्त्र उच्यते ॥




इति श्रीवीरगजपतिगौडेश्वर-नवकोटिकर्णाटकलुबुरिगेश्वर-
जमुनापुराधीश्वर-हुशनसाहिसुरत्राणशरणरक्षण-
श्रीदुर्गावर्पुत्र-परमपवित्रचरित्र-राजाधिराजराजपरमेश्वर-
श्रीप्रतापरुद्रमहादेव-महाराजविरचिते 
स्मृतिसंग्रहे सरस्वतीविलासे
व्यवहारकाण्डे ऋणादानाख्यपदस्य विलासः




अथोपनिध्याख्यस्य पदस्य विधिरुच्यते


पूर्वमुपचयापेक्षया परहस्ते दत्तमृणम्, तदनपेक्षया रक्षणार्थमेवान्यहस्ते दत्तं द्रव्यमुपनिधिरिति ऋणादानानन्तरमुपनिधेरवसरः । उपनिधिर्नाम करण्डस्थस्वरूपसंख्याविशेषकथनरहितं मुद्रितमन्यहस्ते रक्षणार्थं विस्रम्भादर्प्यते । यथाह याज्ञवल्क्यः ।
        भाजनस्थमनाख्याय हस्ते ‘न्यस्य यदर्प्यते ।
        द्रव्यं तदौपनिधिकं प्रतिदेयं तथैव तत् ॥ इति ।
नारदस्तूपनिधिनिक्षेपयोर्भेदमाह ।
        असंख्यातमविज्ञातं समुद्रं यन्निधीयते ।
        तज्जानीयदुपनिधिं निक्षेपं गणितं विधुः ॥ इति ।
अत्र विशेषमाह मनुः ।
        कुलजे वृत्तसंपन्ने धर्मज्ञे सत्यवादिनि ।
        महापक्षे धनी न्याय्ये निक्षेपं निक्षिपेद्बुधः ॥ इति ।
महापक्षे – बन्धुशालिनि । न्यासस्य तु स्वरूपमाह बृहस्पतिः ।
        राजचोरादिषु भयाद्दायादानां च वञ्चनात् ।
        स्थाप्यते ‘न्यगृहे द्रव्यं न्यासः स परिकीर्तितः ॥ इति ।
उपनिधिनिक्षेपाणां स्वरूपमष्टादशपदस्वरूपनिरूपणावसरे कथितमपि व्यवहितत्वा संनिधानार्थमवगन्तव्यम् । एतच्च [२६६] यथादत्तं तथाइव प्रतिदेयम्, “प्रतिदेयं तथैव तत्” इति याज्ञवल्क्यस्मृतेः । अत्र बृहस्पतिः ।
        ससाक्षिकं रहो दत्तं द्विविधं समुदाहृतम् ।
        पुत्रवत्परिपाल्यं तद्विनश्यद् (-श्यत्य्?) अनपेक्षया ॥
        ददतो यद्भवेत्पुण्यं हैमारूप्याम्बरादिकम् ।
        तत्स्यात्पालयतो न्यासं यथैव शरणागतम् ॥
        भर्तृद्रोहे यथा नार्याः पुंसः पुत्रसुहृद्वधे ।
        दोषो भवेत्तथा न्यासे भक्षितोपेक्षिते नृणाम् ॥
        न्यासद्रव्यं न गृह्णीयात्तन्नाशस्त्वयशस्करः । इति ।
अत्र न्यासपदेन उप्निध्यादयः प्रभेदा गृह्यन्ते । रामायणे तु,
        पादुके चास्य राज्याय न्यासं दत्वा पुनः पुनः । 
इति पादुकयोः न्यास्त्वकथनम्, तथैव प्रेतिदेयमिति:
        न्यासद्रव्यं न गृह्णीयात्तन्नाशस्त्वयशस्करः ।
इत्यादिधर्माणां तत्र प्रतिदानार्थमित्यवगन्तव्यम् । अत्र प्रतिप्रसवमाह स एव ।
        दैवराजोपघातेन यदि तन्नाशमाप्नुयात् ।
        ग्रहीतृद्रव्यसहितं तत्र दोषो न विद्यते ॥
ग्रहीतुरिति शेषः । ग्रहीतृद्रव्यसहितमित्येतस्य उपेक्षाद्यभावनिश्चायकत्वेनोक्तत्वात्ग्रहीतृद्रव्यसत्त्वे ‘पि तन्नाशकारणान्तराद्यपेक्षासद्भावे दोष एवेत्यवगन्तव्यम् । दैवराजग्रहणं ग्रहीतृसमाधेयनिमित्तोपलक्षणार्थम् । याज्ञवल्क्यो विशेषमाह ।
        न दाप्यो ‘पहृतं तत्तु राजदैविकतस्करैः । [२६७]
जिह्मकारितमिति शेषः । अजिह्मकारिते तु दाप्य एव यथाह नारदः ।
        ग्रहीतुः सह यो’र्थेन नष्टः स दायिनः ।
        दैवराजकृते तद्वन्न चेत्तज्जिह्मकारितम् ॥ इति ।
यत आह स एव ¦
        भ्रेषश्चेन्मार्गिते दत्ते दाप्यो दण्ड्यश्च तत्समम् । 
स्वामिना मार्गिते – याचिते यदि न ददाति तदा तदुत्तरकालं यद्यपि राजादिभिः भ्रेषो नाशः संजातः, तथापि द्रव्यं मूल्यकल्पनया धनिने ग्रहीता दाप्यः राज्ञा च तत्समं दण्ड्यः । अत्र विशेषमाह बृहस्पतिः ।
        भेदेनोपेक्षया न्यासं ग्रहीता यदि नाशयेत् ।
        याच्यमानो न दद्याद्वा दाप्यस्तं सोदयं भवेत् ॥ इति ।
अत्राह चन्द्रिकाकारः – (व्य, प्। १७९) नाशे मूल्यद्वारेण दाप्यः अनाशे तु स्वरूपत एव । (अ?)कृतवृद्धिप्रकरणे सामान्येनोक्तं वृद्धिपरिमाणं नाशे ग्राह्यम् । अदाने तु –
        याच्यमानं न चेद्दद्याद्वर्धते पञ्चकं शतम् ।
इति विशेषेण तत्रैवोक्तम् । वृद्धिपरिमाणमूह्यम् । भेदेनोपेक्षयेति वदन्स्वीयद्रव्येण सहैवोपेक्षया नाशे तु सोदयविधिर्नेति दर्शयति । तेन तत्र “समं दाप्य उपक्षितः” इति स्मृत्यन्तरविहितमूल्यमात्रमेव देयम् । एवं च याच्यमानादत्तस्य दैवराजकृते ‘पि नाशे स्थापकाय मूलमात्रं देयं प्रत्यर्पणविलम्बमात्रापराधेन सवृद्धिकन्यासदानायोगात् । राज्ञे च [२६८] तत्समो दण्डो देय इति । 
        केचिदेतद्वचनमन्यथा व्याचक्षते ।
        भेदेनोपेक्षया न्यासं ग्रहीता यदि नाशयेत् ।
        याच्यमानो न दद्याद्वा दाप्यस्तं सोदयं भवेत् ॥ इति ।
भेदश्छलनम् । भेदेन वा उपक्षया वा न्यासस्य ग्रहीता न्यासं यदि नाशयेत् । न्यासग्रहणं निक्षेपोपनिध्योरुपसंग्रहणार्थम् । मूल्यसममेव दाप्यः । सममेव दण्ड्यः । “याच्यमानो न दद्याद्वा” इत्यत्र वाशब्दः तुशब्दार्थः । यदि याच्यमानावसरे इदानीं न दीयते चेत्वृद्धिर्दातव्येत्युक्तं तेन ग्रहीत्रा यद्यङ्गीक्रियते तदानां न्यायत एव सोदयं दद्यात्, ग्रहीता यदि कारणान्तराद्व्यासङ्गवशाद्वा प्रत्यर्पणासहिष्णुतया लोभाद्वा याचनानन्तरं न ददाति तस्य ऋणादानपदान्तर्भावात्,
        याच्यमानमदत्तं चेद्वर्धते पञ्चकं शतम् ।
इति कात्यायनः प्रवर्तत इति आहुः ।
        तदसत्, ऋणादानोपनिध्योः पदयोर्भेदस्य प्रकरणादु दर्शितत्वात् । वृद्धिप्रकरणधर्मा अत्रैव प्रसरन्तीति । अत एवाह व्यासः ।
        भक्षिते सोदयं दाप्यः समं दाप्य उपेक्षिते ।
        किंचिन्न्यूनं दाप्यः स्याद्द्रव्यमज्ञाननाशितम् ॥
        अत्राह वरदराजः: “भक्षिते सोदयं दाप्यः” इति उपेक्षया नाशे समं दाप्यः, अपेक्ष्या नाशे चतुर्थांसन्यून इति ब्रह्मवित्प्रवर इति । तत्रैवोक्तं वरदराजेन –
        क्रयुमूल्यं क्रयार्थश्च निक्षेपो ‘पह्नवे तथा ।
        चक्रवृद्ध्या विवर्धेत यावत्पञ्चगुणं भवेत् ॥ [२६९]
क्रयमूल्यक्रयार्थौ – क्रेतृविक्रेतृसंशयमूलकौ ।
        निक्षेपाधरतो ‘ध्यर्धं त्रिमासात्त्रिगुणं भवेत् ।
        अत ऊर्ध्वं विवर्धेत चक्रवृद्धिव्यवस्थया ॥
        उपाधिभिस्तु यः कश्चित्परद्रव्यं लभेन्नरः ।
        सहसा यः स हन्तव्यः प्रकाशं विविधैः ॥॥ ॥ इति ।
नीचविषयमेतदिति वरदराजः । नीचविषये ‘प्युपनिधिव्यतिरिक्तेति भारुचिः । अत्र विशेषमाह बृहस्पतिः ।
        ग्रहीतापह्नुते यत्र साक्षिभिः शपथेन वा ।
        विभाव्य दापयेन्न्यासं तत्समं विनयं तथा ॥
एतच्च ससाक्षिकविषयम् । असाक्षिके रहसि स्थापितं रहस्येव ग्राह्यम् । तथा च मनुः ।
        यो यथा निक्षिपेद्धस्ते यमर्थं यस्य मानवः ।
        स तथैव ग्रहीतव्यो यथा दायस्तथा ग्रहः ॥
दायः – स्थापनम् । ग्रहो – ग्रहणम् । रहोदत्ते निर्णयमाह बृहस्पतिः ।
        रहोदत्ते विधौ यत्र विसंवादः प्रजायते ।
        विभावकं तत्र दिव्यमुभयोरपि च स्मृतम् ॥
निधिरुपनिधिः । उभयोर्मधे एकस्येत्यर्थः । अत्र नारदः ।
        एष एव विधिर्दृष्टो याचितान्वाहितादिषु ।
        शिल्पिषूपनिधौ न्यासे प्रतिन्यासे तथैव च ॥ इति ।
एतेषु याचितादिष्वयं विधिः – उपनिधेर्यः प्रतिदानादिविधिः स एव वेदितव्यः । याचितं नाम विवाहाद्युत्सवेषु वस्त्रालङ्कारादि याचयित्वा नीतं तथैव द्रव्यमनु – पश्चादन्यस्य हस्ते स्वामिने देहीति निहितम् । अन्वाहितन्यासलक्षणं [२७०] तु कैश्चिदुक्तम् – न्यासो नाम गृहस्वामिनो दर्शयित्वा तत्परोक्षमेव गृहजनहस्ते प्रक्षेपः । गृहस्वामिने निवेद्य समर्पणीयमिति । एवं सुवर्णकारादिहस्ते कटकादिनिर्माणाय न्यस्तस्य सुवर्णादेर्न्यासशब्दवाच्यतामाह । प्रतिन्यासस्तु परस्परप्रयोजनापेक्षया त्वयेदं मदीयं रक्षणीयं मयेदं त्वदीयं रक्ष्यते इति परिभाषामूलकः । बृहस्पतिस्तु विशेषमाह ।
        अन्वाहिते याचितके शिल्पिन्यासे सबन्धके ।
        एष एवोदितो धर्मस्तथैव शरणागते ॥ इति ।
शिल्पिविषये जीर्णवस्त्रादावुपघाते न दोषः । नूतनवस्त्रादावुपघाते समं दाप्यं कुविन्दादौ रजकादौ च । “राजदैवोपघाते च न दोषः” इत्यादौ व्यवहारे पूर्वोक्तनयैरेव निर्णयः कार्यः । रजकादौ विशेष उत्तरत्र वक्ष्यते ॥






इति श्रीप्रतापरुद्रदेवमहाराजविरचिते स्मृतिसंग्रहे सरस्वतीविलासे 
व्यवहारकाण्दे उपनिध्याख्यस्य पदस्य विलासः




अथ संभूयसमुत्थानाक्यस्य पदस्य विधिरुच्यते 


अत्र नारदः ।
        वणिक्प्रभृतयो यत्र कर्म संभूय कुर्वते ।
        संभूय च समुत्थानं व्यवहारपदं स्मृतम् ॥
ऋणादाने प्रयुक्तधनादुत्पन्नोपचयस्य एकनिष्ठत्वमत्रानेकनिष्ठत्वमिति ऋणादानानन्तरमस्य पदस्यावसरो न्याय्यः । तथाप्येतदनन्तरमुपनिधेरवकाशाभावादुक्तन्यायेन ऋणादानानन्तरमेवोपनिधेः प्रवेश इति पश्चादस्य पदस्यावसर इति । तथा च नारदः ।
        फलहेतोरुपायेन कर्म संभूय कुर्वताम् ।
        आधारभूतः प्रक्षेपस्तेनोत्तिष्ठेयुरंशतः ॥
आधारभूतः – उपायभूतः । प्रक्षेपो – द्रव्यप्रक्षेपः ।
        समे ‘तिरिक्तो हीन वा यस्यांशो यत्र यादृशः ।
        आयव्ययौ यथावृद्धिस्तस्य तत्र तथा निधिः ॥
अल्पांशस्याल्पः, महांशस्य महानित्यर्थः।
        आयव्ययज्ञैः शुचिभिः शूरैः कार्या सहक्रिया ।
        कुलीनदक्षानलसैः प्राज्ञैर्भाण्डकवेदिभिः ।
नाणकवेदिभिरिति क्वचित्पाठः । नाणकस्तत्तद्देशीयविभिन्नमुद्राङ्किता दीनारादयः । व्यासस्तु संभूयकारिणां कार्यमाह ।
        असमक्षं समक्षं वा वञ्चयन्तः परस्परम् ।
        नानापण्यानुसारात्ते प्रकुर्युः क्रयविक्रयौ ॥
[२७२]        सङ्गोपयन्तो भाण्डानि शुल्कं दद्युश्च ते ‘ध्वनि ।
        अन्यथा द्विगुणं दाप्याः शुल्कस्थानाद्बहिः स्थिताः ॥ इति ।
अथ वा सर्वानुज्ञया सर्वेषां कार्यमेक एव कुर्यात् ।
        बहूनां संमतो यस्तु दद्यादेको धनं नरः ।
        करणं कारयेद्भावे सर्वैरेव कृतं भवेत् ॥
संभूयकारिणां मिथो विवादे व्यास एव ।
        परीक्षकाः साक्षिणश्च त एवोक्ताः परस्परम् ।
        संदिग्धार्थे वञ्चनायां न चेद्विद्वेषसंयुताः ।
यदा तु विद्वेषसंयुताः तदाप्याह स एव ।
        यः कश्चिद्वञ्चकस्तेषां विज्ञातः क्रयविक्रये ।
        शपथैः स विशोध्यः स्यात्सर्ववादे ‘प्ययं विधिः ॥
विशोध्यः सभ्यैरिति शेषः । एतच्च सांयात्रिकविषयम् । इतरत्र साक्ष्यन्तरसद्भावादिति लक्ष्मीधरः । वञ्चकत्वे प्रमाणसिद्धे सति “जिह्मं त्यजेयुर्निर्लाभम्” इति याज्ञवल्कीयमवतिष्ठते । जिह्मो – वञ्चकः । तं लाभरहितं कृत्वा बहिष्कुर्युः संभूयकारिण इत्यर्थः । तस्यापवादमाह नारदः ।
        क्रियाहानिर्यदा तत्र दैवराजकृता भवेत् ।
        सर्वेषामेव सा प्रोक्ता कल्पनीया यथांशतः ॥
        अनिर्दिष्टो वार्यमाणः प्रमादाद्यस्तु नाशयेत् ।
        तस्यांशं यदमन्त्रत्वाद्गृह्णीयुस्ते ततो ‘परम् ॥
अनिदिष्टः – अनियुक्तो वा वार्यमाणो वेत्यर्थः । अत्र वेशेषमाह स एव ।
        दैवराजभयाद्यस्तु स्वशक्त्या परिपालयेत् ।
[२७३]        तस्यांशं दशमं दद्याद्गृह्णीयुस्ते ततो ‘परम् ॥
कात्यायनो ‘पि ।
        चोरतः सलिलादग्नेर्द्रव्यं यस्तु समाहरेत् ।
        तस्यांशो दशमो देयः सर्वद्रवेष्वयं विधिः ॥ इति ।
अत्र विशेषमाह बृहस्पतिः ।
        समवेतैस्तु यद्दत्तं प्रार्थनीयं तथैव तत् ।
        न याचते च यः कश्चिल्लाभात्स परिहीयते ॥ इति ।
कृषिकादिसंभूयोपजीविषु विशेषमाह हारीतः ।
        बाह्यबिजात्ययाद्यस्य क्षेत्रहानिः प्रजायते ।
        तेनैव सा प्रदातव्या सर्वेषां कृषिजीविनाम् ॥
बाह्यबीजग्रहणं कृषिसाधनानामुपलक्षणार्थम् । शिल्पिषु विशेषमाह बृहस्पतिः ।
        हेमकारादयो यत्र शिल्पं संभूय कुर्वते ।
        कर्मानुरूपनिर्वेशं लभेरंस्तु यथांशतः ॥
निर्वेशो – भृतिः । अंशप्रकारमाह कात्यायनः ।
        शिक्षका बीजकुशला आचार्यश्चेति शिल्पिनः ।
        एकद्वित्रिचतुर्भागान्हरेयुस्ते यथोत्तरम् ॥
हर्म्यादिनिर्मातॄणां विशेषमाह बृहस्पतिः ।
        हर्म्यं देवगृहं वापीं चार्मिकोपस्करादि च ।
        संभूयकुर्वतां चैषां प्रमुखो ह्यंशमर्हति ॥
ऋत्विजां तु विशेषमाह मनुः ।
        ऋत्विजः समवेतास्तु यथा सत्त्रे निमन्त्रिताः ।
        कुर्युर्यथार्हतः कर्म गृह्णीयुर्दक्षिणां तथा ॥ [२७४]
सत्त्रं - यागः । तत्र यजमानानामेव ऋत्विक्त्वादृत्विजामभावात्तेषामृत्विजां त्वध्वर्युब्राह्मणादिविशेषोपादानेन विहितां दक्षिणां अध्वर्युब्राह्मणादय एव गृह्णीयुः – समुदितदक्षिणां विभज्य गृह्णीयुरित्यर्थः ।
        यस्य कर्मणि यास्तु स्युरुक्ताः प्रत्यङ्गदक्षिणाः ।
        स एव ता आददीत भजेरन्सर्व एव न ॥
क्वचित्सर्व एव वा इति पाठः । तच्च अनेककर्तृकदक्षिणाविषयम् । तच्च प्रातिस्विकमेव । यथा स्तोत्रकारिण एव छन्दोगा भजेरन् । प्रधान्दक्षिणास्त्वंशकल्पनया । तत्र विशेषमाह स एव ।
        सर्वेषामर्धिनो मुख्यास्तदर्धेनार्धिनो ‘परे ।
        तृतीयिनस्तृतीयांशाश्चतुर्थांशास्तु पादिनः ॥
मुख्या – अध्वर्युब्रह्मादयः । अपरे – द्वितीयाः प्रस्तोरादयः । तृतीया परिहर्त्रादयः । चतुर्थ्ज़ा ग्रावस्तुदादयः । अर्धिनः पादिनः तृतीयिन इति यौगिक्यः संज्ञाः । “अध्वर्युर्गृहपतिं दीक्षयित्वा ब्राह्मणं दीक्षयति” इत्यादिवाक्ये अर्धिनो दीक्षयन्तीति मैत्रावरुणादिष्वर्ध्यादिसंज्ञाः श्रूयन्ते । ताश्च यौगिक्य इति तद्बलेनोक्तांशकल्पनानियमो ‘पि गम्यत इत्यर्थः । अत्र मनुः ।
        ऋत्विग्यदि मृतो यज्ञे स्वकर्म परिहापयेत् ।
        तस्य कर्मानुरूपेण देयो ‘ंशः सहकर्तृभिः ॥
सहकर्तृभिः – संभूयकारिभिरित्यर्थः । कर्तृभिः सह यजमानेन देय इत्यपरे । कर्मणि ऋत्विक्परित्यक्तांशकर्तृभिः सह देय [२७५] इत्यन्ये । पक्षत्रये ‘प्ययमर्थः – स्वकर्मैक्देशं कर्तुः या दक्षिणा तस्य चैकान्तरकर्तुश्च दक्षिणाकाले संभूयकारिसंघो यजमानो वा तत्तत्कर्मानुसारेणार्पयेदिति । अस्य क्वचिदपवादमाह स एव ।
        दक्षिणासु च दत्तासु स्वकर्म परिहापयेत् ।
        कृत्स्नमेव लभेतांशमन्येनैव तु कारयेत् ॥
अन्येन – स्वगणवर्तिनां मध्ये प्रत्यासन्नेन । येन केनचिदन्येन कार्यमाणे आध्वर्यवादिसमाख्याबाधापत्तेः । एवमृत्विगन्तरे मृते ‘प्यूह्यम् । अत्र नारदः ।
        ऋत्विजां व्यसने ‘प्येवमन्यस्तत्कर्म निस्तरेत् ।
        लभेत दक्षिणाभागं तस्मात्संप्रतिकल्पितम् ॥
यत्तु बृहस्प्तिनोक्तम्,
        एवं क्रियाप्रवृत्तानां यदि कश्चिद्विपद्यते ।
        तद्बन्धुना क्रिया कार्या सर्वैर्वा सहकारिभिः ॥
इति, यच्च शङ्खेनोक्तम्: “तत्र चेदनुप्रवृत्ते सवने ऋत्विक्म्रियेत तस्य सगोत्रः शिष्यो वा तत्कार्यमनुपूरयेत् । अथ चेदबान्धवस्ततो ‘न्यमृत्विजं वृणुयात्” इति, तत्सर्वमवान्तरगणशून्यर्त्विक्कर्तृकयज्ञविषयमिति मन्तव्यम् – इति चन्द्रिकाकारः (व्य प्। १८७) । अत्र विशेषमाह विष्णुः: “अथर्त्विजि मृते पश्चादन्यं वृणुयात्, पूर्ववृतस्यैव दक्षिणा” । पश्चादाहूतः किंचिल्लभते चेति । यत्किंचिच्छब्दार्थमाह कौटिल्यः: “अग्निष्टोमादिषु दीक्षणीयाया ऊर्ध्वं याजको ‘वसन्नः, पञ्चममंशमन्य आहूतो लभेत । सोमविक्र्यादुऋध्वं चतुर्थम् । प्रवर्ग्योद्वासनादूर्ध्वं तृतीयम् । अग्निष्टोमीयादूर्ध्वमर्धम् । प्रातःसवनादूर्ध्वं पादोनम् । [२७६] माध्यंदिनसवनादूर्ध्वं समग्रं नीतासु दक्षिणासु भवति” इति वरदराजः । नर्तकादीनां मध्ये तालज्ञस्य विशेषमाह बृहस्पतिः ।
        नर्तकानामेष एव धर्मः सद्भिरुदाहृतः ।
        तालज्ञो लभते ‘ध्यर्धं (अत्यर्धं) गायकानां समांशिनाम् ॥
गायकानां नर्तकानां समांशिनां मध्ये तालज्ञः इह अत्यर्थम् – अर्धेनाधिकमंशं लभत इत्यर्थः । चोरेषु संभूयकारिषु विशेषमाह स एव ।
        स्वाम्याज्ञया तु यच्चोरैः परदेशात्समाहृतम् ।
        राज्ञे दत्वा तु षड्भागं भजेयुस्ते यथांशतः ॥
        चतुरो ‘ंशान्भजेन्मुख्यः शूरस्त्र्यंशमवाप्नुयात् ।
        समर्थस्तु हरेद्द्व्यंशं शेषास्त्वन्ये समांशिनः ॥ इति ।
परदेशाद्वैरिदेशादित्यर्थः । दुर्घटदेशादाहृतविषयमेतत् । सुलभदेशादाहरणे कात्यायनः ।
        परराष्ट्राद्धनं यत्स्याच्चोरैः स्वाम्याज्ञया हृतम् ।
        राज्ञो दशांशमुद्धृत्य विभजेरन्यथाविधि ॥
पूर्वोक्त “चतुरो ‘ंशान्” इत्यादिविधिमनतिक्रम्येत्यर्थः ।
        तेषां चेत्प्रसृतानां यो ग्रहणं समवाप्नुयात् ।
        तन्मोक्षणार्थं (-णाय) यद्दत्तं तस्य कार्या समक्रिया ॥ इति ।
एतद्वचनं पारिभाषिकेतरविषयम् । पारिभाषिकते ‘पि स्वभागानुसारेण न भवतीत्येवंपरम् ।






इति श्रीप्रतापरुद्रमहादेवमहाराजविरचिते स्मृतिसंग्रहे सरस्वतीविलासे 
व्यवहारकाण्दे संभूयसमुत्थानाख्यस्य पदस्य विलासः


[२७७]


अथ दत्ताप्रदानिकं नाव विवादपदं निरूप्यते


तत्र नारदः ।
        दत्वा द्रव्यमसम्यग्यः पुनरादातुमिच्छति ।
        दत्ताप्रदानिकं नाम तद्विवादपदं स्मृतम् ॥ इति ।
आध्युपनिधिचौर्यागतादीनामदेयत्वप्रतिपादनात्त्रयाणां ऋणादानोपनिधिसंभूयोत्थानानां शेषतया संगतिः । यदि अपि स्त्रीधनानामदेयत्वप्रतिपादनाद्दायविभागशेषताप्यस्ति, तथापि भूयसां न्यायेन त्रयाणां शेषतेति ध्येयम् । अत्र मनुः ।
        अदेयमथ देयं च दत्तं चादत्तमेव च ।
        व्यवहारेषु विज्ञेयो दानमार्गश्चतुर्विधः ॥
अदेयम् – दानानर्हम् । देयम् – दानार्हम् । दत्तम् – स्थिरम् । अदत्तम् – निवर्तनीयम् । अदेयादीनां स्वरूपमुपोद्द्घातप्रकरणे प्रतिपादितमिति स्मारितम् । एवं चतुर्विधो दानमार्गः ।
        अत्र अष्टावदेयान्याह । तत्र तावददेयस्य स्वरूपभेदानाह बृहस्पतिः ।
        सामान्यं पुत्रदारादि सर्वस्वं न्यासयाचितम् ।
        प्रतिश्रुतं तथान्यस्य नदेयं त्वष्टधा स्मृतम् ॥ इति ।
अदेयं नाम दानार्हम् । अत एव तद्दाने ‘पि परस्वत्वापत्तिपर्यन्ता स्वत्वनिवृत्तिर्नास्ति । तथा च गौतमः: “अदेयदानस्य निषिद्धत्वात्परस्वत्वानुपपत्तिः” । तथा च विष्णुः: “अदेयं न देयमिति, देयं दानार्हमित्यर्थः” । तथा च हारीतः ।
        अदेयदानं जैह्म्यं च कलञ्जस्य निषेवणम् ।
[२७८]        मद्यपस्य मुखास्वादः चत्वार्येवं समानि च ॥ इति ।
अत्राहुः – कलञ्जस्य निषेवणमास्वाद एव, मद्यपस्य मुखास्वाद इति तत्संनियोगशिष्टत्वात् । केचित्तु कलञ्जनं गृञ्जनमित्याहुः । अपरे त्वाहुः: भवतु वा पातित्यहेतुभूतकलञ्जभक्षणसंनियोगशिष्टत्वमदेयदानस्य तावन्मात्रेणास्य पापाधिक्यं नास्ति । प्रायश्चित्तविधिपर्यालोचनयैव पापपरिज्ञानमाहुराचार्या इति । तथा च मनुः अदेयान्यष्टावुपक्रम्य,
        यो ददाति स मूढात्मा प्रायश्चित्तीयते नरः । इति ।
प्रायश्चित्तस्वरूपमाह विष्णुः ।
        जैह्म्ये त्रिरात्रमुपोष्य पञ्चगव्येन शुध्यति । इति ।
तथा च मद्यपस्य मुखास्वादं कृत्वा एकरात्रमुपवासः । मत्या पञ्चगव्यमिति । अदेयदाने कृच्छ्रत्रयमिति । गौतमस्त्वदेयदान सान्तपनमित्याह । कलञ्जभक्षणे पातित्यं सर्वस्मृतिसिद्धम् । अदेयेषु मध्ये पुत्रकलत्रादीनामदेयत्वात्तद्दाने प्रायश्चित्तमुक्तम् । अतश्च अदेयद्रव्यदानं निषिध्यते । अत्र केचिदाहुः: अदेयद्रव्यदाननिषेधः सहेतुक एव । न तु निर्हेतुकः । तथा हि – सामान्यद्रव्यमितरानुज्ञां विना न देयम् । तदनुज्ञा चेद्देयमेव । पुत्रदारादिद्रव्यस्य तु दाने कृते ‘पि स्वत्वस्यानपायात् । स्वत्वं मानसिका क्रिया सकल्परूपतया नापैति । किं तु महापातकादिना तद्गतं स्वत्वमपैतीति धनार्जननयसिद्धम् । अतेवाह विष्णुः: “पुत्रदारादिदाता पतितो भवति” इति दातृशब्दो विक्रेतुरप्युपलक्षकः । तथा च गौतमः: “अनापदि पुत्रदारादिदाने षड्वार्षिकं चरेत्” । तत्तु दुर्भिक्षकालविषयम् [२७९] । समन्तरकालमाह: “द्वादशवार्षिकं चरेत्” । यत्तु वसिष्ठेनोक्तम् – “आपदि पुत्रं मातापितरौ दद्यातां हरेयाताम्” इत्युक्त्वा “पुत्रं प्रतिग्रहीष्यन्बन्धूनाहूय राजनि निवेद्य स्वनिवेशनस्य मध्ये अदूरबान्धवमसंनिकृष्टं व्याहृतीभिर्हुत्वा प्रतिगृह्णीयात्” (वध् १५।६) इति । आपच्छब्दार्थमाह स एव: “पुत्राभाव एव वापद्” इति । वाशब्देन समुच्चयार्थेन दुर्भिक्षकाले ‘त्यन्तौटुम्बभरणाशक्तिः समुच्चीयते । तथा चापदीति विशेषणं प्रतिग्रहीतुर्दातुरपि समानम् । अतो वैदिकत्वादस्य दानस पूर्वोक्तं न विरुद्धम् । न्यासस्तु मूलस्वामिना अनुज्ञातो दात्वय एव । अन्यस्य प्रतिश्रुतमपि तदनुज्ञया देयमेव । याचितमपि तथैव । एतच्च सर्वसंमतम् । 
        सर्वस्वं तु किमर्थमदेयम् । न पुत्रदारादिवन्महापातकरूपनियतोपायकत्वाभावात् । मानसिक्या तु क्रियया स्वत्वमुदेत्येव । यथा सर्वस्वदक्षिणादौ ऋत्विजां स्वत्वमुदेति । महासाहसादौ दण्डतया गृहीतसर्वस्वे राजस्वत्वमुदेत्येव । किं च विरक्तस्य सर्वस्वत्यागो न निषिद्धः । अतस्तत्त्यागनिषेधे कारणं वक्तम्यम् ।
        अत्र केचिदाहुः – सर्वस्य त्यागे जीविकाया अनिष्पत्तेः धर्मसाधनस्य शरीरस्यानिर्वाहात् । तन्निर्वाहार्थं सर्वस्य त्यागो न युक्तः । किं तु स्वजीविकार्थं किंचित्गृहीत्वावशिष्टमेव दातव्यं विरक्तानामपीति ।
        तदसंगतम् । विरक्तानां शरीरधारणस्य भिक्षाटनादिजीविकया निष्पादयितुं शक्यत्वात् । 
        ननु सर्वस्वदानस्य विहितत्वे,
        आपद्यपि विरक्तौ च सर्वस्वं न प्रदीयते ।
इति हारीतवचनं निरवकाशं स्यात् । अत्र ज्ञापकमप्याहुर् [२८०] लक्ष्मीधरप्रभृतयः: “विश्वजिति सर्वस्वं दद्यात्,” “न केसरिणो दद्यात्” इति केसरिदाननिषेधः सर्वस्वदानं निषेधतीति । 
        अत्र केचित् “विश्वजिति सर्वस्वम्” इत्यत्र सर्वशब्दः केसरिव्यतिरिक्तसर्वपरः । अत्र स्वशब्दस्यात्मीयवाचितया आत्मीयादीनां पुत्रादीनामदेयत्वादेव स्वत्वनिवृत्तेरभावादित्याहुः ।
        तन्न, “सर्वस्वं दद्यात्” इति विधिः निषेधशिरस्को भवत्येव सर्वस्वदानं विधातुमित्याहुराचार्याः । सर्वस्वदक्षिणाविधयस्त्वदेयद्रव्यव्यतिरिक्तविषयाः । पुत्रदारादौ तु आर्ज्यार्जकभावसंबन्धरूपस्य स्वत्वस्य विद्यमानत्वात् । पुत्रदारादिकं स्वमेव । तच्च महापातकादिना निवर्तत इत्युक्तं प्राक् । अतश्च सर्वशब्दः संकुचद्वृत्तिर्न भवति । अत एव औदुम्बरी सर्वा वेष्टयितव्येत्यत्र सर्वशब्दः संकुचद्वृत्तिर्न भवतीति प्रतिपादितं गुरुणा । राज्ञा सर्वस्वहरणं साहसेषु विहितम् । बलात्कारेण गृहीते ‘पि द्रव्ये स्वत्वमुत्पद्यते । किं च न तत्प्रदानम्, अपि तु दण्ड्यतया सर्वस्वग्रहणम् । प्रकृते तु दानविचारो दानविषय इति तत्रास्माकमनास्था । किं च –
        अन्वाहितं याचितकमाधिः साधारणं च यत् ।
        निक्षेपः पुत्रदाराश्च सर्वस्वं चान्वये सति ॥
        आपत्स्वपि न कष्टासु वर्तमानेन देहिना ।
        अदेयान्याहुराचार्या यच्चान्यस्मै प्रतिश्रुतम् ॥
इति नारदवचन-बृहस्पतिवचनयोरानुरूप्याय “सामान्यं पुत्रदारादि” इत्यादिबृहस्पतिवचने “आपद्यपि विरक्ता” इति वचने च “अन्वये सति” इति विशेषणमङ्गीकर्तव्यम् । अन्वये – वंशपरम्पराया बीजभूत वस्तुनि विद्यमाने न सर्वस्वदानं कर्तव्यमिति । विरक्तानाम्(?) [२८१] अपि सन्ततिसद्भावे सर्वस्वदानं नेष्यत (न युज्यत) एव । 
        निषेधविधयस्तु ससन्ततिकस्यैव सर्वस्वदाननिषेधपरा इति चेत्, सत्यम् । चन्द्रिकाकार-कुलार्क-विज्ञानयोगि-प्रभृतीनां मतमेतत् ।
        लक्ष्मीधरादयस्तु अदेयद्रव्यत्यागे वाचनिको निषेधः । न तु नैयायिकः । अन्यथा प्रायश्चित्तविधानं दण्डविधानं व्याहन्येत । तथा च पितामहः ।
        यो ददाति स मूढात्मा प्रायश्चित्तीयते नरः । इति ।
शङ्खो ‘पि: “अदेयं दत्वा तत्परावर्त्य त्रिरात्रमुपवसेत्” इति प्रायश्चित्तं स्मृतवान् । 
        गृह्णात्यदत्तं यो मोहाद्यश्चादेयं प्रयच्छति ।
        दण्डनीयावुभावेतौ धर्मज्ञेन महीभुजा ॥
अदत्तग्रहणमदेयस्याप्युपलक्षणार्थम् । तेनादत्तप्रतिग्रहीतुरदेयप्रतिग्रहीतुश्च दण्डो ‘नेकवचनोक्त इति मन्तव्यम् । गृहीतस्यापरावर्तनमपि महीक्षिता कार्यमिति अदत्तादेयग्रहणात्गम्यते । अदत्तेनादेयेन च दानसिद्धेरभावात्परस्वत्वानुत्पत्तेरित्याह चन्द्रिकाकारः । ततश्च वैधो ‘यं सर्वस्वत्यागनिषेध इति लक्ष्मीधरादीनां मतमेव सम्यक् । 
        ननु सामान्यादिद्रव्यस्वामिनो ‘नुज्ञाने दातुं युक्तमित्युक्तम्प्राक् । 
        तन्न, लक्ष्मीधरादिमते मूलस्वामिन एव तत्राधिकारो न तदनुज्ञामात्रेणेतरस्येति ध्येयम् । लोके कुत्ताख्यो व्यवहारः मूलस्वामिनः सकाशाद्गृहक्षेत्रादिकं गृहीत्वा तदुपचयापचयौ कौत्तिकस्य म(मै)यैव सोढव्याविति पारिभाषिकः समस्ति । अपरश्च कुत्ताख्यो मूलस्वामिन और्ध्वदैहिकं तत्कृतम् [२८२] ऋणं च तदीयगृहक्षेत्रादिना निर्वर्त्य संशोध्य अवशिष्टमस्ति चेत्, ग्रहीतव्यं नास्ति चेन्, नास्तीति पारिभाषिकः । 
        स च कुत्ताख्य उपचयपदाभिलप्यस्तस्योपचयाख्यपारिभाषिकत्वेनौपाधिकस्वत्व-संक्रमोपादितया तत्प्रकरणे ऋणादानाख्ये विवादपदे गोप्याद्यधिकारे ‘न्तभाव एवास्त्विति चेत्,
        मैवम्, ऋणादानाख्यं विवादपदं शोध्यमोच्यकोटिद्वयावलम्बनेन प्रवृत्तम् । शोध्यमबन्धकमृणम् । मोच्यं सबन्धकं गोप्याधिप्रकृतिकम् । एवं द्विप्रकारमृणादानाख्यं विवादपदम् । लोके उपचयापरपर्यायकुत्तारूपस्य शोध्यमोच्यरूपप्रकार्द्वयासंभवात् । किं च ऋणादाने उत्तमर्णगत उपचयः कुत्तात्मके त्वधर्मणगत इति न तत्रान्तर्भाव औपचयिकस्येति । 
        अपर आहुः – गोप्याधावन्तर्भावो वाच्य इति । देवदत्तकृतर्णापकरणे जाते प्रकृतविवादे मोचनीयविषयतास्ति । किं तु यावज्जीवानुष्ठेयपितृक्रियाकरणस्याधिरूपेण स्वीकारात्तन्मुखेन न विमोच्यत्वम् । उपनयनसंस्कारस्याध्यापनक्रियाङ्गत्वेन तन्निवृत्त्या निवृत्तौ प्रवृत्तायां गुरुरभ्युद्देयः प्रवयाः प्रत्युद्देय इत्याद्युपनीतधर्माणां यावज्जीवानुवृत्तेः तन्मुखेनोपनयनस्यापि यावज्जीवानुवृत्तिवत् –
        मैवम् । प्रकृतस्य व्यवहारस्याहितद्रव्यविषयत्वाभावात् । प्रत्युत पाक्षिकापचयभारसहितत्वादाधौ तदभावात् । कुत्ताख्यस्यौपचयिकस्य ऋणादाने ‘नतर्भावयितुमशक्यत्वात् । दत्ताप्रदानिके ‘न्तर्भावो न्याय्यः । दत्ताप्रदानिकं चतुर्विधं दानमवलम्ब्यावतिष्ठते । दत्तमदत्तं देयमदेयं चेति दानमार्गश्चतुर्विध इत्युक्तं प्राक् । दत्तं द्विविधं सोपाधिकं निरुपाधिकं चेति । कुत्तात्मकं दानं [२८३] सोपाधिकमिति कृत्वा सोपाधिकदत्तरूपत्वेनौपचयिकस्य तत्रैवान्तर्भाव इति रहस्यम् । देवदत्तस्य ऋणापकरणं तदुद्देशप्रसक्तदेवपितृक्रियाकरणं विषयीकृत्य प्रवृत्तमौपचयिकविषयं दत्ताप्रदानिके ‘न्तर्भवति ।
        क्रमागतं गृहक्षेत्रं पित्र्यं पैतामहं तथा ।
        पुत्रपौत्रसमृद्धस्य न (ह्य) देयमननुज्ञया ॥
अत्र मनुः ।
        धर्मार्थं येन यद्दत्तं कस्मैचिद्याचते धनम् ।
        पश्चाच्च न तथा तत्स्याददेयं तेन तद्भवेत् ॥
दानार्हमेकविधमाह नारदः ।
        कुटुम्बभरणद्रव्यं यत्किंचिदतिरिच्यते ।
        तद्देयमुपरुध्यान्यद्दददागः समाप्नुयात् ॥
अत्र विशेषमाह कात्यायनः ।
        सर्वस्वं गृहवर्जं तु कुटुम्बभरणादिकम् ।
        यद्द्रव्यं तत्स्वकं देयमदेयं स्यादतो ‘न्यथा ॥
स्वकम् – स्वार्जितम् ।
        न दारेषु न पुत्रेषु न बन्धुष्वनपेक्षकाः ।
        सर्वकार्येषु पुरुषाः स्वद्रव्ये प्रभविष्णवः ॥
स्वार्जितद्रव्ये प्रभविष्णव इत्यर्थः । व्यासः ।
        अन्धादिषु शतं दानमनन्तं दुहितुर्भवेत् ।
        पित्र्ये शतगुणं दानं सहस्रं मातुरुच्यते ॥
        भगिन्यां शतसाहस्रं सोदर्ये दत्तमक्षयम् ॥
दक्षः ।
        मातापित्रोर्गुरोर्मित्रे विनीत चोपकारिणि ।
[२८४]        दीनानाथविशिष्टेषु दत्तं तु फलवद्भवेत् ॥
बृहस्पतिः ।
        शूद्रे त्वेकगुणं दानं वैश्ये द्विगुणमेव च ।
        क्षत्रिय त्रिगुणं प्राहुः ब्राःमणे षड्गुणं (भवेत्) स्मृतम् ॥
        श्रोत्रिय तच्च साहस्रमुपाध्याये तु तद्द्वयम् ।
        आचार्ये त्रिगुणं ज्ञेयमाहिताग्निषु तद्द्वयम् ॥
        आत्मिके शतसाहस्रमनन्तं त्वग्निहोत्रिणी ।
        सोमपे शतसाहस्रमनन्तं ब्रह्मवादिनि ॥
इति वा पाठे । आत्मिके – आत्मज्ञाननिष्ठे । भारद्वाजः ।
        पण्यं मूल्यं भृतिस्तुष्ट्या स्नेहात्प्रत्युपकारतः ।
        दानमेकात्मकं प्राहुः तद्भवेत्तोयपूर्वकम् ॥
        विना तोयप्रदानेन धर्मदानं न विद्यते ।
अत्र आपस्तम्बः: “सर्वाण्युदकपूर्वाणि दानानि” इति । अत्र गौतमः: “स्वस्त्वाच्य भिक्षादानं अप्पुर्वम् । तथातिथिषु (ददातिषु) चैवं धर्मेषु (धर्म्येषु)” । अत्र बृहस्पतिः ।
        स्त्रीधनं स्त्रीस्वकुल्येभ्यः प्रयच्छेत्तं तु वर्जयेत् ।
स्त्रीधने स्त्रिया एवाधिकारः नान्यस्येत्यर्थः ।
        कुल्याभावे तु बन्धुभ्यः तदभावे द्विजातिषु ।
नारदस्तु साप्तविध्यमाह ।
        पण्यमूल्यं भृतिस्तुष्ट्या स्नेहात्प्रत्युपकारतः ।
        स्त्रीशुल्कानुग्रहार्थं च दत्तं सप्तविधं स्मृतम् ॥ [२८५]
पण्यस्य क्रीतस्य मूल्यत्वेन दत्तम्, कृतकर्मणे भृतित्वेन, तुष्ट्या चारणादिभ्यः, सेनात्सुहृद्भ्यः, उपकुर्वते प्रत्युपकाररूपेण, परिणयनार्थं कन्याज्ञातिभ्यः शुल्कत्वेन, यच्च अदृष्टार्थं दत्तं तदेतत्सप्तविधमपि दत्तमेव न प्रयाहरणीयम् । अत्र बृहस्पतिः ।
        भृतिस्तुष्ट्या पण्यमूल्यं स्त्रीशुल्कमुपकारिणे ।
        श्रद्धानुग्रहसंप्रीत्या दत्तमष्टविधं स्मृतम् ॥
मनुरपि ।
        मातापित्रोर्गुरौ मित्रे विनीते चोपकारिणे ।
        दीनानाथविशिष्टेभ्यो दत्तं तु सफलं भवेत् ॥
        सौदायिकं समायातं शौर्यप्राप्तं च यद्भवेत् ।
        स्त्रीज्ञातिस्वाभ्यनुज्ञातं दत्तं सिद्धिमवाप्नुयात् ॥
स्थावरेषु विशेषमाह याज्ञवल्क्यः ।
        प्रतिग्रहः प्रकाशः स्यात्स्थावरस्य विशेषतः ।
        देयं प्रतिश्रुतं चैव दत्वा नापहरेत्पुनः ॥
कात्यायनः ।
        स्वेच्छया यः प्रतिश्रुत्य ब्राह्मणाय प्रतिग्रहम् ।
        न दद्यादृणवद्दाप्यः प्राप्नुयात्पूर्वसाहसम् ॥
        प्रतिश्रुतस्यादानेन दत्तस्याच्छादनेन च ।
        कल्पकोटिशतं मर्त्यः तिर्यग्योनौ च जायते ॥
प्रतिश्रुत्याप्यकर्मसंयुक्ताय न दद्यात् । तथा च हारीतः ।
        वचसा यत्प्र्तिश्रुत्य कर्मणा नोपपादितम् ।
        ऋणं तद्धर्मसंयुक्तमिह लोके परत्र च ॥
ऋणवत्प्रतिश्रुतमित्यर्थः । अथ षोडशात्मकमदत्तमित्याह नारदः ।
        अदत्तं तु भयक्रोधशोकवेगसमन्वितैः ।
[२८६]        तथोत्कोचपरीहासव्यत्यासच्छलयोगतः ॥
        बालमूढास्वतन्त्रार्तमत्तोन्मत्तापवर्जितैः ।
        कर्ता ममायं कर्मेति प्रतिलाभेच्छया च यत् ॥
        अपात्रे पात्रमित्युक्त्वा कार्ये चाधर्मसंयुते ।
        दत्तं यत्स्यादप्ज्ञानाददत्तं षोडशात्मकम् ॥
अत्र भयक्रोधशोकशब्दैः वेगशब्दः प्रत्येकं संबध्यते । अत्र कात्यायनः ।
        कामक्रोधास्वतन्त्रार्तक्लीबोन्मत्तप्रमोहितैः ।
        व्यत्यासपरिहासाच्च यद्दत्तं तत्पुनर्हरेत् ॥
भारद्वाजः ।
        आक्रोशादर्थहीनानां प्रतीकारं च यद्भयात् ।
        प्रदीयते तत्कर्तृभ्यो भदानं तदुच्यते ॥
उत्कोचलक्षणं नारद आह ।
        यत्तु कार्यस्य सिद्ध्यर्थमुत्कोचा सा प्रकीर्तिता ।
उत्कोचशब्दः स्त्रीलिङ्गो ‘प्यस्ति । तल्लक्षणान्तरमपि तेनैवोक्तम् ।
        स्तेनसाहसदुर्वृत्तपारदारिकशंसनान् ।
        दर्शणाद्धृतनष्टस्य तथा तस्य प्रवर्तनात् ॥
        प्राप्तमेतैस्तु यत्किंचित्तदुत्कोचाख्यमुच्यते ॥
अत विशेषमाह कात्यायनः ।
        नियुक्तो यस्तु कार्येषु स चेदुत्कोचमाप्नुयात् ।
        स दाप्यस्तद्धनं कृत्स्नं दमश् (देयं) चैकादशाधिकम् ॥
        अनियुक्तस्तु कार्यार्थमुत्कोचं यमवाप्नुयात् ।
        कृतप्रत्युपकारार्थः तस्य दोषो न विद्यते ॥
शेषं सुगमम् । अस्वतन्त्रा नारदेनोक्ताः ।
        अस्वतन्त्राः प्रजाः सर्वाः स्वतन्त्रः पृथिवीपतिः ।
[२८७]        अस्वतन्त्राः स्मृताः शिष्या आचारेषु स्वतन्त्रता ॥
        अस्वतन्त्राः स्त्रियः पुत्रा दासो यश्च परिग्रहः ।
        स्वतन्त्रस्तस्य तु गृही यस्य स्यात्तत्क्रमागतम् ॥
        गर्भस्थैः सदृशो ज्ञेय अष्टमाद्वत्सराच्छिशुः ।
        बाल आ षोडशाद्वर्षात्पौगण्डश्चेति शब्द्यते ॥
        परतो व्यवहारज्ञः स्वतन्त्रः पितरावृते ।
        जीवतो ह्यस्वतन्तः स्याज्जरयापि समन्वितः ॥
        तयोरपि पिता श्रेयान्बीजप्राधान्यदर्शनात् ।
        अभावे बीजिनो माता तदभावे तु पूर्वजः ॥
        नीचोन्मत्ताः समाख्याता वातपित्तकफोद्भवाः ।
शेषं सुगमम् । यज्ञार्थं लब्धं धनं द्यूतादौ विनियुञ्जनाय दत्तमित्येवं षोडशप्रकारं दत्तमप्यदत्तमेव प्रत्याहरणीयत्वात् । आर्तदत्तस्यादत्तत्वं धर्मकार्यविषयं कात्यायनवचनात् ।
        स्वस्थेनार्तेन वा दत्तं श्रावितं धर्मकारणात् ।
        अदत्वा तु मृते दाप्यः स्यात्सुतो नात्र संशयः ॥ इति ।
विष्णुरपि “याजनाध्यापनाभ्यां चोरादुपगतमपि प्रत्याहर्तव्यम्” इति । स्मृत्यन्तरमपि ।
        अदत्तादायिनश्चोराल्लिप्सेत ब्रह्मणो धनम् ।
        याजनाध्यापनेनापि यथा स्तेनस्तथैव सः ॥ इति ।
अदत्तादायी चोरः । नारदः ।
        योगामनविक्रीतं योगदानं प्रतिश्रुतम् ।
        यत्र नाप्युपधिं पश्येत्तत्सर्वं विनिवर्तयेत् ॥
योगः – उपाधिः येनोपाधिविशेषेण आधिक्रयविक्रयदानप्रतिग्रहाः [२८८] कृतास्तदुपाधिविगमे क्रयादीनां निवृत्तिः । अर्थदानादीनां निवर्त्यत्वमाह भरद्वाजः ।
        प्रयोजनमवीक्ष्यैव पात्रेभ्यो यत्र दीयते ।
        तदर्थदानमित्याहुरैहिकं फलमेव च ॥
न त्वदृष्टं प्रयोजनमित्यर्थः ।
        दृष्टप्रयोजनं स्त्रीणां प्रसङ्गाद्यत्प्रदीयते ।
        अनर्हेषु च रागेण कामदानं तदुच्यते ॥
        संसदि व्रीडयाश्रित्य परेभ्यो यत्प्रदीयते ।
        व्रीडादानमिति प्राहुः तद्दानं तत्त्वदर्शिनः ॥
        दृष्ट्वा प्रियं तथा श्रुत्वा हर्षाद्यच्च प्रयच्छति ।
        हर्षदानं तदित्याहुः दृष्टमेवास्य तत्फलम् ॥
        कल्याणे च विपत्तौ च यत्प्रियेषु प्रदीयते ।
        दानं लौकिकमित्येवं दृष्टार्थं तत्प्रदीयते ॥
        अदत्तान्याहुरेतानि दत्तान्यप्मनीषिणः ।
अत्र नारदः ।
        गृह्णात्यदत्तं लोभाद्यो यश्चादेयं प्रयच्छति ।
        दण्डनीयावुभावेतौ धर्मज्ञेन महीक्षिता ॥
बृहस्पतिरपि ।
        अदत्तभोक्ता दन्ड्यः स्यात्तथादेयप्रदायकः ॥ इति ।
लोभादित्यनेन कारणोक्त्या अज्ञानाद्दानाप्रदानयोर्दोष इति सूचितम् ॥




इति श्रीप्रतापरुद्रदेवमहाराजविरचित्स्मृतिसंग्रहे सरस्वतीविलासे
व्यवहारकाण्डे उपनिध्याख्यस्य पदस्य विलासः 


[२८९]


अथाभ्युपेत्याशुश्रूषाख्यस्पदस्य विधिरुच्यते


अत्र बृहस्पतिः ।
        अभ्युपेत्य तु शुश्रूषां यस्तां न प्रतिपद्यते ।
        अशुश्रूषाभ्युपेत्यैतद्विवादपदमुच्यते ॥ इति ।
एतत्पूर्वं प्रतिश्रुतार्थस्य सोपादिकत्वे प्रत्याधेयत्वमुक्तम् । अत्र निरुपाधिकत्वे ‘पि प्रत्याधेयत्वमिति सङ्गतिः । न चानयोरेकप्रकरणत्वम्, पूर्वप्रकरणे दत्तस्यादानं द्रव्यविषयम् । अत्र तूपेतस्याकरणमुपजीवकविषयमिति भिन्नविषयत्वात्प्रकरणान्तरेण व्युत्पाद्यमिति नैकप्रकरणत्वम् । अत्र नारदः ।
        शुश्रूषकः पञ्चविधः शास्त्रे दृष्टो मनीषिभिः ।
        चतुर्विधः कर्मकरः शेषा दासास्तु पञ्चकाः ॥
        विद्या त्रयी समाख्याता ऋग्यजुःसामलक्षणा ।
        तदर्थं गुरुशुश्रूषां प्रकुर्याच्छास्त्रचोदिताम् ॥
        विद्याविज्ञानकामार्थनिमित्तेन चतुर्विधा ।
        एकैवं पुनरेतेषां क्रियाभेदात्प्रभिद्यते ॥
        विज्ञानमुच्यते शिल्पं हेमकुप्यादिसंस्कृतिः ।
        नृत्तादिकं च तत्प्राप्तं कुर्यात्कर्म गुरोर्गृहे ॥
कङ्कणकटकादिनिर्माणविषयं नृत्तगीतादिकरणविषयं च चकारात्स्तम्भकुम्भादिरचनाविषयं च विज्ञानं शिल्पविज्ञानमित्युच्यते । अन्तेवासिशब्दार्थमाह नारदः ।
        स्वशिल्पमिच्छन्नाहर्तुं बान्धवानामनुज्ञया ।
[२९०]        आचार्यस्य वसेदन्ते कालं कृत्वा सुनिश्चितम् ॥
अन्ते समीपे एतावन्तं कालमस्मत्समीपे स्थातव्यमित्याचार्योक्तकालपरिमाणं सुनिश्चितं कृत्वेत्यर्थः । आचार्यस्यापि कर्तव्यमाह स एव ।
        आचार्यः शिक्षयेदेनं स्वगृहे दत्तभोजनम् ।
        न चान्यत्कारयेत्कर्म पुत्रवच्चैनमाचरेत् ॥
नारदः ।
        आ विद्याग्रहणाच्छिष्यः शुश्रूषेत्प्रयतो गुरुम् ।
        एतच्च गुरुदारेषु गुपुत्रे तथैव च ॥
वेदत्रयाध्यायिनां त्रयाणामप्युपदेशः ।
        समावृत्तश्च गुरवे प्रदाय गुरुदक्षिणाम् ।
        प्रतीयात्स्वगृहानेषा शिष्यवृत्तिरुदाहृता ॥
गृहानात्मीयगृहान् । प्रतीयात् – प्राप्नुयात् । कात्यायनस्तु विशेषमाह ।
        यस्तु न ग्राहयेच्छिल्पं कर्माण्यन्यानि कारयेत् ।
        प्राप्नुयात्साहसं पूर्वं तस्माच्छिष्यो निवर्तते ॥
        शिक्षितो ‘पि श्रितं काममन्तेवासी समाचरेत् ।
        तत्र कर्म च यत्कुर्यादाचार्यस्यैव तत्फलम् ॥
तत्र हारीतः ।
        गृहीतशिल्पः समये कृत्वाचार्यं प्रदक्षिणम् ।
        शक्तितश्चानुमान्यैनमन्तेवासी निवर्तते ॥
एते शिष्यादयश्चतुर्विधाः – शिष्यो ‘न्तेवासी भृतको ‘धिकर्मकृतिति । तथा च,
        शिष्यान्तेवासिभृतकाश्चतुर्थस्त्वधिकर्मकृत् ।
[२९१]        एते कर्मकरा ज्ञेया दासास्तु गृहजादयः ॥
        सामान्यमस्वतन्त्रत्वमेषामाहुर्मनीषिणः ।
        जातिकर्मकृतस्तूक्तो विशेषो वृत्तिरेव च ॥
        कर्मापि द्विविधं ज्ञेयमशुभं शुभमेव च ।
        अशुभं दासकर्मोक्तं शुभं कर्म कृतं स्मृतम् ॥
        गृहद्वाराशुचिस्थानरथ्यावस्करशोधनम् ।
        गुह्याङ्गस्पर्शनोच्छिष्टं विण्मूत्रग्रहणोज्झनम् ॥
        इष्टतः स्वामिनां स्वाङ्गैरुपस्थानमथान्ततः ॥
इष्टतः – स्वामिन इच्छातः इति । स्वाङ्गैः – स्वहस्तादिभिः । अन्तत अन्तिमस्य विण्मूत्रोज्झनस्य उपस्थानं घर्षणम् ।
        अशुभं कर्म विज्ञेयं शुभमन्यदतः परम् ।
अतः शिष्यो वेदविद्यार्थी । अन्तेवासी शिल्पविधार्थी । मूल्येन यः कर्म करोति स भृतकः । कर्म कुर्वतामधिष्ठाता अधिकर्मकृतिति ज्ञेयम् । शेषं सुगमम् । भृतकश्चापि त्रिविधः । 
        उत्तअमस्त्वायुधीयो ‘त्र मधयस्तु कृषीवलः ।
        अधमा भारवाही स्यादित्येवं त्रिविधो भृतः ॥
गृहजातादयस्तु ।
        गृहजातस्तथा क्रीतो लब्धो दायादुपागतः ।
        अनाकालभृतस्तद्वदाहितः स्वामिना च यः ॥
        मोक्षितो महतश्चर्णाद्युद्धप्राप्तः पणे जितः ।
        तवाहमित्युपगतः प्रव्र्ज्यावसितः कृतः ॥
        भक्तदासश्च विज्ञेयस्तथैव वडवाहृतः ।
        विक्रेता चात्मनः शास्त्रे दासाः पञ्चदश स्मृताः ॥
गृहे दास्यां जातो गृहजातः । क्रीतः – मूल्येन स्वाम्यन्तरात् । लब्धः [२९२] तत एव प्रतिग्रहादिना प्राप्तः । दायादुपगतः पित्रादिदासः । अनाकालभृतः दुर्भिक्षे यो दासत्वाय मरणाद्रक्षितः । आहितः स्वामिना धनसंग्रहणेनाधी कृतः । ऋणमोचनेन दासत्वमुपगतो ऋणदासः । युद्धप्राप्तः समरे विजित्य गृहीतः । पणे जितः यद्यस्मिन्विवादे पराजितो ‘हं भवामि तदा त्वद्दासो भवामीति परिभाष्य यो जितः । तवाहंश्च्युत्यः । दास इति स्वयं प्रतिपन्नः । प्रव्रज्यावसितः प्रव्रज्यातश्च्युतः । कृतः एतावन्तं कालं त्वद्दास इत्यभ्युपगमं प्राप्तः । भक्तदासः सर्वकालं भक्तार्थमेव दासत्वमुपगतो यः प्रविष्टः । वडवाहृतः वडवा – गृहदासी तया हृतः तल्लोभेन तामुद्वाह्य दासत्वेन प्रविष्टः । य आत्मानं विक्रीणीते सो ‘त्र विक्रेतेत्येवं पञ्चदश प्रकाराः । एवं पञ्चदशानां मध्ये केषांचिद्दासत्वमुक्तिप्रकारमाह नारदः ।
        तत्र पूर्वश्चतुर्वर्गो दासत्वान्न विमुच्यते ।
        प्रसादात्स्वामिनो ‘न्यत्र दास्यमेषां क्रमागतम् ॥
पूर्वश्चतुर्वर्गः गृहजातक्रीतलब्धदायादुपगतानां चतुर्णां वर्गः । अन्यस्यापि दासत्वविमुक्तिप्रकारमाह स एव ।
        विक्रीणीते स्वतन्त्रः सन्य आत्मानं नराधमः ।
        स जघन्यतमस्तेषां सो ‘पि दास्यान्न मुच्यते ॥
प्रसादात्स्वामिन इत्येतदत्राप्यनुषज्यते । तदयमर्थः – गृहजातादयः आत्मविक्रेतृपञ्चमाः स्वामिप्रसादात्दास्यात्मुच्यन्ते नान्यथा । अनाकालभृतादयस्तु स्वामिप्राणरक्षणाद्दास्याद्विमुच्यन्ते । तथाह नारदः ।
        यो वैषां स्वामिनं कश्चिद्गोपायेत् (मोदयेत्) प्राणसंकटात् । 
        दासत्वात्स विमुच्येत पुत्रभागं लभेत च ॥
एषां पञ्चदशविधानां दासानां मध्य इत्यर्थः । एतदुक्तं भवति – [२९] गृहजातादीनामात्मविक्रेतृपञ्चमानां दासत्वापनये हेतुद्वयम्, स्वामिप्रसादः प्राणसांकटाद्रक्षणं च । अनाकालभृतानां तु स्वामिप्राणरक्षणमेवेति । प्रव्रज्यावसिते विशेषमाह कात्यायनः ।
        प्रव्राज्यावसितो सादो मोक्तव्यश्च न केनचित् । इति ।
याज्ञवल्क्यो ‘पि ।
        प्रव्रज्यावसितो राज्ञो दास आमरनाण्तिकम् ।
प्रव्रज्यावसितः – संन्यासाद्भ्रष्टः राज्ञो दासः । पार्थिवस्यैव नान्यस्येत्यर्थः ।
        राज्ञ एव तु दासः स्यात्प्रव्रज्यावसितो नरः । 
        न तस्य प्रतिमोक्षो ‘स्ति न विशुद्धिः कथंचन ॥
इति नारदस्मरणात् । नर इति सामान्यवचनं क्षत्रियवैश्ययोरेव पर्यवस्यति, विप्रस्य दासत्वप्रतिषेधात् । यथाह कात्यायनः ।
        प्रव्रज्यावसिता यत्र त्रयो वर्णा द्विजातयः ।
        निर्वास्यं कारयेद्विप्रं दासत्वं क्षत्रविड्भृगुः ॥
तथा च हारीतः ।
        द्वावेव कर्मचण्डालौ लोके दूरबहिष्कृतौ । 
        प्रव्रज्यापरिवृत्तः च वृथाप्रव्रजितश्च यः ॥ इति ।
अत एव कात्यायनः ।
        अनाकालभृतो दास्यान्मुच्यते गोयुगं ददत् ॥ इति ।
तथा च विष्णुः: “अधिकाधिकद्रव्यदानान्मुच्यते” इति । एवमृणदासादीनामृणाद्युपाधिनिवृत्तौ दासत्वाद्विमुक्तिरिति न्यायसिद्धो ‘र्थः । तथा हि, दुर्भिक्षे पोषितेन (पोषणे) कारितो [२९४] दासो गोद्वयार्पणाद्विमुच्यते । आहितदासस्त्वाधातृगृहीतर्णे प्रत्यर्पिते सति उत्तमर्णस्य दास्याद्विमुच्यते । ऋणादासस्तु स्वकृतर्णापाकरणाद्विमुच्यते । पणजितरणप्राप्तोपगतास्त्रयो दासविशेषाः । स्वनिर्वर्त्याखिलव्यापारनिर्वर्तनक्षम-दासान्तरप्रदानाद्विमुच्यन्ते । कृतस्तु दासविशेषो दास्याधेर्विमुच्यते, बडवाहृतस्तु दासः संभोगत्यागाद्विमुच्यते इति । दासाभासानाह नारदः ।
        चोरापहृतविक्रीता ये च दासा हृता बलात् ।
        राज्ञा मोचयितव्यास्ते दासत्वं तेषु नेष्यते ॥
यत्तु कात्यायनेनोक्तम्,
        तवाहमिति चात्मानं यो ‘स्वतन्त्रः प्रयच्छति ।
        न स तं (समं) प्राप्नुयात्कामं पूर्वस्वामी लभेत तम् ॥
तत्परदासत्वेनास्वतन्त्रविषयम् । केवलास्वतन्त्रत्वे तु दासप्रतिनिधिर्वा दाप्यः स्वयमेव वा दास्यं कुर्यात् । दास्यविमोकप्रकारमाह नारदः ।
        स्वदासमिच्छेद्यः कर्तुमदासं प्रीतमानसः ।
        स्कन्धादादाय तस्यासौ भिन्द्यात्कुम्भं सहाम्भसा ॥
        साक्षताभिः सपुष्पाभिर्मूर्धन्यद्भिरपाहरेत् ।
        अदास इति चोक्त्वा त्रिः प्राद्रवन् (प्राङ्मुखं) तमथोत्सृजेत् ॥
एतच्च दास्या अपि समानं विधानम् । दास इत्यत्र लिङ्गवचनयोरुद्देश्यतया अविव्क्षितत्वात् । विष्णुस्तु विशेषमाह: “दासेन या परिणीता सा दासीत्वमापद्यते” इति । कात्यायनो ‘पि ।
        दासेनोढा च या दासी सापि दासित्वमाप्नुयात् ।
        यद्तद्भर्ता प्रभुस्तस्याः स्वाम्यधीनः प्रभुस्तयोः (यतः) ॥
[२९५] तयोः – दासदास्योः । स्वामी प्रभुरित्यनेन दासस्यापि दासपत्न्याश्च तद्धनस्य च प्रभुरित्यर्थादुक्तं भवति । अत एव नारदः ।
        दासस्य तु धनं यत्स्यात्स्वामी तस्य प्रभुर्मतः । इति ।
अनेन दासधनस्यापि स्वाम्येव प्रभुरिति मन्तव्यम् । दासत्वविमोकस्य फलमाह बृहस्पतिः ।
        ततः प्रभृति वक्तव्यः स्वाम्यनुग्रहपालितः ।
        भोज्यान्नो ‘थ प्रतिग्राह्यो भवत्यभिमतः सताम् ॥
        दासीसुताश्च ये जाताः तस्याः पत्या परेण वा ।
        उत्पादको यदि स्वामी न दासीं कारयेत्प्रभुः ॥ इति ।
व्यासः ।
        अन्यदीया तु या दासी दास्यन्यस्य तु सा भवेत् ।
        शुल्कं दत्वा तु तां गच्छेदगत्या दास्यमर्हति ॥
यस्तु शुल्कं दत्वा दास्यामपत्यमुत्पादितवान्तदपत्यं तस्यैव बीजप्राधान्यात् । शुल्कमदत्वैव गच्छति अपत्यं चोत्पन्नं तदपत्यं दासीस्वामिन एवेति भारुचिप्रभृतय आहुः । वदराजस्तु द्वयोरित्याह:
        अतो ‘पत्यं द्वयोरिष्टं पितुर्मातुश्च धर्मतः ।
इति वदन् । दास्याधिकारे विशेषमाह नारदः ।
        वर्णानामानुलोम्येन दास्यं न प्रतिलोमतः ।
        राजन्यवैश्यशूद्राणां त्यजतां हि स्वतन्त्रताम् ॥
        समवर्णे तु विप्रं तु दासत्वं नैव कारयेत् ॥
तथा च कात्यायनः ।
        त्रिषु वर्णेषु विज्ञेयं दास्यं विप्रस्य न क्वचित् ।
[२९६]        वर्णानामानुलोम्येन दास्यं न प्रतिलोमतः ॥
यथा दारग्रहणमानुलोम्येन न प्रातिलोम्येन, दारवद्दासत्वमिति विष्णुस्मरणात् । अत्रापि विशेषमाह उशना ।
        न गुरुर्न सपिण्डश्च न विप्रो नान्त्ययोनयः ।
        दासभावं न ते ‘र्हन्ति न च विद्याधिको द्विजः ॥
अयमर्थः – ब्राह्मणस्य अन्त्ययोनिर्न दासः विद्याधिकश्च । एवं क्षत्रियादेर्ब्राह्मणः । समवर्णे तु विद्याधिको न दासः अन्त्ययोनिरपि न दास इति ध्येयम् । अत्र विशेषमाह कात्यायनः ।
        शूद्रं तु कारयेद्दासं क्रीतमक्रीतमेव वा ।
        दास्यायैव हि सृष्टः स स्वयमेव स्वयंभुवा ॥




इति श्रीप्रतापरुद्रदेवमहाराजविरचिते स्मृतिसंग्रहे सरस्वतीविलासे
व्यवहारकाण्डे अभ्युपेत्याशुश्रूषाख्यस्य पदस्य विलासः


[२९७]


अथ वेतनानपाकर्माख्यस्य पदस्य विधिरुच्यते


अत्र मनुः ।
        अतः परं प्रवक्ष्यामि वेतनस्यानपाक्रियाम् । इति ।
अतः परम् – अभ्युपेत्याश्रुश्रूषाख्यस्य पदस्यानन्तरमित्यर्थः । पूर्वस्मिन्प्रकरणे उपगतपणजितादीनां प्रतिश्रुतनिर्वाहार्थं प्रतिनिधिर्वा कार्य इत्युक्तम् । अत्र तु प्रतिश्रुतनिर्वाहार्थं वेतनं कर्तव्यम् । अन्यथा तद्वेदतनं प्रतिश्रुतमपहरणीयमिति संगतिः । न चास्य दत्ताप्रदानिके ‘न्तर्भावः । तत्र दत्तस्यादत्तप्रायतोक्ता न तु दत्तस्यापहरणम् । अतश्चानयोर्भेदः । तदेतदनुसंधाय,
        अतः परं प्रवक्ष्यामि वेतनस्यानपाक्रियाम् ।
इत्यत्र “अतः परम्” इति पदं प्रयुक्तमित्यनुसंधेयम् । तत्र नारदः ।
        भृत्याय वेतनं दद्यात्कर्मस्वामी यथाक्रमम् ।
        आदौ मध्ये ‘वसाने च कर्मणि (कर्मणो) यद्विनिश्चितम् ॥
तुभ्यमिदं दास्यामि इति यद्वेतनं परिमाणतो निश्चितं तत्त्रेधा विभज्य कर्मणामादिमध्यावसानेषु दद्यादित्यर्थः । 
        ननु कर्मकराणां पूर्वप्रकरण एव तत्स्वरूपनिरूपणावसरे तद्भृतिदानप्रकारश् (तद्वृत्ति-) च तत्रैव वक्तव्य इति चेत्,
        मैवम् । शिष्यदासादिसमानयोगक्षेमतयाकर्मकराणां तत्र स्वरूपमात्रमुपोद्घाततया निरूपितम्, तत्र तद्वेतनप्रदानावसरस्यानाकाङ्क्षितत्वात् । जिज्ञासाप्रसूतं हि व्युत्पाद्यमिति न्यायविदः । दत्ताप्रदानिके यद्वुत्तं (उक्तं?) तदवलम्ब्यैवाभ्युपेत्याशुश्रूषाख्यस्य पदस्योत्थानमित्युक्तसङ्गतिः । अतश्च [२९८] तदनुसारेणैव आकाङ्क्षोत्थानात्पणजितयुद्धप्राप्तस्वयमागतानां दासानां व्युत्पाद्यत्वं तदुत्थिताकाङ्क्षत्वात्गृहजातादीनां व्युत्पाद्यत्वं तत्प्रसङ्गात्कर्मकरादीनां व्युत्पाद्यत्वमिति तत्स्वरूपमात्रमेव पूर्वप्रकरणे व्युत्पाद्यम् । न तु तत्र भृतिदानप्रकार इति स एवात्र प्रपञ्च्यते । तत्र विशेषमाह कात्यायनः ।
        भृतावनिश्चितायां तु दशभागमवाप्नुयुः ।
        लाभगोवीर्यसस्यानां वणिग्गोपकृषीवलाः ॥
दशभागम् – दशमभागमित्यर्थः । गोवीर्यम् – पयः यथाक्रमेनेति शेषः । यदि कर्मस्वामी न ददाति तदा त्वाह याज्ञवल्क्यः ।
        दाप्यस्तु दशमं भागं वाणिज्यपशुसस्यतः ।
        अनिश्चित्य भृतिं यस्तु कारयेत्स महीक्षिता ॥
बृहस्पतिस्तु विशेषमाह ।
        त्रिभागं पञ्चभागं वा गृह्णीयात्सीरवाहकः । इति ।
अत्र विकल्पार्थमाह स एव ।
        वस्त्राच्छादभृतः साराद्भागं गृह्णीत पञ्चकम् ।
        जातसस्यात्त्रिभागं तु प्रगृह्णीयादथो भृतः ॥ इति ।
अयमर्थः – कृषीवलो जातसस्यात्पञ्चमं भागं गृह्णीयत्तेन यद्यशनाच्छादने निर्वर्त्येते, अन्यथा तृतीयभागमिति पारिभाषिकभृतावपि यदि भृत्यः प्र्वीणः तदा किंचिदधिकं देयम् । यदा अनिपुणः किंचिन्नेत्याह याज्ञवल्क्यः ।
        देशं कालं च यो ‘तीयाल्लाभं कुर्याच्च यो ‘न्यथा ।
        तत्र स्यात्स्वामिनश्छन्दो रिक्थं देयं कृत ‘धिके ॥
अनेकभृतिनिर्वर्त्ये कर्मणि पारिभाषिकभृतेरर्पणप्रकारमाह याज्ञावल्क्यः ।
[२९९]        यो यावत्कुरुते कर्म तावत्तस्य तु वेतनम् ।
        उभयोरप्यसाध्यं चेत्साध्ये कुर्याद्यथाश्रुतम् ॥
यथाश्रुतम् – यथापरिभाषितम् । बृहस्पतिस्तु विशेषमाह ।
        भृतकस्तु न कुर्वीत स्वामिनः शाट्यमण्वपि ।
        भृतिहातिमवाप्नोति ततो हानिः प्रवर्तते ॥
ततो – व्यवहारात् । भृतकस्य स्वामिनः सकाशाथानिः – पराजय इत्यर्थः । पराजितो भृतको हानिमवाप्नुयातिति यावत् । तथा च नारदः ।
        कर्मोपकरणं चैषां क्रियां प्रति यदाहितम् ।
        आप्तभावेन तद्रक्ष्यं न जैह्म्येन कदाचन ॥ इति ।
एषाम् – कर्मस्वामिनां कर्मोपकरणं (?) लाङ्गलादिकं कृष्यादिक्रियामुद्दिश्य यद्भृत्यपार्श्वे निहितं तत्तेन निःशाठ्येन संरक्ष्यम् । अन्यथा भृतेर्हानिः स्यादिति शेषः । कर्मकरणे त्वाह विष्णुः: “भृत्यो वेतनं गृहीत्वा यदि कर्म न करोति वेतनाद्द्विगुणं गृह्णीयात्” इति । तत्समर्थविषयम् । यथाह नारदः ।
        गृहीत्वा वेतनं कर्म न करोति यदा भृतः ।
        समर्थश्चेद्दमं दाप्यो द्विगुणं तच्च वेतनम् ॥
अत्र कात्यायनः ।
        कर्मारम्भं तु यः कृत्वा सिद्धं नैव तु कारयेत् ।
        बलात्कारयितव्यो ‘सावकुर्वन्दण्डमर्हति ॥
अत्र बृहस्पतिः ।
        भृतो ‘नार्तो न कुर्याद्यो दर्पात्कर्म यथेरितम् (यथोदितः) ।
[३००]        स दण्ड्यः कृष्णलानष्टौ न देयं चास्य वेतनम् ॥
नारदः ।
        काले ‘पूर्णे त्यजन्कर्म भृतेर्नाशमवाप्नुयात् ।
        स्वामिदोषादपक्रामन्यावत्कृतमवाप्नुयात् ॥
अत्र विष्णुः: “भृतकश्चापूर्णे काले कर्म त्यजन्सकलमेव मूल्यं जह्यात् (दद्याट्) । राज्ञे पणशतं दद्यात् । स्वदोषेण च यद्विनश्येत्स्वामिने देयम् । अन्यत्र दैवराजोपघातात् । स्वामी चेत्भृतकमपूर्णे काले जह्यात्तस्य सर्वमेव मूल्यं दद्यात्पणशतं च राज्ञे दद्यात् । अन्यत्र भृतदोषात्” । याज्ञवल्क्यः ।
        अराजदैविकं नष्टं भाण्डं दाप्यस्तु वाहकः ।
        प्रस्थानविघ्नकृच्चैव प्रदाप्यो द्विगुणं स्मृतम् ॥
        प्रक्रान्ते सप्तमं भागं चतुर्थं पथि संत्यजन् ।
        भृतिमर्धपथे सर्वं प्रदाप्यस्त्याजको ‘पि च ॥
यदा प्रक्रान्ते गमने प्राक्प्रस्थानात्त्यजति तदा भृत्या सह चतुर्थभागम् । अर्धपथे सार्धम् । यदा पुनः स्वामी भृतकं येषु स्थानेषु त्यजेत्तदा तेनापि भृतकाय पूर्वोक्तं देयम् । अत्र विशेषमाह कात्यायनः ।
        न तु दाप्यो हृतं चोरैर्दग्धमूढं जलेन वा । इति ।
ऊढं नीतम् । पण्यस्त्रीषु नारद आह ।
        शुल्कं गृहीत्वा पण्यस्त्री नेच्छन्ती द्विगुणं वहेत् ।
        अनिच्छन्शुल्कदातापि शुल्कहानिमवाप्नुयात् ॥
बृहस्पतिस्तस्यापवादमाह ।
        व्यादिता संभ्रमाव्यग्रा राजधर्मपरायणा ।
[३०१]        आमन्त्रिता च नागच्छेदवाच्या बडवा स्मृता ॥
बडवा – वेश्या । अत्र विशेषमाह नारदः ।
        अप्रयच्छंस्तथा शुल्कं अनुभूय पुमान्स्त्रियम् ।
        अक्रमेण तु संगच्छेद्घातदन्तनखादिभिः ॥
        अयोनौ यः समाक्रामेद्बहुभिर्वापि वासयेत् ।
        शुल्कं सो ‘ष्टगुणं दाप्यो विनयं तावदेव तु ॥
मत्स्यपुराणेषु विशेषान्तरं दर्शितम् ।
        गृहीत्वा वेतनं वेश्या लोभादन्यत्र गच्छति ।
        तां दमं दापयेद्दद्यादुत्तरस्यापि भाण्डकम् ॥
        वेश्याप्रधाना ये तत्र कामुकास्तद्गृहोषिताः ।
        तत्समुत्थेषु कार्येषु निर्णयं संशयं विदुः ॥
अत्र बृहस्पतिः ।
        प्रभुणा विनियुक्तः सन्भृतको विदधाति यः ।
        तदर्थमशुभं कर्म स्वामी तत्रापराध्नुयात् ॥
स्वामिन एव तत्रापराध इत्यर्थः । अत्र नारदः ।
        स्तोमवाहीनि भाण्डानि पूर्णकालान्युपावहेत् ।
        ग्रहीतुरावहेद्भग्नं नष्टं चान्यत्र संप्लवः ॥
संप्लवः – परस्परमन्येन वा द्रव्येण संघट्टनम् । अत्र हारीतः ।
        परभूमौ गृहं कृत्वा स्तोमं दत्वा वसेत्तु यः ।
        स तद्गृहीत्वा निर्गच्छेत्तृणकाष्ठेष्टकादिकम् ॥
        स्तोमाद्विना वसित्वा तु परभूमावनिच्छतः ।
        निर्गच्छंस्तृणाकाष्ठादि न गृह्णीयात्कथंचन ॥
        यान्येव तृणकाष्ठानि इष्टका वा निवेशिता ।
[३०२]        (स) विनिर्गच्छंस्तु तत्सर्वं भूमिस्वामिनि वेदयेत् ॥
स्तोमशब्देन परगृहानुभवार्थं तेभ्यो दक्षिणोच्यते ।
        स्नेहेन च चिरं लब्ध्वा मन्दिरं कुरुते तु यः ।
        निर्गच्छतस्तस्य दारुदत्तस्तोमस्य नान्यथा ॥
अन्यथा राजा गृह्णीयादित्यर्थः ।




        एतदन्तर्भूततया स्वामिपालविवादाख्यस्य पदस्य विधिरुच्यते । अत्र नारदः ।
        गवां शताद्वत्सतरी धेनुः स्याद्द्विशते भृतिः ।
        प्रतिसंवत्सरं गोपे संदोहश्चाष्टमे ‘हनि ॥
प्रतिसंवत्सरं वत्सतरी – समतिक्रान्तवत्सत्वावस्था गौर्भृतिः पालके पाल्यमानगोशतवशाद्देया भवति । शतान्तराधिके तु वत्सतरीस्थाने सवत्सा गौरष्टमे ‘हनि संदोहश्च भवतीत्यर्थः । संदोहः – सर्वदोहः । यथाह बृहस्पतिः ।
        तथा देनुभृतः क्षीरं लभेतास्याष्टमे ‘खिलम् । इति ।
गोस्वामिनो ‘नुमते तु प्रत्यादेयैव भृतिर्दोहनात्मिका । अत्र दशदोग्ध्रीणां मध्ये उत्कृष्टां वत्सतरीं सव्भृत्यर्थं क्षीरभृतो गृह्णीयादित्याह मनुः ।
        गोप क्षीरभृतो यस्तु स दुह्याद्दशातः पराम् । इति ।
परामुत्कृष्टां दशतः सार्वविभक्तिकस्तसिः निर्धारणे, दशानां दोग्धीणां मध्ये इत्यर्थः । स्वामिपालकयोः कर्तव्यमाह नारदः ।
        उपानयेद्वा गोपालः प्रत्यहं रजनीक्षये ।
        समर्पिताश्च ता गोपः सायाह्ने प्रत्युपानयेत् ॥ [३०३]
उपानयेत् – स्वीकुर्यादित्यर्थः । अत एव याज्ञवल्क्यः ।
        यथार्पितान्पशून्गोपः सायं प्रत्यर्पयेत्तथा । इति ।
गोपो गोपालः । यावत्यः प्रातः समर्पिताः तावत्यः प्रत्यर्पणीया इत्यर्थः । तथा च बृहस्पतिः: “सायं समर्पयेत्सर्वम्” इति । सर्वासमर्पणे त्वाह याज्ञवल्क्यः ।
        प्रमादहृतनष्टांश्च प्रदाप्यः कृतवेतनः । इति ।
कृतवेतनः – पालक इत्यर्थः । प्रमादग्रहणं पालकदोषोपलक्षणार्थम् । तेन हरणमरणादिविषये निर्दोषश्चेत्पालको न दाप्यः । अत एव मनुः ।
        विघुष्योपहतं चौरैर्न पालो दातुमर्हति ।
        यदि देशे च काले च स्वामिनः स्वस्य शंसति ॥
विघोषणं काहलवेण्वादिना बहूनामनुभावनार्थम् । देशो यत्र स्वामी स्थितः सो ‘भिमतः । कालो ‘नतिविलम्बितः । एवंभूतं देशं कालं वा यदा स्वदोषेणातिक्रम्य देशान्तरे कालान्तरे वा शंसति तदा सो ‘पराधानुसाराद्दातुमर्हतीति हम्यते । कृचिद्विशेषे  पालकस्य निर्दोषत्वमाह व्यासः ।
        पालग्रहे ग्रामघाते तथा राष्ट्रस्य विभ्रमे ।
        यत्प्रणष्टं हृतं वा स्यान्न पालस्तत्र किल्बिषी ॥
अत्र विशेषमाह मनुः ।
        नष्टं विनष्टं कृमिभिः श्वहतं विषमे मृतम् ।
        हीनं पुरुषकारेण प्रदद्यात्पाल एव तु ॥
नष्टं – कुत्र तिष्ठतीत्यविदितम् । कृमिभिर्विनष्टं प्रध्वस्तम् । श्वहतं शुना हतम् । विषमे मृतं कर्दमादौ मृतम् । पुरुषकारेण हीनम् –भुक्तिहीनम् (शक्ति-) । [३०४] अतश्च स्वामिने निवेदनीयमन्यथा पालकः किल्बिषी भवेदिति गम्यते । एतदेव स्पष्टयितुमाह स एव ।
        स्याच्चेद्गोव्यसनं गोपो व्यायच्छेत्तत्र शक्तितः ।
        अशक्तस्तूर्णमागत्य स्वामिने वा निवेदयेत् ॥
अन्यथा करणे विष्णुः: “द्रव्यं विनष्टं चेद्विनष्टपशुमूल्यं स्वामिने दद्यात् । दिवा पशूनां वृकाद्युपघाते पाले त्वपालयति पालदोषः” इति । दिवाग्रहणाद्रात्रौ न दोष इति गम्यते । यथाह मनुः ।
        अजाविके तु संरुद्धे वृकैः पाले त्वनायति ।
        यां प्रसह्य वृको हन्यात्पाले तत्किल्बिषं भवेत् ॥
यां व्यक्तिमित्यर्थं । अनायति – अप्रयतमाने उदासीने इत्यर्थः । यद्वा अनायति – अधावति । यत्तु नारदोक्तम्,
        तासां चेदवरुद्धानां चरन्तीनां मिथो वने ।
        यामुपेत्य वृको हन्यान्न पालस्तत्र किल्बिषी ॥
असमर्थविषयमेतत् । पशुपालकशुद्ध्यशुद्धिविषयमाह विष्णुः: “पशुषु विनष्टेषु तद्वालशृङ्गादिदर्शनात्शुध्यति” इति । वालादिकं हृ(मृ)तपश्ववयवभूतमरण्ये पश्वपहारशङ्कानिवृत्त्यर्थं पालको दर्शयेदित्यर्थः । तच्च लिङ्गदर्शनं सर्वभृतकानामुपलक्षणम् । तथा च विष्णुः: “भृतकविनाशे भृतकं वा तच्छिष्टं वा राज्ञे निवेदयेत्” इति । राजग्रहणाद्राजभृतकविषयमेतत् ।




इति श्रीप्रतापरुद्रमहादेवमहाराजविरचिते स्मृतिसंग्रहे सरस्वतीविलासे
व्यवहारकाण्डे वेतनानपाकर्माख्यस्य पदस्य विलासः


[३०५]


अथ अस्वामिविक्रयाख्यस्य पदस्य विधिरुच्यते


अत्र नारदः ।
        अस्वामिना कृतो यस्तु क्रयो विक्रय एव च ।
        अकृतः स तु विज्ञेयो व्यवहारस्य नित्यशः ॥
पूर्वप्रकरणे वेतनमपाकरणीयमित्युक्तम् । अत्र तु क्रीतमपाकरणीयमिति संगतिः । दत्ताप्रदाने तु दत्तस्यादत्तप्रायतोक्ता । अत्र तु क्रीतस्यापाकरणं न तु क्रीतस्याक्रीतप्रायतेति तस्माद्भेदः । अत्र (अत) नारदः ।
        द्रव्यमस्वामिविक्रीतं प्राप्य स्वामी तदाप्नुयात् । इति ।
अस्वामिविक्रीतं स्वकीयद्रव्यं यस्य पार्श्वे दृष्टं तस्य सकाशात्स्वामी तद्गृह्णीयादित्यर्थः । यत्तु चन्द्रिकाकारेणोक्तम्: “एतच्च स्वाम्यननुमत्या विक्रीतद्रव्यविषयम्” इति, तन्न, स्वाम्यनुमतौ विद्यमानायामस्वामिविक्रयत्वाविषयत्वात् । यत्तु मनुनोक्तम्:
        विक्रीणीते परस्य स्वमस्वामी स्वाम्यसंमतः ।
असंमतः – असम्यक्ज्ञानवान् । स्वामिनं वञ्चयित्वेति यावत् । किमिदं परस्वमित्यपेक्षिते बृहस्पतिः ।
        निक्षेपान्वाहितन्यासहृतयाचितबन्धकम् ।
        उपांशु येन विक्रीतमस्वामी सो ‘धिधीयते ॥
निक्षेपादीनां लक्षणानि पूर्वमेवोक्तानि । उपांशु – अप्रकाशम् । कात्यायनः ।
        अस्वामिविक्रयं दानमाधिं च विनिवर्तयेत् । [३०६]
आधिक्रयदानेभ्यः प्रागेवास्वामिहस्ते दृष्टं नष्टमपहृतं स्वकीयं द्रव्यमस्वामिनः सकाशात्स्वामी गृह्णीयादिति दण्डापूपन्यायादनेन वचनेन गम्यते । तत्र विशेषमाह विष्णुः: “अज्ञानतः प्रकाशं यः परद्रव्यं विक्रीणीते तत्र तस्यादोषः । स्वामी तद्द्रव्यमवाप्नुयात्” इति । अज्ञानतः – विक्रेतुरस्वामित्वाज्ञानतः । तत्र परद्रव्य (क्रये) विषये तस्य क्रेतुरदोषः – तस्करदोषो नास्तीत्यर्थः । विक्रेतुस्तु तद्दोषो ‘स्तीति गम्यते । स तु तस्करवद्दण्ड्यः । न पुनः क्रेता, प्रकाशमित्यनेन रहसि लोभात्परद्रव्यमिति ज्ञात्वा क्रीणाति तत्र क्रेतुरपि तस्करदोषो ‘स्ति । तथा च स्मृतिः: “यद्यप्रकाशं प्रकाशं वा हीनमूल्यं विक्रीणीयाद्तदा क्रेता विक्रेता च चोरवत्शास्यौ” इति । अत्र बृहस्पतिः ।
        अन्तर्गृहे बहिर्ग्रामान्निशायामसतो जनात् ।
        हीनमूल्यं च यत्क्रीतं ज्ञेयो ‘सावुपधिक्रयः ॥
असतो जनात् – चण्डालादिजनादित्यर्थः । केचिदसद्ग्रहणमस्वामित्वज्ञापकदासत्वादीनामुपलक्षणार्थत्वात्कितवादिपरमित्याहुः । उपधिक्रयस्तु तेन दोषापादक इत्याह स एव ।
        येन क्रीतं तु मूल्येन तत्प्राग्राज्ञे निवेदितम् ।
        न तत्र विद्यते दोषः स्तेनः स्यादुपधिक्रयात् ॥
स्तेनः – चोरः । चोरवच्छास्य इत्यर्थः । अत्र कात्यायनः ।
        नाष्टिकस्तु प्रकुर्वीत तद्धनं ज्ञातिभिः स्वकम् । इति ।
नाष्टिको नष्टधनवान् । नष्टं स्वकीयं धनं ज्ञातिभिः साक्षिभूतैः प्रकुर्वीत साधयेदित्यर्थः । क्रेतारं प्रयाह बृहस्पतिः ।
        पूर्वस्वामी तु तद्द्रव्यं यदागत्य विचारयेत् ।
[३०७]        तत्र मूलं धर्शनीयं क्रेतुः शुद्धिस्ततो भवेत् ॥
व्यासः ।
        मूले समाहृते क्रेता नाभियोज्यः कथंचन ।
        मूलेन सह वादस्तु नाष्टिकस्य तदा भवेत् ॥
अत्र कात्यायनस्तु विशेषमाह ।
        तदानयनकालस्तु देयो योजनसंख्यया । इति ।
योजनसंख्यया – देशविप्रकर्षापेक्षयेत्यर्थः । कालविप्रकर्षादौ प्रतिभूप्रकरणं द्रष्टव्यम् । अत्र विशेषमाह व्यासः ।
        अनुपस्थापयेन्मूलं क्रयं वाप्यविशोधयेत् (-धयत्) ।
        यथाभियोगं धनिने धनं दाप्यो ‘यमञ्जसा ॥
मूलं पूर्वविक्रेतारं नाष्टिकं प्रत्याह स एव ।
        यदि स्वं नैव कुरुते ज्ञातिभिर्नाष्टिको धनम् ।
        प्रसङ्गविनिवृत्त्यर्थं चोरवद्दण्डमर्हति ॥
प्रसङ्गो ‘तिप्रसङ्गः । अत्राह याज्ञवल्क्यः ।
        नष्टापहृतमासाद्य हर्तारं ग्राहयेन्नरम् ।
नष्टमपहृतं वा अन्यदीयं क्रयादिना प्राप्य हर्तारं ग्राहयेत् । चोरोद्धरणकारिभिः । अथाविदितदेशान्तरं गतः कालान्तरे वा विपन्नः तदा मूलसमाहरणाशक्तेः क्रेतारमदर्शयित्वैव स्वयमेव तद्धनं नाष्टिकस्य समर्पयेदिति श्रीकररुचिकादय आहुः । विज्ञानेश्वरस्तु – नष्टमपहृतं वात्मीयं द्रव्यमासाद्य क्रेतुर्हस्तस्थं ज्ञात्वा तद्धर्तारं क्रेतारं स्थानपालादिभिर्ग्राहयेत् । देशकालातिपत्तौ – देशकालातिक्रमे स्थलपालाद्यसंनिधानात्तद्विज्ञापनकालात्पलायनशङ्कया (?) स्वयमेव गृहीत्वा तेभ्यः समर्पयेदिति व्याख्यातवान् । यदा [३०८] मूलोपस्थाने अशक्तः सन्दिव्यमङ्गीकरोति तदा दिव्येनैव विनिर्णेयः । यदा तु दिव्येन वा क्रयं न दर्शयति तदा स एव दण्डभाग्भवतीति विज्ञानयोगि-मेधातिथि-असहायदित्या (?) आहुः । चन्द्रिकाकार-अपरार्क-भारुच्यादयस्तु अस्वामिविक्रयविषये दिव्यावकाशो (-वतारो) नास्तीत्याहुः । निर्णयस्तु राजाज्ञया समन्यूनाधिकत्वेन धनं विभज्यैव निर्णय इति । 
        प्रमाणहीनवादे तु पुरुषापेक्षया नृपः ।
        समन्यूनाधिकत्वेन समं कुर्याद्विनिर्णयम् ॥ इति ।
पुरुषापेक्षया – नाष्टिकक्रेतृपुरुषयोः साधुत्वापेक्षया । असहाय-मेधातिथि-प्रभृतीनां तु समन्यूनाधिकत्वेन पुरुषापेक्षया साक्षिपुरुषापेक्षया निर्णयं कुर्यात् । स च प्रकारः साक्षिप्रकरणोक्तो वेदितव्यः । साक्ष्यादिमानुषाभावे दिव्यमवतरतीत्येवंपरमेतद्वचनमित्याहुः । अत्र चन्द्रिकारार-भारुचि-अपरार्कादीनां मतमसम्यक् । यत्तूक्तं हारीतेन,
        प्रकाशं च क्रयं कुर्यात्साधुभिर्ज्ञातिभिः स्वकैः ।
        न तत्रान्य क्रिया प्रोक्ता दैविकी न च मानुषी ॥
इति, तत्तु “लेख्यं यत्र न दिव्यते” इत्यादिवचनसमानार्थं ज्ञेयम् । तद्वचनार्थस्तु दिव्यनिरूपणप्रकरणे निरूपितः, अत एवावधार्यः ।




इति श्रीप्रतापरुद्रमहादेवमहाराजविरचिते स्मृतिसंग्रहे सरस्वतीविलासे
व्यवहारकाण्डे अस्वामिविक्रयाख्यस्य पदस्य विलासः


[३०९]


अथ विक्रीयासंप्रदानाख्यस्य पदस्य विधिरुच्यते


        विक्रीय मूल्यं पण्येन क्रेतुर्यन्न प्रदीयते ।
        विक्रीयासंप्रदानं तद्विवादपदमुच्यते ॥
पूर्वप्रकरणे अस्वामिविक्रीते स्वत्वानुत्पत्तेस्तत्परावर्तनीय्मित्युक्तम् । अत्र तु क्रयात्स्वत्वोत्पत्तावपि तस्य प्रतिबद्धत्वात्परावर्तनीयमिति संगतिः । न च भोग्याधिवत्सोपाधिकत्वे ‘पि न ऋणादानान्तःपातित्वमस्य । तत्र भोग्याधौ परिभाषामूलं स्वत्वस्यौपाधिकत्वम् । अत्र तु अनुशयमूलमित्यनयोर्भेदः । न च दत्ताप्रदानिके ‘न्तर्भावः, दानविक्रययोर्भेदात् । किं च तत्र दत्तस्यादत्तप्रायता अत्र तु न क्रीतस्याक्रीतप्रायता किं तु विक्रीतस्य पर्यावृत्तिरिति भेदः । अत एव वेतनानपाकर्मादौ नान्तर्भावः ।
        लोके ‘स्मिन्द्विविधं द्रव्यं स्थावरं जङ्गमं तथा ।
        क्रयविक्रयधर्मेषु सर्वं तत्पण्यमुच्यते ॥
        षड्विधस्तस्य विबुधैर्दानादानविधिः स्मृतः ।
        गणितं तुलितं मेयं क्रियया रूपतः क्रिया ॥
एतद्व्याख्यानमुद्देशस्थल एवोक्तम्, अत एवावधार्यम् ।
        विक्रीय पण्यं मूलेन (मूल्येन?) य क्रेतुर्न प्रयच्छति ।
        स्थावरस्य क्षयं दाप्यो जङ्गमस्य क्रियाफलम् ॥
क्षयम् – गतभोगादिकमित्यर्थः । स्थावरस्यापि वस्त्रादेः क्षयस्य दातुमशक्यत्वात्तदनुगुणद्रव्यं दाप्यः । जङ्गमस्य द्विपदां चतुष्पदां च तत्कर्मनिमित्तं मूल्यं दाप्यः । यथा क्रयकालगृहीतेन मूल्येन यावत्पण्यमर्पणकाले अर्घवशादधिकं लभ्यते । स च [३१०] विक्रेता सोदयं तत्पण्यं क्रेतारमेव प्रापयेत् । अत एव विष्णुः: “अर्घवशादधिकं चेत्क्रेतारं प्रत्यर्पणकाले प्रापयेत्” इति । यत्तु याज्ञवल्क्येनोक्तम् ।
        गृहीतमूल्यं यत्पण्यं क्रीतं नैव प्रयच्छति ।
        सोदयं तस्य दाप्यो ‘सौ दिग्लाभं वा दिगागते ॥ इति ।
तच्च क्रयकाले प्रत्यर्पणकाले साम्यविषयम्, अर्घस्य ह्रासवृद्धिग्रहणाभावात् । सोदयस्य दाप्य इति वृथा, न न्यायतः प्राप्तम् । अर्घसाम्ये तु पण्योपचयरूपोदयासंभवात् । अतश्च,
        निक्षेपं वृद्धिशेषं च क्रयविक्रयमेव च ।
        याच्यमानमदत्तं चेद्वर्धते पञ्चकं शतम् ॥ 
इति अकृतवृद्धिप्रकरणोक्तपरिमाणा वृद्धिः कल्प्यते । तत्सहितं पण्यं दाप्य इति । अत्र नारदः ।
        स्थायिनामेष नियमो दिग्लाभं दिग्विचारिणाम् ।
ग्रामपट्टणादौ स्थित्वैव ये पण्यविक्रयक्रयरूपादिव्यवहारान्कुर्वन्ति ते स्थायिनः । तदितरे सांयात्रिकादयो दिग्विचारिणः । स्थायिनामेष नियमः इति “स्थावरसंक्षयं दाप्यः” इत्यादि । दिग्विचारिणां तु यत्पण्यं यस्मिन्दिगन्तरे विक्रेतुं क्रीतं तत्पण्यं तस्मिन्दिगन्तरे विक्रीणानस्य यो लाभस्तेन सहितं देयमिति दिग्लाभशब्दार्थह् । कात्यायनस्तु ।
        क्रीत्वा प्राप्तं न गृह्णीयाद्यो न दद्याददूषितम् ।
        स मूल्याद्दशमं भागं दत्वा स्वद्रव्यमाप्नुयात् ॥
        अप्राप्ते ‘र्थे क्रियाकाले कृते नैव प्रदापयेत् ।
        एवं धर्मो दशाहं तु परतो ‘नुशयो न तु ॥ [३११]
दूषितम् – जलादिनेति शेषः । अर्थक्रियाकालो – दोह्यवाह्यादिपण्यस्य दोहनवाहनादिकालः तस्मिन्प्राप्ते सति अदाने वा अग्रहणे वा प्रकृतेनैव दशमं मूल्यभागं प्रदापयेत् । किं तु तमदत्वैव स्वद्रव्यमाप्नुयात् । एवमुक्तधर्मो दशाहात्प्रागर्थक्रियाकालादूर्ध्वं वेदितव्यः । दशाहात्परतस्तु अनुशयो न कर्तव्यः, अनुशयकालस्यातीतत्वात् ।
        क्रीत्वाप्यनुशयात्पण्यं त्यजेद्दोह्यादि यो नरः ।
        अदुष्टमेव काले तु स मूल्याद्दशमं वहेत् ॥
        निर्दोषं दर्शयित्वा तु यः स दोषं प्रयच्छति ।
        मूल्यं तद्द्विगुणं दाप्यो विनयं तावदेव च ॥
        उपहन्येत वा पण्यं दह्येतापह्रियेत वा ।
        विक्रेतुरेव सो ‘नर्थो विक्रीयासंप्रयच्छतः ॥
अत एवाह याज्ञवल्क्यः ।
        राजदैवोपघातेन पण्ये दोषमुपागते ।
        हानिश्च क्रेतुरेवासौ याचितस्याप्रयच्छतः ॥
याचितस्येति वदनयाचितस्य विक्रेतुरप्रयच्छतो न हानिरिति दर्शयति । अतश्च “स्थावरश्च क्षयं दाप्यः” इत्यादिवचनं याचितविषयमिति मन्तव्यम् । नारदस्तु विशेषमाह ।
        दीयमानं न गृह्णाति क्रीतं पण्यंच यः क्रयी ।
        स एवास्य भवेद्दोषो विक्रेतुर्यो ‘प्रयच्छतः ॥
अप्रयच्छतो विक्रेतुर्यो दोषः अस्य क्रेतुः स एवेत्यर्थः । अत्र विशेषमाह कात्यायनः ।
        दीयमानं न गृह्णाति क्रीतं पण्यं च यः क्रयी ।
[३१२]        विक्रीतं च तदन्यत्र विक्रेता नापराध्नुयात् ॥
अबुद्धिपूर्वकस्थले ‘पि परावर्तनीयो व्यवहार इत्याह स एव ।
        मत्तोन्मत्तेन विक्रीतं हीनमूल्यं भयेन वा ।
        अस्वतन्त्रेण मुग्धेन त्याज्यं तस्य पुनर्भवेत् ॥
तत्र नारदः ।
        दत्तमूल्यस्य पण्यस्य विधिरेष प्रकीर्तितः ।
        अदत्ते ‘न्यत्र समयान्न विक्रेतुरपि क्रमः ॥
        अदत्तमूल्ये पण्ये च वाङ्मात्रेण क्रये कृत ।
न परावर्तितव्यमित्येवमादिसमयाभावे सति प्रवृत्तौ निवृत्तौ वा न कश्चिद्दोष इति । अत्र याज्ञवल्क्यः ।
        सत्यंकारकृतं द्रव्यं द्विगुणं प्रतिदापयेत् ।
क्रयं सत्यं कर्तुं यद्विक्रेतृहस्ते कृतं तत्सत्यंकारकृतम् । क्रेतृदोषवशेन क्रयासिद्धौ त्वाह (स एव) व्यासः ।
        सत्यंकारं च यो दत्वा यथाकालं न दृश्यते ।
        पण्यभावेन दृष्टं तु दीयमानमगृह्णतः ॥
        लाभार्थो वणिजां सर्वः पण्ये तु (पण्येषु) क्रयविक्रयः ।
        स च लाभो ‘र्घमासाद्य महान्भवति वा न वा ॥
लाभपरिमाणमाह याज्ञवल्क्यः ।
        स्वदेशपण्ये तु वणिक्शतं गृह्णीत पञ्चकम् ।
        परदेशे तु दशकं यः सद्यः पण्यविक्रयी ॥
तेनायमर्थः संपन्नः – अन्येनापि क्रयमर्थसंपन्नः अन्येनापि क्रयसंभाषणे कृते ‘प्यदत्तमूल्ये ततो लाभे सत्यन्येनातिक्रयः कर्तव्यः । अत एव व्यासः ।
[३१३]        तस्माद्देशे च काले च वणिगर्धं प्रकल्पयेत् ।
        न जैह्म्येन पर्वर्तेत श्रेयानेवं वणिक्पथः ॥




इति श्रीप्रतापरुद्रमहादेवमहाराजविरचिते स्मृतिसंग्रहे सरस्वतीविलासे
व्यवहारकाण्डे विक्रीयासंप्रदानाख्यस्य पदस्य विलासः


[३१४]


अथ क्रीत्वानुशयाख्यस्य पदस्य विधिरुच्यते


        क्रीत्वा मूल्येन यत्पण्यं क्रेता न बहुमन्यते ।
        क्रीत्वानुशय इत्येतद्विवादपदमुच्यते ॥
पूर्वस्मिन्प्रकरणे विक्रीतस्य परावृत्तिः, अत्र तु क्रीतस्येति संगतिः । न चास्य पूर्वत्रान्तर्भावः, क्रीतविक्रीतगतत्वेन भिन्नविषयत्वात्परावृत्तेः । 
        ननु क्रयविक्रययोर्वीवधकलशतुल्यतया परस्परापेक्षत्वाद्वैवधिकं पण्यं युक्तमिति चेत्,
        सत्यम् । “दशाहो ‘नुशयः क्रयः” इत्यत्र क्रयशब्दः परिवृत्तिविनिमययोरुपलक्षकः । तत्राप्यनुशयस्य तुल्यत्वात् । यथाह भारद्वाजः ।
        संधिश्च परिवृत्तिश्च विभागश्च समा यदि ।
        आदशाहं निवर्तेत विषमे नववत्सरात् ॥ इति ।
परिवृत्तिशब्दो विनिमयस्याप्युपलक्षकः, “सजातीययोर्द्रव्ययोर्विनिमयः । विजातीययोस्तु परिवृत्तिः” इति विष्णुस्मरणात् । 
        न च परिवृत्तेः क्रय एवान्तर्भाव इति वाच्यम् । क्रये तु मूल्यं त्रिवर्षफलम्, परिवृत्तौ तु स्वतस्तुल्यमेव । यद्यपि रिक्थक्रयादिगौतमसूत्रे परिवृत्तिविनिमययोः परिगणनाभावात्स्वत्वहेतुता नास्तीति प्रतिभाति, तथापि तिलक्रयस्य निषिद्धत्वात्प्रतिग्रहस्यातिदुष्टत्वात्तिलान्दत्वा व्रीह्यादिग्रहणस्थले विनिमयपरिवृत्त्योरिव स्वत्वापादकत्वमिति लोकप्रसिद्धिः । यत्तु “आधिः प्रणश्येद्द्विगुण” इत्यादौ तिलविनिमयवद्धनद्वैगुण्यं स्वत्वापादकं न भवति । अपि तु क्रयान्तपर्यवसानात्स्वत्वापादकमित्युक्तम् । [३१५] तत्तु विनिमयस्य स्वत्वापादकत्वं नास्तीत्येवंपरं न भवति । किं तु तस्मिन्स्थले क्रयान्तपर्यवसानाद्वाचिकादानान्ततया वा स्वत्वापादकत्वम्, अन्यत्र तु तिलविनिमयादौ विनिमयपरिवृत्त्योरपि क्रयादीनामिव स्वत्वापादकत्वं लोकप्रसिद्धिर्(?) नापह्नोतुं शक्यमित्याह भारुचिः । वस्तुतस्तु – विनिमयपरिवृत्त्योः पारिभाषिक्योः परिभाषया तयोर्वाचीनकदानरूपेण स्वत्वहेतुत्वसिद्धिरस्त्येवेत्युक्तम्तत्रैव । पूर्वस्मिन्प्रकरणे विक्रीयासंप्रदानता अत्र तु परिवृत्त्यनुशय इत्प्रकरणभेदः । क्रीत्वानुशय इति समाख्या तु परिवृत्तिविनिमययोरप्लक्षणयेत्याह भारुचिः । अत्राह नारदः ।
        क्रेता पण्यं परीक्षेत प्राक्स्वयं गुणदोषतः । इति ।
क्रीत्वानुशयो मा भूदिति स्वयं क्रेत्रा प्रागेव क्रयात्पण्यं गुणाढ्यं दुष्टं वेति निर्णयार्थं परीक्षा कर्तव्येत्यर्थः । बृहस्पतिस्तु पण्यदोषगुणविदामन्येषामपि प्रदर्शयेदित्याह ।
        परीक्षेत स्वयं पण्यमन्येषां च प्रदर्शयेत् । इति ।
अत्र व्यासस्तु विशेषमाह ।
        चर्मकाष्ठेष्टकासूत्रधान्यस्य पनसस्य तु ।
        वसुकुप्यहिरण्यानां सद्य एव परीक्षणम् ॥
वसुशब्दो हेमवचनः । क्रयशब्दः (कुप्यशब्दः?) हेमरूप्यव्यतिरिक्तत्रपुसीसादिवचनः । हिरण्यशब्दो रजतवचनः “तस्माद्रजतं हिरण्यम्” इति श्रुतेः । अत्र बृहस्पतिः ।
        परीक्षितं बहुमतं गृहीत्वा न पुनस्त्यजेत् । इति ।
तथा च नारदः ।
        परीक्ष्याभिमतं क्रीतं विक्रेतुर्न पुनर्भवेत् । [३१६]
परीक्षायां कालनियममाह कात्यायनः ।
        त्र्यहं दोह्यं परीक्षेत पञ्चाहाद्वाह्यमेव तु ।
        मुक्तावज्रप्रवालानां सप्ताहं स्यात्परीक्षणम् ॥
        द्विपदामर्धमासं तु पुंसां तद्द्विगुणं स्त्रियाः ।
        दशाहं सर्वबीजानामेकाहं लोहवाससाम् ॥
        अतो वाक्पण्यदोषस्तु यदि संज्ञायते क्वचित् ।
        विक्रेतुः प्रतिदेयं तत्क्रेता मूल्यमवाप्नुयात् ॥
अत्र नारदः ।
        अविज्ञातं तु यत्क्रीतं दुष्टं पश्चाद्विभावितम् ।
        क्रीतं तत्स्वामिने देयं पण्यं काले ‘न्यथा त्विति ॥
पश्वादिपण्यद्रव्याणामिति ऊर्ध्वमुपचयो वा वृद्धिर्वा भविष्यतीति देशकालवशात्ज्ञात्वा क्रयादौ (प्रवर्तितव्य) प्रवृत्तमित्याह हारीतः ।
        क्षयं वृद्धिं च जानीयात्पण्यानामागतिं तथा । इति ।
अपशकुनतो ‘पि विक्रेता स्वक्रीतं दुष्क्रीतं मन्यते तदा क्रयः परावर्तते । यदा बहुदोषत्वं ज्ञात्वा हिरण्य्स्वल्पमूल्येन क्रीणाति न तत्र दुष्क्रीतं मन्यत इति न तत्र परावर्तते क्रयः । यदा क्रीत्वाप्यन्यत्र ततो ‘प्यधिकलाभे अपशकुनादिव्याजमुत्पादयति तदा व्यवहारो न परावर्त्यः । अपि तु दण्ड्यः । यथाह विष्णुः: “लाभाद्व्याजान्तरमुत्पादयति स दण्ड्यः” इति । अत एव कात्यायनः ।
        परिभुक्तं तु यद्वासः क्लिष्टरूपं मलीमसम् ।
[३१७]        सदोषमपि तत्क्रीतं व्क्रेतुर्न भवेत्पुनः ॥
अत एव स्वयं परीक्षकः परीक्ष्यैव गृह्णाति । पश्चाद्विसंवादे ‘पि न परावर्त्यो व्यवहारः । स्वस्यैव परीक्षकत्वेन स्वापराधात् । तत्राविक्रेयान्याह मनुः ।
        नान्यदन्येन संसृष्टं विरूपं विक्रयमर्हति ।
        न सावद्यं न च न्यूनं न दूरे न तिरोहितम् ॥
अत्र कात्यायनः ।
        साधारणं तु यत्क्रीतं नैको दद्यान्नराधमः ।
        नादद्यान्न च गृह्णीयाद्विक्रीयाच्च न चैव हि ॥
        क्रीत्वा मूल्येन यत्पण्यं दुष्क्रीतं मन्यते क्रयी ।
        विक्रेतुः प्रतिदेयं तत्तस्मिन्नेवाह्न्यवीक्षितम् ॥
        द्वितीये ‘ह्नि ददत्क्रेता मूल्यात्त्र्यंशांशमाहरेत् । 
        द्विगुणं तु तृतीये ‘ह्नि परतः क्रेतुरेव तत् ॥
एतद्द्रव्यानुशयोत्तरकालं द्रष्टव्यम् । अपरार्कस्तु – अयमेवैषामनुशयकाल इत्याह । वस्त्राणामुपभोगवशान्मूल्यत्वं(?) चाह विष्णुः: 
“सकृद्धौतस्य नाशे मूल्यादष्टमभागो हीयेत । द्विर्धौतस्य नाशे पादहानिः । त्रिर्धौतस्य नाशे तृतीयांशहानिः । चतुर्धौतस्य नाशे अर्धमूल्यं हीयते । पञ्चमे अर्थादष्टमभागहानिः । षष्टे त्विच्छातो न शास्त्रतः” । इति
अत्र विशेषमाह विष्णुः: “अनसां दोह्यानां बलीवर्दादिवाह्यानां सीमोल्लङ्घनेन परावृत्तिः” इति । अयमर्थः – समीपग्रामस्थानां दूरग्रामस्थानामपि ग्रामान्तरे क्रीतानां शकटगोमहिषादीनां तद्ग्रामसीमोल्लङ्घने [३१८] व्यवहारस्यापरावृत्तिः । सीमोल्लङ्घनात्प्रागेव शकटादिपरीक्षणं ततः परं नास्तीति । अत्र कात्यायनः ।
        द्रव्यस्वं पञ्चधा कृत्वा त्रिभागो मूल्यमुच्यते ।
        लाभश्चतुर्थो भागः स्यात्पञ्चमः सत्यमुच्यते ॥
एतत्कुङ्कुमवाणिज्यविषयम् । “चतुर्थो भागो लाभः । पञ्चमो भागः सत्यः कुङ्कुमादौ” इति विष्णुस्मरणात् । मूल्यनिर्णये प्रजापतिः ।
        संविभागे विनिमये क्षेत्रयोरुभयोरपि ।
        अनुस्मृतिकृता ताभ्यां कार्यसिद्धिर्भविष्यति ॥
        मणिगान्धर्ववीणानां नारीणां मूल्यकल्पना ।
        नृपाज्ञयापणस्थानां गोभूम्योरुभयेच्छया ॥
गान्धर्वाः – हयाः । गोशब्दो महिष्यादीनामुपलक्षकः । राजाज्ञयेति नियमव्यावर्त्यमाह ।
        न सामन्तैर्न तद्ग्रामैस्तस्य मूल्यं नियम्यते ।
किं तु राज्ञैवेति शेषः । न तद्ग्रामीणैरिति – तेषां ते पान्यादीनाम् । ग्रामो ग्रामस्थपुरुषाः । विवादस्वरूपमाह वृद्धयाज्ञवल्क्यः ।
        इदमस्येति यत्क्रेता विक्रेत्रा सह संवदेत् ।
एतदेव विक्रीतस्य क्षेत्रस्य मूल्यमिति । अत्र विशेषमाह बृहस्पतिः ।
        यः कश्चिद्वञ्चकस्तेषां विज्ञातः क्रयविक्रये ।
        शपथैः स विशोध्यः स्यात्सर्ववादेष्वयं विधिः ॥ इति ।
यथा क्रयस्य स्वत्वापादकत्वं लोकप्रसिद्धं तद्वद्विनिमयपरिवृत्त्योरप्यस्तीत्याह विष्णुः: “परिवृत्तिविनिमयौ क्रयवत्” इति क्रयेण तुल्यं वर्तते क्रयवत् । यथा कयः स्वत्वापादकः [३१९] तथा परिवृत्तिविनिमयाविति वतेरर्थः । अयमर्थः – “स्वामी रिक्थक्रयसंविभाग-” इत्यादि गौतमसूत्रम्नियमार्थमिति विनिमयपरिवृत्त्योः क्रयान्ततया वाचनिकदानान्ततया वा स्वत्वापादकत्वमिति विष्णुस्मृतेस्तात्पर्यं वर्णयन्ति भारुचि-असहायप्रभृतयः । विज्ञानयोगि-वरदराजप्रभृतयस्तु “सप्त वित्तागमा धर्म्याः” (च्फ़्। प्। ७२) इति सप्तसंख्याया अयोगव्यवच्छेदपरत्वाद्विनिमयपरिवृत्त्योरपि पृथक्स्वत्वापादकत्वमिति विष्णुस्मृतेरर्थ इत्याहुः । गौतमसूत्रं तु पुरस्ताद्व्याख्यास्यते । परिवृत्तिविनिमययोः स्वरूपमाह स एव: “विजातीययोर्द्रव्ययोरेकं गृहीत्वा एकस्य प्रदानं परिवृत्तिः । सजातीययोर्द्रव्ययोर्विनिमयः” इति । 
        ननु तिलान्दत्वा तिलग्रहणमेव विनिमयः । स च न संगच्छते, प्रयोजनाभादिति चेत्,
        नैवम्, तिलान्दत्वा कालव्यवधानेन तिलग्रहणं विनिमय इति । यद्वा – तिलानां बीजत्वार्हाणां बीजत्वेन संपादनार्थं तैलजननसमर्थैस्तिलैः सह विनिमय इति न काचित्क्षतिः । यद्यपि सुवर्णादिकं मूल्यं दत्वा क्षेत्रगृहादि पण्यं गृह्यते, तथापि सा न परिवृत्तिः । मूल्यात्सकाशात्फलाधिक्यात् “त्रिवर्षमूलफलकं क्रेयम्” इति विष्णुस्मरणात् । यावता मूल्येन क्रेयं क्षेत्रं तन्मूल्यं वर्षत्रयादर्वागेव यात्चेत्क्रेयमिति परिवर्तनाद्विजातीयाधिक्ये मूल्याधिक्ये मूल्यसमय(?) एव भवति । विनिमयस्तु तथैवेति तेषां परस्परभेदः । अत्र विशेषमाह भारद्वाजः ।
        सांधिश्च परिवृत्तिश्च विभागश्च समा (यदि) अपि ।
        आ दशाहान्निवर्तन्ते विषमे नववत्सरात् ॥ [३२०]
सुमन्तुरपि ।
        संधिश्च परिवृत्तिश्च विभागश्च समा यदि ।
        आ दशाहान्निवर्त्याः स्युर्वैषम्ये नववत्सरात् ॥ इति ।
साम्यपक्षे सामान्यतः प्राप्तदशाहान्निवृत्तिः । वैषम्ये सति नववर्षादूर्ध्वं निवृत्तिर्नास्तीत्येवमर्थमुक्ता । न च क्रयस्यैव दशाहानुशयो न परिवृत्त्यादेरिति वाच्यम्, “दशाहो ‘नुशयः क्रयः” इति क्रयशब्दस्य तुल्यानामर्थक्रियाणामुपलक्षकत्वात् । यत्तु वृद्धकात्यायनेनोक्तम्,
        संधिश्च परिवृत्तिश्च विषमा वा त्रिभोगतः ।
        आज्ञयापि क्रयश्चापि दशाब्दं विनिवर्तयेत् ॥
त्रिभोगतः – त्रिपुरुषतः । स च वर्षमध्ये यद्यासीत्तदत्यन्तवैषम्यविषयम् । आज्ञाक्रयसमानयोगक्षेमत्वोक्तेः क्वचित्परिवृत्तिरपि परिवर्तनीयेत्याह विष्णुः: “अब्दान्मण्यादिविनिमयः परावर्तते । तथैवार्धाधिकेन मिश्रिता परिवर्तना” । अर्धाधिकद्रव्येणेति शेषः । रत्नहीरादिमिश्रितद्रव्यं दत्वा यत्किंचिद्धान्यादिकं हयादिकं वा गृह्णाति सा परिवर्तना । तथा च सुमन्तुः ।
        क्रय एवं भवेन्न्यूने विपरीतौ समावुभौ ।
अयमर्थः – “अर्धान्न्यूने समे वा क्रयः परावर्तते । अर्धाधिके क्रयासिद्धिः” इति स्मृतेः, परिवृत्तिविनिमयौ तु विपरीतौ – विषमौ परावर्तेते । न समौ, साम्ये परावृत्त्ययोगात् । आ दशाहान्निवर्तन्त इति सर्वसमानत्वेनौत्सर्गिकत्वात् । दशाहस्यानुशयकालत्वात् । तद्वद्धीनक्रयः परिवृत्तिश्च परावर्त्येते । [३२१] यथाह विष्णुः: “हीनक्रयपरिवृत्त्योर्व्यावर्तनम्” इति । हीनक्रयो नामाल्पद्रव्येनाधिकक्षेत्रादेः क्रयः । परिवृत्तिरप्यल्पद्रव्यस्याधिकद्रव्येण परिवृत्तिः । एतच्चाज्ञापरिवृत्तिविनिमयविषयं वेदितव्यम् । रुचिक्रये तु स्वरुच्या स्वत्वनिवृत्तिः परस्वतापत्तिश्च संकल्पमात्रादित्युक्तं प्राक् । अतश्च किंचिदपि द्रव्यं मूल्ये प्रविष्टे चेत्क्रेयं स्थावरं जङ्कमं च क्रेतुरेव न तु विक्रेतुः, किं त्ववशिष्टं द्रव्यं दातव्यं ग्रहीतव्यं च । यथोक्तं विष्णुना: “स्वल्पमपि द्रव्यं क्रेयं व्याप्नोति” इति । क्रेयम् – स्थावरजङ्गमात्मकम् । तथा च स एव: “स्थावरजङ्गमात्मकद्रव्यं क्रेयमुच्यते” इति । अत एवाह सुमन्तुः ।
        माषमात्रमपि द्रव्यं क्रेतुर्विक्रेतरि स्थितम् ।
        व्याप्नोति सकलां भूमिं कायमल्पं विषं यथा ॥
न चैतद्वचनं प्रतिबन्ध्कविषयम्, तत्प्रकरणे अपाठात् । भूमिविषयत्वात्प्रतिबन्धकक्रयविषययो न भवतीति भारुच्यादिभिर्व्याख्यातत्वात् । वरदराजो ‘प्येवमेवाह तेन स्वल्पद्रव्यप्रदाने ‘पि क्रयसिद्धिरस्त्येवेति वदन् । 
        नन्वर्थदत्तस्य चादत्तस्य चावक्रयत्वात्कथं स्वल्पद्रव्यप्रदाने क्रयसिद्धिः ।
        उच्यते । अवक्रयो ‘पि सिध्यत्येव, यदि संकल्पितकारे मूल्यं दीयते । अन्यथा न सिध्यतीत्यभिसंदायाह स एव ।
        अर्थदत्तमदत्तं क्रयमाहुरवक्रयम् ।
        अवक्रयो निवर्तेत यदि काले न दीयते ॥ इति ।
प्रतिबन्धक्रये विशेषमाह भारद्वाजः ।
        प्रतिबन्धं क्रये कृत्वा विक्रेत्रनुशयो यदि ।
[३२२]        क्षेत्रे स दाप्यस्तद्द्रव्यं द्विगुणं दममर्हति ॥
यदा क्रेतुरेव प्रतिबन्धं कृत्वानुशयस्तदाह विष्णुः: “अनुशयते क्रेता प्रतिबन्धो विक्रेतुरेव” इति । अयं प्रतिबन्धक्रयः स्थावरे नास्ति । यदाह स एव: “प्रतिबन्धक्रयो नास्ति स्थावरे” इति । तत्तु पूगाद्यारामस्थावरविषयमित्येके । अपरे तु फलितव्रीह्यादिक्षेत्रविषयमिति । अन्ये तु साधारणक्षेत्रविषयमित्याहुः । सर्वत्र स्थावरक्रये ज्ञातिसामन्ताद्यनुमत्या भाव्यम् । तथा च प्रजापतिः ।
        ज्ञातिसामन्तधनिकाननुज्ञाप्य समीपगान् ।
        क्रयविक्रयणे कुर्याच्छ्रावयित्वा तु साक्षिणः ॥
कात्यायनः ।
        ज्ञात्यादीनननुज्ञाप्य समीपस्थाननिन्दितान् (अतन्द्रितान्) ।
        क्रयविक्रयधर्मो ‘पि भूमेर्नास्तीति निर्णयः ॥
सुमन्तुस्तु विशेषमाह ।
        ज्ञात्यादीनननुज्ञाप्य समीपस्थानतन्द्रितान् (अनिन्दितान्) ।
        क्रयविक्रयकर्तारौ तत्समं दण्डमर्हति ॥
समीपस्थानित्येकग्रामवासिनां ग्रहणम् । बृहस्पतिः ।
        प्रष्टव्याह्संनिधिस्थाश्चेत्क्रेत्रा ज्ञात्यादयः स्मृताः ।
        अन्यथा चेत्कृतं कर्म ज्ञातीच्छां दर्शयेत्ततः ॥
“तत्कर्म ज्ञातीनेवानुसरतीत्यर्थः” इति भारुचिः । तत्र कालनियममाह स एव ।
        त्रिपक्षादथ वा मासत्रितयात्तदवाप्नुयात् । इति ।
ज्ञातिरिति शेषः । तत्र विशेषमाह (विष्णुः) कात्यायनः ।
        स्वग्रामे दशरात्रं स्यादन्यग्रामे त्रिपक्षकम् ।
[३२३]        राष्ट्रान्तरेषु षण्मासं भाषाभेदे तु वत्सरम् ॥
यथाह बृहस्पतिः ।
        ज्ञात्यादिप्रत्ययेनैव स्थावरक्रय इष्यते ।
        अन्यथा चेत्क्रयो यः स्यादन्यग्रामे त्रिपक्षकम् ॥
अत्र व्यासः ।
        भूमेर्दशाहो ‘नुशयः क्रेतुर्विक्रेतुरेव च ।
        तात्कालिकास्तु सामन्तास्तत्काला धनिकास्तथा ॥
        तात्कालिकाः सपिण्डाश्च वेदनीयाः क्रये मताः ।
तत्र सामन्तान्प्रत्याह सुमन्तुः ।
        अथोदीच्यः पश्चिमो ‘पि सर्वाभावे ‘पि (तु) दक्षिणः ।
        चतुःसामन्तसांनिध्ये प्राचीदिग्बलवत्तरा ॥
        उदीची च प्रतीची च सर्वाभावे तु दक्षिणा ।
बृहस्पतिः ।
        सोदराश्च सपिण्डाश्च सोदकाश्च सगोत्रिणः ।
        सामन्ता धनिका ग्राह्याः सप्तैते योनयो मताः ॥
योनयः – कारणानि । अत्र एतेषां ज्ञातिसामन्तधनिकानां आज्ञाक्रये उक्तलाभक्रये च प्रवेशेओ नास्ति । यथाह विष्णुः: “उक्तलाभे आज्ञायां न विरोधः” इति । ज्ञात्यादिकृत इति शेषः । आज्ञाक्रयोक्तलाभक्रययोः स्वरूपं सुमन्तुना दर्शितम् ।
        मूल्यस्य पादमर्धं वा मूलम् (मूल्यम्) आज्ञाक्रये स्थितम् (स्मृतम्) ।
        मूल्यं तदाप्तमखिलं दत्वा क्षेत्रं समाप्नुयात् ॥
        आ त्रिभोगात्ततः क्रेतुः परतो दृढतामियात् । [३२४]
अत्रापि विशेषमाह कात्यायनः ।
        पलायिते तु करदे करप्रतिभुवा सह ।
        करार्थं करदक्षेत्रं विक्रीणीयुः सभासदः ॥
भारद्वाजस्तु विशेषमाह ।
        आज्ञाधिस्तत्क्रयश्चैवे करे दण्डो विधीयते ।
        उभावन्यत्र न स्यातामिति धर्मविदो विदुः ॥ इति ।
अन्यत्र न स्यातामिति – आह्वाने ‘पि नागता इत्यर्थाः । अथोक्तलाभक्रयः ।
        किंचिच्च द्रव्यमादाय काले दास्यामि ते क्वचित् ।
        नो चेन्मूलमिदं त्यक्तं केदारस्येति यः क्रयः ॥
        स उक्तलाभ इत्युक्तं उकतकाले ‘प्यनर्पणात् ॥
अतश्च आज्ञाक्रयोक्तलाभक्रयोः औपाधिकस्वत्वात्ज्ञात्यादीनां तत्रानवकाश इत्यनुसंधेयम् । अनेन न्यायेन ज्ञायते क्रयान्तगोप्यादिप्रभृतिसंकरादिक्रयेषु सोपाधिकस्वत्वात् । ज्ञात्यादिकृतो निरोधो नास्त्येवेति मन्तव्यम् । केचित्तु संकरादिषु ज्ञात्यादिप्रत्ययेन भाव्यमित्याहुः ।
        पूर्वाह्णे ग्राममध्ये तु ज्ञातिसामन्तसंनिधौ ।
        हिरण्योदकदानेन षड्भिर्गच्छति मेदिनी ॥
एतद्धर्मषट्कमध्ये ज्ञातिसामन्तसंनिधिरावश्यकः । “ज्ञात्यादिप्रत्ययेनैव स्थावरक्रय इष्यते” इत्यादिवचनानुरोधात् (-नुसारात्) । पूर्वाह्णग्राममध्ययोस्तु न नियमः । हिरण्योदकदानेनेति तु नियमो धर्मः, भूक्रयस्य निषिद्धत्वात् । अतश्चैतद्धर्मषट्कं सति संभवे अङ्गीकर्तव्यमेव । असंभवे तु भूक्रये ज्ञातिसामन्त- [३२५] संनिधानात्मकधर्मत्रयमवश्यमङ्गीकर्तव्यमिति भारुचेरभिप्रायः । आधुनिकानां वरदराजप्रभृतीनामपि संमतमेतम् । विज्ञानयोगिनस्तु न संमतम् । यथाह विज्ञानयोगी: “पूर्वाह्ण इत्यनेन दानकाल उक्तः । ज्ञातीत्येतत्विभक्ताविभक्तत्वनिश्चयार्थमुक्तं पदम् । सामन्तपदं तु गृहक्षेत्रादीनां परस्परं संकीर्णत्वफलाभिप्रायम् । हिरण्योदकदानेनेत्यादि भूक्रयस्य निषिद्धात्वादिति सर्वमेतद्धर्मषट्कं न नियतं स्वत्वस्य लौकिकत्वात्” इति । तन्न सहन्ते भारुच्यादयः । स्वत्वस्य लौकिकत्वे ‘पि भूक्रयस्य निषिद्धत्वात्तद्दानाङ्गतया धर्मपञ्चकस्य नियतत्वमिति । एतदेव (सष्टीक्र्तं मतम्) सम्यङ्मतम् । 
        अथ क्षेत्रविषये अनुचितमूल्यमाह कात्यायनः ।
        समवेतैस्तु सामन्तैरभिज्ञैः पापभीरुभिः ।
        क्षेत्रारामगृहादीनां द्विपदां च चतुष्पदाम् ॥
        कल्पितं मूल्यमित्याहुः भागं कृत्वा तदष्टधा ।
        एकभागातिरिक्तं वा हीनं वानुचितं स्मृतम् ॥
तद्धीनमूल्यमनुचितमूल्यं वेत्यभिधीयत इत्यर्थः । हीनमूल्यं सर्वथा प्रत्यावर्तनीयमाह स एव ।
        समाः शतमतीते ‘पि सर्वं तद्विनिवर्तते ।
        क्रयविक्रयणे क्रय्यं यन्मूल्यं धर्मतो ‘र्हति ॥
        तत्तुर्ये पञ्चमे षष्ठे सप्तमे ‘ंशे ‘ष्टमे ‘पि वा ।
        हीनो (हीने) यदि विनिवृत्ते क्रयविकायणे सति ॥
        हीनमूल्यं तु तत्सर्वं कृतमप्यकृतं भवेत् ।
[३२६]        उक्तादल्पतरे हीने क्रये नैव प्रदुष्यति ॥
        तेनाप्यंशेन हीयेत मूल्यतः क्रयविक्रयेत् ।
        कृतमप्यकृतं प्राहुरन्ये धर्मविदो जनाः ॥
बृहस्पतिः ।
        मूल्यं दत्वाधिकं न्यूनं मूल्यस्यानुचितं स्मृतम् ।
        क्रयसिद्धेस् (-सिद्धिस्) तु नैव स्याद्वत्सराणां शतैरपि ॥
अत्र ज्ञात्यादिप्रवेशो ‘स्त्येव, रुचिक्रयत्वात् । अत्र बृहस्पतिर्विशेषमाह ।
        विक्रयेषु च सर्वेषु कूपवृक्षादि लेखयेत् ।
        जलमार्गादि यत्किंचिदन्यैश्चैव बृहस्पतिः ॥
        क्षेत्राद्युपेतं परिपक्वसस्यं वृक्षं फलं वाप्युपभोगयोग्यम् ।
        कूपं तटाकं गृहमुन्नतं च (क्रीते) क्रेत्रे च विक्रेतुरिदं वदन्ति ॥
एषु क्रयपत्रेषु आलिखितेषु विक्रेतुर्भवन्तीत्यर्थः । अत्र विशेषमाह कात्यायनः ।
        अर्धाधिके क्रयः सिद्ध्येदुक्तलाभो दशाधिकः (दशाब्दिकः) ।
        अपक्रयस् (अव-) त्रिभोगेन (-भागेन) सद्य एव रुचिक्रयः ॥
अत्र विनिमयपरिवृत्त्योः क्रयधर्मानतिदिशति हारीतः ।
        मत्तमूढानभिज्ञातभीतैर्विनिमयः क्रतः (कृतः?) ।
        यच्चानुचितमूल्यं स्यात्तत्सर्वं विनिवर्तते ॥ [३२७]
स्वल्पमूल्यात्क्रयसिद्धौ विशेषमाह कात्यायनः ।
        मूल्यात्स्वल्पप्रदाने ‘पि क्रयसिद्धिः कृता भवेत् ।
        चक्रवृद्ध्या प्रदातव्यं देयं तत्समयादृते ॥
एतावता कालेन दास्यामीति समयादृते याच्यमानमदत्तं चक्रवृद्ध्या वर्धते । समयकरणे तस्मिन्काले पूर्वदत्तशेअं देयम् । तस्मिन्नपि काले याच्यमानं न दत्तं चेच्चक्रवृद्ध्या वर्दत एवेति ध्येयम् ॥




इति श्रीप्रतापरुद्रमहादेवमहाराजविरचिते स्मृतिसंग्रहे सरस्वतीविलासे
व्यवहारकाण्डे क्रीत्वानुशयाख्यस्य पदस्य विलासः


[३२८]




अथ समयानपाकर्माख्यस्य पदस्य विधिरुच्यते


तत्र नारदः ।
        पाषण्डनैगमादीनां स्थितिः समय उच्यते ।
        समस्यानपाकर्म तद्विवादपदं स्मृतम् ॥
तथा च विष्णुः: “बहुभिः साधुभिर्महाजनरक्षणार्थं कृता संवित्समयः । अस्यान्यथा करणं समयानपाकर्म” इति । तथा च शङ्खलिखितौ: “यां विनोपद्रवो दुष्परिहरो धर्मकार्यं च दुःसाधं सा पारिभाषिकी धर्मक्रिया । तदनपाकरणं समयानपाकरणम्” इति । पूर्वस्मिन्प्रकरणे क्रीतानुशये परिवृत्त्यनुशये च क्रीतविषयः परिवृत्तिविषयश्चेति क्रम उक्तः । अत्र तु समस्यातिक्रम उच्यत इति संगतिः । अत्र समयानपाकरणशब्दे दर्शवल्लक्षणेत्युपोद्धातप्रकरणे निरूपितम् । अत्र तु तदुपयोगितया किंचिदाह याज्ञवल्क्यः ।
        राजा कृत्वा पुरे स्थानं ब्राह्मणान्न्यस्य तत्र तु ।
        त्रैविद्यं वृत्तिमद्ब्रूयात्स्वधर्मः परिपाल्यताम् ॥ इति ।
तदद्यमर्थः – राजा नृपतिः, स्वपुरे दुर्गादौ तद्देशे ‘वस्थानं गृहारामक्षेत्रादिकं च दत्वा सर्वमान्यग्रामान्दत्वेत्यर्थः । अत्र ब्राह्मणान्स्थापयित्वा तत्ब्राह्मणव्रातं वेदत्रयसंपन्नं वृत्तिमत्सर्वसंपत्समृद्धं कृत्वा स्वधर्मः वर्णाश्रमविहितः श्रुतिस्मृतिविहितो भवद्भिरनुष्ठीयतामिति तान्ब्रूयात् । एवमेवं नियुक्तैः यः कृतः समयः सो ‘नुल्लङ्घनीयो राज्ञेत्याह । [३२९] स एव ।
        निजधर्माविरोधेन यस्तु सामयिको भवेत् ।
        सो ‘पि यत्नेन संरक्ष्यो धर्मो राजकृतश्च यः ॥
तत्राह (अत्राह) मनुः ।
        यो ग्रामदेशसङ्घानां कृत्वा सत्येन संविदम् ।
        विसंवदेन्नरो लोभात्तं राष्ट्राद्विप्रवासयेत् ॥
        निगृह्य दापयेदेनं समयव्यभिचारिणम् ।
        चतुःसुवर्णं षण्णिष्कं शतमानं च राजतम् ॥
एतदनुबन्धाल्पत्वे वेदितव्यम् । अनुबन्धाद्यतिशये तु याज्ञवल्क्यः ।
        गणद्रव्यं हरेद्यस्तु संविदं लङ्घयेच्च यः ।
        सर्वस्वहरणं कृत्वा तं राष्ट्राद्विप्रवासयेत् ॥ इति ।
बृहस्पतिः ।
        यस्तु साधारणं हिंस्त्यात्क्षिपेत्त्रैविद्यमेव वा ।
        साक्षिक्रियां (संधिक्रियां) विहन्याच्च क्षिप्रं निर्वास्यते पुरात् ॥
        अरुन्तुदः सूचकश्च भेदकृत्साहसी तथा ।
        श्रेणीपूगनृपद्विट्चेत्क्षिप्रं निर्वास्यते ततः ॥
        कुलश्रेणीगणाध्यक्षाः पुरदुर्गनिवासिनः ।
        वाग्धिग्दमं परित्यागं प्रकुर्युः पापकारिणाम् ॥
        तैः कृतौ यौ स्वधर्मेण निग्रहानुग्रहौ नृणाम् ।
        तद्राज्ञाप्यनुमन्तव्यं निसृष्टार्था हि ते स्मृताः ॥
वाग्धिग्दममिति द्वन्द्वः । मुख्यानां विवादे विशेषमाह [३३०] सुमन्तुः ।
        मुख्यैः सह समूहानां संविवादो यदा भवेत् ।
        तदा विचारयेद्राजा स्वमार्गे स्थापयेच्च तान् ॥
अयमर्थः – यदा नैगमादीनामान्दोलिकारोहणं चामरादिवीजनादिकं संभावितं कर्मास्तीति समयस्तत्कर्मकारिभिरनुष्ठीयेत तदा राज्ञैव विवादः परिसमाप्यः । तथैव पाषण्डादीनां वैष्णवानामेवोत्सवादौ कुङ्कुमवसन्तो ‘स्ति शैवानां नेति विवादः । एतादृशो विवादो राज्ञैव परिसमाप्यः । अत एवाह याज्ञवल्क्यः ।
        श्रेणीनैगमपाषण्डिगणानामप्ययं विधिः ।
        भेदं चैषां नृपो रक्षेत्पूर्ववृत्तिं च पालयेत् ॥
तेषां स्वरूपमुपोद्घातप्रकरण एवोक्तम् । अत्र कात्यायनः ।
        एकपात्रे ‘त्र पङ्क्त्यां वा न भोक्ता येन यो भवेत् ।
        अकुर्वन्स (-वन्न) तथा दण्ड्यः तस्य दोषमदर्शयन् ॥
गणद्रव्यापहारे विशेषमाह बृहस्पतिः ।
        संभूयैकतमं कृत्वा गणद्रव्यं हरन्ति ये ।
        एतदष्टादशगुणं वणिजश्च पलायिनः ॥
दाप्या इति शेषः । राज्ञा दापिते विशेषमाह ।
        ततो लभेत यत्किंचित्सर्वेषामेव तत्समम् ।
        षाण्मासं मासिकं वापि विभक्तव्यं यथांशतः ॥
        देयं वा निःस्ववृद्धार्तस्त्रीबालातुररोगिषु ।
        सान्तानिकादिषु तथा धर्म एष सनातनः ॥ इति ।
तत्र कात्यायनः ।
        यत्तैः प्राप्तं रक्षितं वा गणार्थे वा ऋणं कृतम् ।
[३३१]        राजप्रसादलब्धं च सर्वेषामेव तत्समम् ॥
महीपतिग्रहणममात्यादीनामुपलक्षणार्थम् । समूहाकारेण नगरादिकं प्रविश्य तदाकारविच्छेदे सति प्रातिस्विकलब्धमप्यविभक्तार्जितधनवत्साधारणमित्यर्थः । अत्र विशेषमाह कात्यायनः ।
        गणमुद्दिश्य यत्किंचित्क्रत्वृणं भक्षितं (च यदा) भवेत् ।
        आत्मार्थं विनियुक्तं वा देयं तैरेव तद्भवेत् ॥
अन्यथा गणेनैव देयमित्यर्थः । श्रेण्यादीनधिकृत्याह याज्ञवल्क्यः ।
        समूहकार्य आयातान्कृतकार्यान्विसर्जयेत् ।
        सदानमानसत्कारैः पूजयित्वा महीपतिः ॥




इति श्रीप्रतापरुद्रदेवमहाराजविरचिते स्मृतिसंग्रहे सरस्वतीविलासे
व्यवहारकाण्डे समयानपाकर्माख्यस्य पदस्य विलासः
[३३२]




अथ क्षेत्रजविवादाख्यस्य पदस्य विधिरुच्यते


पूर्वस्मिन्प्रकरणे नैगमादिविषयतया संविद्व्यतिक्रमः । अत्र तु सीमाविषयः संविद्व्यतिक्रम इति यद्यप्यैकाधिकरण्यमेव युक्तम्, तथापि स्त्रीपुंसाख्यविवादपदोपयोगितया गृहक्षेत्रादिनिर्णयोपयोगितया च पृथगधिकरणता । अत्र नारदः ।
        प्रकाशैरप्रकाशैश्च लिङ्गैः सीमां नयेन्नृपः ।
        अर्थिप्रत्यर्थिनोर्यत्र साक्ष्यादिप्रत्ययैर्नयेत् ॥
पकाशैर्न्यगोधाश्वत्थकिंशुकादिवृक्षलतातृणगुल्मसेतुवल्मीककुल्यादिभिर्लिङ्गैः अप्रकाशैः करीषास्थ्यङ्गारशर्करादिभिः भूमौ गूढं निक्षिप्तैर्लिङ्गैः । अत एव मनुः ।
        एतैर्लिङ्गैर्नयेत्सीमां राजा विवदमानयोः ।
एतैः – पूर्वोक्तैः गूढागूढैर्लिङ्गैः । तथा च बृहस्पतिः ।
        निवेशकाले (निदेश-) कर्तव्यः सीमाबन्धविनिर्णयः ।
        प्रकाशोपंशुचिह्नैश्च लक्षितः संशयापहः ॥
निवेशकालो – ग्रामादिनिर्माणकालः । सीमानियामको विनियुक्तश्च यो निश्चायकः । यद्वा चिह्नैर्विनिश्चयः कर्तव्यः । यथा उत्तरोत्तरं कालहो (कलहो?) मा भूदिति । उपांशुचिह्नानि – गुप्तलिङ्गानि । प्रकाशलिङ्गानि गुप्तलिङ्गानि स्मृत्यन्तरे दर्शितानि । तथा च स्मृतिः ।
        वापीकूपतटाकानि चैत्यारामसुरालयाः ।
        स्थलनिम्ननदीस्रोतः शरगुल्मलतादयः ॥
[३३३]        प्रकाशचिह्नान्येतानि सीमायां कारयेत्सदा ।
        करीषास्थितुषाङ्गारशर्करास्थिकपालिकाः ॥
        सिकतेष्टकगोवालकार्पासास्थीनि भस्म च ॥
        एतानि कुम्भे निक्षिप्ये सीमान्तेषु निखानयेत् । इति ।
कुम्भ इत्येकवचनमविवक्षितम्, कुम्भेष्वित्यर्थः । आदिशब्देन वेणुवल्मीकवर्त्व-पुरातनसेत्वादीनां ग्रहणम् । कार्पासास्थितुषाङ्गारकार्पासबीजानि । एतेषां प्रयोजनमाह मनुः ।
        उपचिह्नानि चान्यानि सीमालिङ्गानि कारयेत् ।
        सीमाज्ञाने नृणां वीक्ष्य लोके नित्यं विपर्ययम् ॥
विपर्ययज्ञानं निवर्तयेदित्यर्थः । (प्रात्स्यनैधनित्यादीनां)? सीमानैरास्यनित्यानां स्वरूपं लक्षणं च शास्त्रादेवोक्तम् । तथा च बृहस्पतिः ।
        ततः पौगण्डबालानां प्रयत्नेन प्रदर्शयेत् ।
        वार्धकेन शिशूनां ते दर्शयेयुस्तथैव च ॥
ते – पौगण्दबालाः स्ववार्धिके शिशूनां दर्शयेयुरित्यर्थ्ः ।
        एवं परम्पराज्ञाने सीमाभ्रान्तिर्न जायते । इति ।
लिङ्गान्यवलम्ब्य (?) निर्णयाशक्तौ मनुः ।
        यदि संशय एव स्यात्लिङ्गानामपि दर्शने ।
        साक्षिप्रत्यय एव स्यात्सीमावादविनिश्चये ॥
अत्र साक्षिणो विशिनष्टि बृहस्पतिः ।
        आगमं च प्रमाणं च भोगकालं च नाम च ।
        भूभागलक्षणं चैव ये विदुस्ते ‘त्र साक्षिणः ॥
आगमः स्वत्वापादकः क्रयादि । प्रमाणम् – दण्डादिना एतावान् [३३४] भूभाग इत्परिकल्पितं प्रमाणम् । साक्ष्यभावे ‘पि स एवाह ।
        साक्ष्यभावे ‘पि चत्वारो ग्रामाः सीमान्तवासिनः ।
        सीमाविनिर्णयं कुर्युः प्रयता राजसंनिधौ ॥
यदि सीमान्तग्रामा दुष्टाः तदा तत्प्रान्तग्रामैः निर्णयः कार्यः । यदि ते ‘पि दुष्टाः ते सर्वे त्याज्याः अन्ये ग्राह्या इत्याह स एव ।
        त्यक्त्वा दुष्टांस्तु सामन्तानन्यान्मौल्यादिभिः सह ।
        संमिश्य (?) कारयेत्सीमामेवं धर्मविदो विदुः ॥ इति । 
अन्यशब्दार्थमाह नारदः ।
        नगरग्रामगणिनो ये च वृद्धोद्यता नराः ।
अत्र मौलानां स्वरूपमाह कात्यायनः ।
        ये तत्र पूर्वसामन्ताः पश्चाद्देशान्तरं गताः ।
        तन्मूलत्वात्ततो मौला ऋषिभिः संप्रकीर्तिताः ॥
        निष्पाद्यमानं यैर्दृष्टं तत्कार्यस्य गुणान्वितैः ।
        वृद्धा वा यदि वावृद्धास्ते वृद्धाः परिकीर्तिताः ॥
        उपश्रवणसंभोगकार्याख्यानोपचिह्निताः ।
        उद्धरन्ति ततो यस्मादुद्यतास्ते ततः स्मृताः ॥ इति ।
साक्षिप्रभृत्युद्धृतपर्यन्तानामभावे मनुः ।
        सामन्तानामभावे तु मौलानां सीमसाक्षिणाम् ।
        इमानप्यनुयुञ्जीत पुरुषान्वनगोचरान् ॥
इमाननुयुञ्जीतेत्यन्वयः । अन्यान्काष्ठतृणादिविविधवाहादीन् । [३३५] एतेषां साक्षिणां नियमपूर्वकमेव वक्तव्यमित्याह बृहस्पतिः ।
        शपतैः शापिताश्चैव ब्रूयुः सीमाविनिर्णयम् ।
        दर्शयेयुश्च लिङ्गानि तत्प्रमाणमिति स्थितम् ॥
        सत्येन शापयेद्विप्रं क्षत्रियं वाहनायुधैः ॥ इति ।
इत्यादिनोक्तव्यवस्थातिक्रमेणेत्यर्थः । यदा तु सीमालिङ्गसाक्षिणो लक्षणानि कथंचिदपि दर्शयितुं न शक्नुवन्ति केवलं सीमामेव वदन्ति तान्प्रत्याह मनुः ।
        शिरोभिः स्वैर्गृहीताग्निः स्रग्विणो (?) रक्तवाससः ।
        सुकृतैः शापिताः स्वैः स्वैः नयेयुस्तत् (ते?) समञ्जसम् ॥
यावन्तः सीमालिङ्गसाक्षिणः ते सर्वे रोहितकुसुमस्रग्विणः लोहितवसनाः कुकुलाग्निं शिरसि धारयन्तः सीमानुयायिनो विना चङ्क्रमणेन सीमान्तं प्रदर्शयन्तः तां सीमां समञ्जसम् –सम्यक्निर्णयेयुरित्यर्थः । सामन्तादीनां सीमोन्नयने लिङ्गप्रदर्शनाशक्तावयमेव विधिर्ज्ञातव्यः । तत्र विशेषमाह नारदः ।
        नैकः समुन्नयेत्सीमां नरः प्रत्ययवानपि ।
        गुरुत्वादस्य कार्यस्य किर्यैषा बहुभिः (बहुषु) स्थिता ॥
अत्रापवादमाह बृहस्पतिः ।
        ज्ञातृचिह्नैर्विना साधुरेको ‘प्युभयसंमतः ।
        रक्तमाल्याम्बरधरो मृदमादाय मूर्धनि ॥
        सत्यव्रतः सोपवासः सीमान्तं दर्शयेन्नरः ॥ इति ।
ज्ञातृचिह्नैः साक्ष्यादिवनगोचरान्तचिह्नैः । प्रकाशोपांशुलिङ्गैर्विना अभावे मृदमादायेति । अग्निविरहितः अपक्वः मृण्मयः कुकुलः । तस्मिन्गणाधिपं कृत्वा तत्र निक्षिप्य [३३६] आवाहनादिषोडशोपचारैः पूजां कृत्वा पश्चाद्दर्वाभिरेकोत्तरसंख्याभिः संपूज्य तद्गणेशयुक्तं शिरसि धृत्वा चङ्क्रममाण एव सीमां नयेदिति । बहूनां (?) सीमोन्नयने कुकुलाग्निधारिणं चङ्क्रमणं विना मन्दगमनमेकस्य तु तदभाव इति । अत्र प्रत्यर्थिना शिरःस्थानीयतया अनुयातव्यम् । अत्र कुद्दालादीनाकट्वादिकं (?) कार्यम् । अत्र मनुवचने चङ्ग्रमाणानन्तरमेव शुद्धिरिति प्रतिभाति । तन्न । तथाह कात्यायनः ।
        सीमा चङ्ग्रमणे कोशे पादस्पर्शे तथैव च ।
        त्रिपक्षपक्षसप्ताहं दैवराजकमिष्यते ॥ इति ।
यथासंख्यमिति शेषः ।
        ननु सीमोन्नयनवेलायां प्रत्यर्थ्यनुयाने दैववशात्स्खलितं पतनं च भवेत् । कुकूलभङ्गः अन्यैर्वा नाशः । आमुककुलस्य विनायकस्य वा भिन्नत्वमित्येवंप्रकारदृष्टापचारदर्शने सद्य एव जयव्यवस्था दृश्यते । तद्वत्तदभावे ‘पि सद्य एव प्रत्यर्थिनः पराजयव्यवस्थया भाव्यमिति तत्कथं दैवराजकोपयातपरिज्ञानार्थं त्रिपक्षादिप्रतीक्षणमिति चेत्,
        सत्यं क्षेत्रविवादस्य महत्वात् । जयव्यवस्था सद्यपि (?) । तदभावे ‘पि सद्य एव प्रत्यर्थिनः पराजयव्यवस्थापि प्रतीक्ष्यैव । त्रिपक्षप्रतीक्षणमेतावत्पर्यन्तं प्रतिघाते च मा भूदिति दृष्टप्रमाणेभ्यः तुलादिभ्यः कुकूलधारणं (नास्ती यत्रास्ते तत्र त्रिपक्षपरीक्ष्णमुक्तरीत्येति भारुचेरभिप्रायः) भिन्नत्वेन स्मृतमिति ध्येयम् । एतत्तु भारुचिमतम् । 
        विज्ञानयोगिप्रभृतयश्च कुकूलद्वयमनुलिखितवन्तो मृदमादाय मूर्धनीति वचनं मृत्पिण्डमानपरत्वेन व्याख्यातवन्तत्रिपक्षप्रतीक्षणम् [३३७] व्याकुर्वते । तन्मते सीमानिर्णयाय कुकूलधारणं नास्ति । यत्रास्ति (?) तत्र त्रिपक्षप्रतीक्षणमुक्तरीत्येति भारुचेरभिप्रायः । 
        यत्तूकं विष्णुना: “सीमाविवादे मरणान्तिका जयव्यवस्था” इति, तत्तु विषयानन्तरेण राज्ञा विषयान्तरस्थस्य राज्ञः सीमाविवादे युद्धसाध्यविषये केचन त्रैविद्यवृद्धाः विवदमानराजद्वयमनुमान्यतत्सीमापरिज्ञातारं कुकूलधारणादिनियमेन नयेयुः । यदा सत्यभङ्गः (तस्यभङ्गः) स तु हन्तव्यमिति तद्विषयः । 
        तत्प्रकारश्च अनेकस्मृतिसिद्धः संगृह्य किंचिदुच्यते — राज्ञोः सीमानिमित्ते विवदमानयोध्यस्थैरागत्य तत्सीमानिर्णयार्थं तत्परिज्ञातृपुरुषं यं कंचन समाहूय तमेकेन नयनेन साञ्जनमन्येन निरञ्जनमेकेन केशभागेन शिखावन्तमन्येन विस्रस्तकेशमेकेन पादेन सोपानत्कमन्येन निरुपानत्कं धृतकौपीनं बद्धमौनं कृत्वा आमकुकूलमध्ये जलं निक्षिप्य तन्मध्ये गणेशमर्चयित्वा तत्कुकूले दिक्पालाद्यावाहनं दिव्यमातृकोक्तं विधाय वरुणपूजां कृत्वा धरणीवराहमावाह्य “उद्धृतासी” इति मन्त्रेण पूजयित्वापश्चाल्लोकं नयेत् । पश्चाद्भागं न लोकितवानपश्चाल्लोकः । तस्मिन्नेकादशपदचङ्क्रमणैः सीमामुन्नयति सति कुकूलजलशोषो वा कुकूलभङ्गो वा यदि स्यात्तं तथैवानुयायिनः प्रत्यर्थिनो हन्युः । अत्र साद्यस्की(?) जयपराजयव्यवस्था । न चात्र त्रिपक्षप्रतीक्षणमिति । विवादकालमाह मनुः ।
        सीमां प्रति समुत्पन्ने विवादे ग्रामयोर्द्वयोः ।
        ज्येष्ठमासि नयेत्सीमां सुप्रकाशेषु सेतुषु ॥
[३३८] इति । क्षेत्रादिनिर्णये सामन्तैरन्योन्यसीमानिर्णयः कार्यः । ग्रामसामन्तादीनां क्षेत्रगृहसीमादिषु परिचितत्वात् । तथाह स एव ।
        ग्रामो ग्रामस्य सामन्तः क्षेत्रं क्षेत्रस्य कीर्तितः ।
        ग्रहं ग्रहस्य विद्विष्टं सामन्तान्परिभावयेत् ॥
तथा च बृहस्पतिः ।
        सर्वस्मिन्स्थावरे वादे विधिरेष प्रकीर्तितः । इति ।
अयमर्थः – एवमेव केदारारामोद्यानदेवालयतटाककूपप्रवर्षणोद्भूतजलप्रवाह-स्थानादिसीमाविवादे साक्षितः तत्सामन्तादितः निर्णेता राजा निर्णयेतिति । नद्यापहृतभूविषये नारदः ।
        एकत्र कूलपातं तु भूमेरन्यत्र संस्थितिः ।
        नदीतीरे प्रकुरुते तस्य तां न विचा(ल)रयेत् ॥
तस्य नदीवशात्लब्धभूमिकस्य तां नदीकृतभूमिसंस्थितिं पूर्वस्वामी न विचालयेदित्यर्थः । एतदेव स्पष्टीकृतं बृहस्पतिना ।
        अन्यग्रामात्समाहृत्य दत्तान्यस्य यदा मही ।
        महानद्याथ वा राज्ञा कथं तत्र विचारणा ॥
        नद्योत्सृष्टा राजदत्ता यस्य तस्यैव सा मही ।
        अन्यथा न भवेल्लाभो नराणां राजदैविकः ॥
        क्षयोदयौ जीवनं च दैवराजवशान्नृणाम् ।
        तस्मात्सर्वेषु कार्येषु तत्कृतं न विचालयेत् ॥
एतच्चालुप्तसस्यतीरविषयम् । लुप्तसस्यतीरविषये मनुः ।
        क्षेत्रं ससस्यमुल्लङ्घ्य भूमिश्छिन्ना यदा भवेत् ।
[३३९]        नदीस्रोतःप्रवाहेण पूर्वस्वामी लभेत ताम् ॥
लुप्तफलसस्यलाभादूर्ध्वं प्राचीनवचनाविषयत्वमेव । राजदत्तविषये विशेषमाह मनुः ।
        राज्ञा क्रोधेन लोभेन छलान्न्यायेन वा हृता ।
        प्रदत्तान्यस्य तुष्टेन न सा सिद्धिमवाप्नुयात् ॥
गृहादिविषये विशेषमाह बृहस्पतिः ।
        निवेशकालादारभ्य गृहवार्यापणादिकम् ।
        येन यावद्यथा भुक्तं तस्य तां न विचारयेत् (-चालयेत्) ॥
आदिशब्देन वातायनादीनां ग्रहणम् । तथा च कात्यायनः ।
        वातायनं प्रणाली च तथा निर्व्यूहवेदिका ।
        चतुःशालस्य धनिकाः प्राङ्निविष्टा न चालयेत् ।
        निवेशसमयादूर्ध्वं नैते योग्याः कदाचन ॥ इति ।
वह्निश्वभ्रादीनां विषये बृहस्पतिः ।
        विण्मूत्रोदकवप्रांश्च वह्निश्वभ्रनिवेशनम् ।
        अरत्निद्वयमुत्सृज्य परकुड्यां निवेशयेत् ॥
        यान्त्यायान्ति जना येन पशवश्चानिवारिताः ।
        तदुच्यते संसरणं न रोद्धव्यं तु केनचित् ॥
तथा च नारदः ।
        चतुष्पथसुरस्थानराजमार्गं न रोधयेत् ।
        परक्षेत्रस्य मध्ये तु सेतुर्न प्रतिषिध्यते ॥


        महागुणो ‘ल्पबाधश्चेद्वृद्धिरिष्टा क्षये सती ।
        न निषिद्धो ‘ल्पबाधश्च सेतुः कल्याणकारकः ॥ [३४०]
इति याज्ञवल्क्यस्मरणात् ।


        परभूमौ हरेत्कूपं स्वल्पक्षेत्रे बहूदकम् ।
        स्वामिनो यो निवेद्यैव क्षेत्रे सेतुं प्रकल्पयेत् ॥
        तत्स्वामिनो भोगलाभस्तदभावे महीपतेः ।
        पूर्वप्रवृत्तमुत्पन्नमपृष्ट्वा स्वामिनं तु यः ॥
        सेतुं प्रकल्पयेत्कश्चिन्न स तत्फलभाग्भवेत् ।
        मृते ‘पि स्वामिनि पुनस्तद्वंश्ये चापि मानवे ॥
        राजानमामन्त्र्य ततः कुर्यात्सेतुप्रवर्तनम् ॥
कात्यायनः ।
        अस्वाम्यनुमतेनैव संस्कारं कुरुते तु यः ।
        कूपोद्यानतटाकानां संस्कर्ता लभते न तु ॥
        अशक्तः प्रेतनष्टेषु क्षेत्रकेष्वनिवारितः ।
        क्षेत्रं चेद्विकृषेत्कश्चिदश्नुवीत स तत्फलम् ॥
अस्यापवादमाह स एव ।
        विकृष्यमाणे क्षेत्रे च क्षेत्रि(कः) पुनराव्रजेत् ।
        शीलोपचारं तत्सर्वं दत्वा क्षेत्रमवाप्नुयात् ॥
        तदष्टभागापचयाद्यावत्सप्त गताः समाः ।
        समाप्तेष्वष्टमे वर्षे भुक्तक्षेत्रं लभेत्सः ॥
        अशक्तितो न दद्याच्चेत्तदर्थं यः कृतो व्ययः ।
        तदष्टभागहीनं तु कर्षकः फलमाप्नुयात् ॥
        वर्षा ह्यष्टौ स भोक्ता स्यात्परतः स्वामिने तु तत् ।
नारदः ।
        संवत्सरेणार्धखिलं खिलं स्याद्वत्सरैस्त्रिभिः ।
        पञ्चवर्षो ‘वसानं तत्क्षेत्रं स्यादटवी समम् ॥
[३४१]        क्षेत्रं गृहीत्वा यः कश्चिन्न कुर्यान्न च कारयेत् ।
        स्वामिने स दमं दाप्यो राज्ञा दण्ड्यश्च तत्समम् ॥
याज्ञवल्क्यः ।
        फालाहतमपि क्षेत्रं यो न कुर्यान्न कारयेत् ।
        स प्रदाप्यः कृष्टफलं क्षेत्रमन्येन कारयेत् ॥
        चिरावसन्ने दशमं कृष्यमाणे दशाष्टमम् ।
        सुसंस्कृतेषु षष्टं स्यात्परिकल्प्यं यथास्थिति ॥




इति श्रीप्रतापरुद्रमहादेवमहाराजविरचिते स्मृतिसंग्रहे सरस्वतीविलासे
व्यवहारकाण्डे सीमाविवादाख्यस्य पदस्य विलासः


[३४२]


अथ स्त्रीपुंसयोगाख्यस्य पदस्य विधिरुच्यते


तत्र नारदः ।
        विवादादेर्विधिः स्त्रीणां यत्र पुंसा च कीर्त्यते ।
        स्त्रीपुंसयोगसंज्ञं तद्विवादपदमुच्यते ॥ इति ।
अत्र पूर्वप्रकरणे क्षेत्रजविवादः कथितः । क्षेत्रं द्विविधं स्थावरं जङ्गमं चेति । स्थावरक्षेत्रविषयविवादनिर्णयानन्तरं जङ्गमात्मकस्त्रीरूपक्षेत्रजविवादनिर्णय इत्संगतिः । तथा च मनुः ।
        अस्वतन्त्राः स्त्रियः कार्याः पुरुषैस्तैर्दिवानिशम् । इति ।
यद्यपि स्त्रीपुंसयोः परस्परमर्थिप्रत्यर्थित्यानृपसमक्षं व्यवहारो निषिद्धः, तथापि प्रत्यक्षेण कर्णपरम्परया विदिते तयोः परस्परातिचारे दण्डादिदानं निजधर्ममार्गेण राज्ञा कार्यम् । इतरथा दोष एव राज्ञः ।
        धर्म एकः पतिः स्त्रीणां पूर्वमेव तु कल्पितः ।
        बहिपत्नीकृतः पुंसो धर्मश्च बहुभिः कृतः ॥
        स्त्रीधर्मः पूर्वमेवायं निर्मितो मुनिभिः पुरा ।
        सहधर्मचरी भर्तुरेका चैकस्य चोच्यते ॥
        एको भर्ता हि नारीणां कौमार इति लौकिकः ।
        आपत्सु च नियोगेन सन्तानार्थे परः स्मृतः ॥
        गच्छेत या तृतीयं त (?) यास्यान्निष्कृतिरुच्यते ।
        चतुर्थे पतिता धर्मात्पञ्चमे वर्धकी भवेत् ॥
[३४३]        एवं गते धर्मपथे न वृणेद्बहुसंस्कृताम् ।
        अलोकाचरितादस्मात्कथं मुच्येद्धि संकरात् ॥
ईश्वर उवाच ।
        अनावृताः पुरा नार्यो मासाच्छुद्ध्यन्ति चार्तवे ।
        सकृदुक्तं तु या नैव नाधर्मस्ते भविष्यति ॥
इति महाभारतोक्तराजधर्ममध्ये अस्य स्त्रीपुन्धर्मजातस्योपदेशः कृतो मनु-नारदाभ्याम् । योगीश्वरेण तु विवाहप्रकरण एव सप्रपञ्चं प्रतिपादितमिति पुनरत्रोक्तम् । अत एवास्माभिरपि तन्मतानुसारिभिः न प्रपञ्च्यते विवादपदम् । अत्र यद्बहुवक्तव्यमति तदस्माभिरप्याचारकाण्डे विवाहप्रकरण एव प्रपञ्चितमिति ततेवावधार्यम् ।




इति श्रीप्रतापरुद्रमहादेवमहाराजविरचिते स्मृतिसंग्रहे सरस्वतीविलासे
व्यवहारकाण्डे स्त्रीपुंसयोगाख्यस्य पदस्य विलासः


[३४४]




अथ दायभागाख्यस्य पदस्य विधिरुच्यते


        पुरुषोत्तमभूमीन्द्रतनयेन महीभुजा ।
        प्रतापरुद्रदेवेन दायभागो निरूप्यते ॥
पूर्वप्रकरणे स्त्रीपुंसयोगाख्यो धर्मः प्रतिपदितः । अत्र तु स्त्रीपुंसावेवाधिकृत्य विभागः प्रवर्तत इति तयोरुपजीव्योपजीवकतया संगतिः । न च “जायापत्योर्न विभागो विद्यते” इति स्मृतेः स्त्रीपुंसयोर्विभाग एव नास्तीति वाच्यम् । स्त्रीपुंसयोर्विभागो वक्ष्यते । किं च क्वचित्पुंसां विभागः क्वचित्स्त्रीणां विभागः क्वचित्स्त्रीपुंसयोरिति न कदाचित्क्षतिरिति । दायो नाम पितापुत्रसमुदायद्रव्यम्,
        पितृद्रव्यं विभक्तव्यं दायमाहुर्मनीषिणः ।
इति स्मृतेः । विभक्तव्यम् – विभागार्हम् । बृहस्पतिरपि ।
        ददाति दीयते पित्रा पुत्रेभ्यः स्वस्य यद्धनम् ।
        तद्दायम् ॥॥॥॥॥॥॥॥॥॥॥। ॥ इति ।
पिता पुत्रेभ्यो यद्धनं ददातीति कर्त्रन्तपितृशब्दो ‘ध्याहर्तव्यः । एवं दायशब्दः कर्मन्येव व्युत्पन्न इति । अनेन पितापुत्रसमुदायविषयकं द्रव्यं दायमिति सामान्यलक्षणम् । संग्रहकारो ‘पि ।
        पितृद्वारागतं द्रव्यं मातृद्वारागतं च यत् ।
        कथितं दायशब्देन तद्विभागो ‘धुनोच्यते ॥ इति ।
भारुचि-अपरार्कादीनां लक्षणम् – विभागर्हं पितृद्रव्यं दायमिति । तदेव सम्यक्, धर्मविभागे द्रव्यविभागे ‘प्यनुगतेः ।
        न च वाच्यम्: धर्माणामग्निहोत्रवैश्वदेवादीनां पितृद्रव्यत्वाभावाद्विभक्तव्यं [३४५] पितृद्रव्यमिति लक्षणस्य तत्रानुगतिर्नास्तीति, “पैतृकधनं द्विविधम्, भोक्तव्यमनुष्ठातव्यं च” इति विष्णुवचनेन भोक्तव्यं क्षेत्रगवादिकमनुष्ठातव्यमग्निहोत्रादिकमिति अनुष्ठातव्यस्याग्निहोत्रादेः पैतृकत्वस्य प्रतिपादनात् । अत एव याज्ञवल्क्यः ।
        कर्म स्मार्तं विवाहाग्नौ कुर्वीत प्रत्यहं गृही ।
        दायकालाहृते वापि श्रौतं वैतानिकाग्निषु ॥
विवाहसंबन्धादूर्ध्वमप्ययमग्निर्वैवाहिको भवत्येवेत्याह कर्कः । दायकालाहृते वापीत्यनेन अग्निहोत्रादेर्विभाग उक्तः । तच्चाग्निहोत्रादिपैतृकमेवाङ्गीकर्तव्यम् । अन्यथा कर्म स्मार्तविवाहाग्नाविति व्याहन्येतेति । अत्राह कर्कः:
“अभ्रातृकस्य वैवाहिको भ्रातॄणां दायकालाहृत एवेति व्यवस्थेति । अतश्च दायकाले – दायविभागकाले दायत्वेनाहृते स्वीकृते” इति ।
भारुचिः”
“अजीवद्विभागे श्रोत्रियागाराज्ज्येष्ठेनानीतमग्निं भ्रातरो विभजेयुः । अत्र पैतृकत्वमग्नेरुपचरितम् । जीवद्विभागे पित्रानीतमग्निं विभजेयुः । पित्रानीतः पैतृक इति मुख्यं पैतृकत्वमग्नेः । अस्मिन्पक्षे तथाविधस्यैवाग्नेः पित्रा स्वभ्रातृभ्य आनीतत्वात्” इति ।
        अत्र केचिदाहुः: “दायकालाहृत इत्यस्य अग्निहोत्रस्वीकरणस्य कालान्तरमुक्तम्” इति । तन्न सहन्ते भारुचिप्रभृतयः, तथा सत्यसंस्कृत्यास्वीकारप्रसङ्गादिति । 
        केचित्तु – “ ‘दायाद्यकाल एतेषाम्’ इति स्मृतेः अग्न्याहरणस्य कालान्तरमुक्तम्” इति । अत्रेदं तत्त्वम् । वैवाहिको ‘ग्निर्लौकिको ‘लौकिकश्चेति मतद्वयम् । लौकिकत्वपक्षे प्राकरणिकस्य मन्त्राम्नानस्य [३४६] वैधदानसिद्ध्यर्थत्वात्कर्तृसंस्कारकत्वमेव । नाग्निसंस्कारकत्वमहारणमात्रस्य मथनमात्रस्य वा संस्कारकत्वं वक्तुमयुक्तम् “मथितेनाग्निना श्रोत्रियागारादाहृतेन वा स्फटिकोत्पन्नेन वा दवानलेन वा विवाहः कार्यः” इति कर्कभाष्ये आहृतत्वमधितत्वयोः (?) स्फटिकोत्पन्नत्वदावानलत्वाभ्यां तुल्ययोगक्षेमतया प्रतिपादनात् । न च स्फटिकोत्पन्नस्य स्फटिकोत्पत्तिरेव, दावानलस्य वा दावानलत्वमेव संस्कार इति वक्तुं युक्तम्, अतो लौकिक एव वैवाहिकाग्निरिति । अत एव आपस्तम्बेन “अग्निनाशे श्रोत्रियागारान्मथनाद्वाग्निमाहृत्य उपोष्यायाश्चेति प्रायश्चित्तं कृत्वा पूर्ववज्जुहुयात्” इत्युक्तम् । “अग्निनाशे ‘प्ययमेव विधिः” इति वृत्तिकारः । अत एव संसृष्टानां पृथगग्निहोत्रकरणं च निषिद्धमिति यद्वचनं जातं तदुपपन्नं भवति ।
        अयमर्थः – विभागकाले आहृतस्याग्नेः पुत्राणां परस्परविभागः । वैवाहिकाग्नेरलौकिकत्वपक्षे “भूर्भुवः सुवरोमित्यग्निं प्रतिष्ठापयेत्” इति विधेः श्रौतातिदेशेन अलौकिकत्वमग्नेः । अत एवाविभागदशायामपि पृथगग्निहोत्रकरणपृथग्वैश्वदेवादि-करणविधय उपपन्ना भवन्तीति । पक्षद्वयप्रतिपादको वाशब्द इत्याहुः । अत एव आश्वलायनेन “अग्निनाशे युगलोजान्तसंस्कारकलापं कृत्वा पुनर्जुहुयात्” इत्युक्तम् । “श्रौतं वैतानिकाग्निषु” इति पृथगुक्तिः सर्वथा वैतानिकाग्नीनां विभागो नास्तीति ज्ञापनार्था । 
        अत्राहुः – वैवाहिकाग्नेरलौकिकत्वपक्षे परस्परं पृथगनुष्ठानमेव विभागः । “लौकिकत्वपक्षे परस्परमग्निस्वीकरणमेव विभागः” इति [३४७] लक्ष्मीधरप्रभृत्रयः । एतच्च विभागसंदेहनिर्णये प्रपञ्च्यते । असहाय-विज्ञानयोगिप्रभृतीनां तु “यत्स्वामिसंबन्धादेव निमित्तादन्यस्य स्वं भवति तद्दायशब्देनोच्यते” इति, तन्न सहन्ते भारुचि-अपरार्कप्रभृत्रयः, “स्वत्वहेतूनां क्रयादीनां तल्लक्षणासंभवात् । न च वाच्यम् (?) एवकारेण क्रयादयो व्युदस्यन्ते, क्रेतरि दायादो दायं गृह्णातीति लौकिकप्रयोगाभावात्” इति । तर्हि स्त्रीणां दायानर्हत्वात्, “तस्मात्स्त्रियो निरिन्द्रिया अदायादीः” इति श्रुतेः । स्त्रीधनं दायशब्दवाच्यं न भवतीति तदुत्तरत्र स्फोर्यते (?) । “विभागो नाम द्रव्यधर्मयोरन्यतरस्य पृथक्करणम्” इत्याह भारुचिः । विज्ञानयोगी तु “विभागो नाम द्रव्यसमुदायविषयाणामनेकस्वाम्यानां तदेकदेशेषु व्यवस्थानम्” इत्याह । तन्न सहते भारुचिः – “धर्मविभागे तदभावात्” । धर्मविभागो नाम धर्ममात्रविभागः । पृथग्वैश्वदेवपञ्चमहायज्ञानुष्ठानं पैतृकादिकरणम् । तच्च केषांचिदत्यन्तनिःस्वानां द्रव्याभावाद्धर्मविभागः कर्तव्यः ‘विभागे धर्मवृद्धिः स्यात्’ इति गौतमस्मृतेः । धर्मवृद्धिकामानां धर्ममात्रविभागो वा कर्तव्यः । अत एव विष्णुः: “धर्ममात्रं वा विभजेत्” इति । अत्यन्तनिःस्वानामिति शेषः । अनेन ज्ञायते परिभाषां विना संकल्पमात्रेणापि विभागसिद्धिः यथा पुत्रिकाकरणं परिभाषां विना संकल्पमात्रात्सिध्यतीति । 
        द्रव्यवतां तु धनविभागानन्तरमेव धर्मविभागः: “विभक्ताः भ्रातरः कुर्युर्नाविभक्ताः कथंचन” इति । विभक्तकर्तव्यतया धर्मान्वैश्वदेवादिकानधिकृत्योक्तत्वात् । अतश्च निःस्वानामितरानुमत्या तदन्तरेणापि [३४८] धर्मानुष्ठानमेव धर्मविभागः । धनिकानां धनविभागः । एवं विभागस्य द्वैविध्यम् । अत एवोक्तं विष्णुना: “द्विविधो विभागः कर्ममूलो दायमुलश्च” इति । अत्र – दायशब्दस्य सामान्यवाचित्वे ‘पि विशेषपर्यवसानाद्द्रव्यवाचित्वम् । अत्र धर्मशब्देन तत्साधनभूतमग्निहोत्रादिकमुच्यते । धर्मविभागो मनु-याज्ञवल्क्यादिस्मृतिकाराणान्तत्स्मृतिव्याख्यातॄणामसहाय-मेधातिथि-विज्ञानयोगीश्वर-अपरार्काणां निबन्धॄणां चन्द्रिकाकारादीनां च संमत एव । तथा हि,
        वसेयुर्दश वर्षाणि पृथग्धर्माः पृथक्क्रियाः ।
        विभक्ता भ्रातरस्ते ‘पि विज्ञेयाः पैतृकाद्धनात् ॥
इति धर्मविभाग उक्तः । तत्र स्वयमेवेतरानुमतिं विना दशवर्षपर्यन्तं पृथग्धर्माचरणं विभागः । यथा,
        पितुर्द्रव्याविरोधेन यदन्यत्स्वयमार्जितम् ।
        मैत्रमौद्वाहिकं चैव दायादानान्न तद्भवेत् ॥
इति मैत्रादिव्यतिरेकेण यस्य किमपि नास्ति तस्य मैत्रादिग्रहणमेव विभागः । तद्वदत्रापीत्यनुसंधेयम् । अत एवोक्तं मनुना ।
        एवं (एष) स्त्रीपुंसयोरुक्तो धर्मो यो रतिसंज्ञितः ।
        आपद्यपत्यप्राप्तिश्च दायधर्मं निबोधत ॥ इति ।
अत्र भारुचिः: “दायधर्मशब्देन दायविभागो धर्मविभागो लक्ष्यते” इत्याह । दायविभागं धर्मविभागं मयोच्यमानं निबोधतेति वचनार्थः । यद्यपि दायशब्देन विभागार्हद्रव्यवाचिना धर्मस्याप्युपसंग्रहः, तथापि विस्पष्टार्थमुक्तं दायधर्ममिति । पैतृकाद्धनादिति ल्यब्लोपे पञ्चमी । पैतृकं धनम् [३४९] उपजीव्यापि दशवर्षपर्यन्तं पृथग्धर्माचरणं विभागहेतुरेवेति कैमुतिकन्यायप्रदर्शनार्थमिति केचित् । अपरे तु पैतृकं धनं विहायेति ल्यब्लोपमाहुः । अन्यथा “अनुपघ्नन्पितृधनम्” इत्यादिमन्वादिवचनविरोधादिति । एतदेव सम्यक् । यथाह निबन्धनकारः: “अयेमेव पक्षो ज्यायान्” इति । 
        यस्मिन्काले यया भङ्ग्या यैरेव क्रियते ‘पि च ।
        यादृशस्य यधा यस्य यथा शास्त्रं प्रदृश्यते ॥ इति ।
यादृशस्य दायस्य पैतृकमातृकादेर्यस्मिन्काले “मातुर्निवृत्ते रजसि” इत्यादिकं यथा – समविषमादिभङ्ग्या प्रकारेण यैः – पितृमातृभगिन्यादिभिर्विभागो वक्तव्य इति । एव (ं?) चतुर्थेतिकर्तव्यता कलापो यस्मिन्विवादपदे निरूप्यते तद्दायविभागो नाम्विवादपदम् । अत्र संग्रहकारो विशेषमाह ।
        पितृद्रव्यविभागः स्याज्जीवन्त्यामपि मातरि ।
        न स्वतन्त्रतया स्वाम्यं तस्मान्मातुः पतिं विना ॥
        मातृद्रव्यविभागे ‘पि तथा पितरि जीवति ।
        सत्स्वपत्येषु यस्मान्न स्त्रीधनस्य पतिः पतिः ॥ इति ।
एकः पतिशब्दः स्वामिवाचकः । अपरो भर्तृवाचकः । अनेन पितरि जीवति द्रव्यविभागो मातरि जीवन्त्यां तद्द्रव्यविभागः पुत्रादेः न कार्य इत्यर्थादुक्तं भवति । तथा च मनुः ।
        ऊर्ध्वं पितुश्च मातुश्च समेत्य भ्रातरः सह ।
        भजेरन्पैतृकं रिक्थमनीशास्ते हि जीवतोः ॥ इति ।
अनीशाः – अस्वतन्त्रा इत्यर्थः । तथा च हारीतः: “जीवति पितरि पुत्राणामर्थादानविसर्गाक्षेपेष्वस्वातन्त्र्यम्” इति । [३५०] अर्थादानम् – समक्षोपभोगः । विसर्गो – व्ययः । आक्षेपो – दासादिपरिजनस्यापराधे शिक्षार्थः । अस्वातन्त्र्यम् – पितुरनुज्ञामन्तरेण स्वेच्छया अर्थादानादावप्रवृत्तिः । धर्मस्वातन्त्र्यमप्येवं पृथगिष्टापूर्तादावप्रवृत्तिः । एवं च पित्रानुज्ञातेन पुत्रेण द्वकर्माग्निहोत्रादि कार्यम्, नाननुज्ञातेनेति चन्द्रिकाकारः । अग्निहोत्रादिक्रियास्वननुज्ञातस्यापि पुत्रस्याधिकारो ‘स्तीति अपरार्कः । आचाराद्व्यवस्था । व्यवस्थिताचारद्वयस्य पूर्वमेवोक्तत्वान्नोक्तम् । यत्तु देवलो ‘पि,
        पितर्युपरते पुत्रा विभजेरन्पितुर्धनम् ।
        अस्वाम्ये तु भवेत्तेषां निर्दोषे पितरि स्थितम् ॥
इति, अत्रास्वायमस्वातन्त्र्यमित्यर्थः, पुत्राणां जन्मना स्वातन्त्र्यस्य सिद्धत्वात् । तदुत्तरत्र प्रपञ्च्यते । निर्दोषग्रहणात्पितरि सदोषे स्थिते ‘पि सति पुत्राणां तत्स्वातन्त्र्यमिति दर्शयति । तेन पितरि स्थिते ‘प्यशक्तत्वादिदोषे सति अर्थादानविसर्गादौ ज्येष्ठस्य स्वातन्त्र्यम् । अनुजानां ज्येष्ठाधीनत्वमवगन्तव्यम् । अत एव शङ्खलिखितौ: “पितर्यशक्ते तु कुटुम्बस्य व्यवहारान्ज्येष्ठः कुर्यादनन्तरो वा कार्यज्ञस्तदनुमत्या” इति । तच्छब्देन ज्येष्ठ उच्यते, तदानीं तस्यैव स्वातन्त्र्यात् । कार्यज्ञपदेनापि तदनन्तरपदस्यानुजोपलक्षणपरत्वं सूच्यते । “अशक्तग्रहणं च दीनादेरप्युपलक्षणम्” इति चन्द्रिकाकारः । अनेनाशक्तग्रहणेन वार्धकादिना पितर्यस्वतन्त्रतामापन्ने तदनिच्छया तद्धनविभागः पुत्राणामिच्छयैव भवतीति ज्ञायते । तथा च नारदः ।
[३५१]        व्याधितः कुपितश्चैव विषयासक्तमानसः ।
        अन्यथा शास्त्रकारी च न विभागे पिता प्रभुः ॥ इति ।
अपि तु पुत्रा एव प्रभव इति शेषः । अत एवाह स एव ।
        पितैव वा स्वयं पुत्रान्विभजेद्वयसि स्थितः । इति ।
वयसि स्थितः – अप्रतिहतस्वातन्त्र्ययुक्तः । पितैव वेत्येवाकारवाशब्दाभ्यां व्याधितत्वादिदोषराहित्ये पितुरेव विभागकरणे ‘धिकारः । अन्यथा पुत्राणामित्यर्थः ।
        अत ऊर्ध्वं पितुः पुत्रा विभजेरन्समं धनम् ।
        मातुर्निवृत्ते रजसि प्रत्तासु भगनीषु(?) च ।
        निवृत्ते चापि रमणे पितर्युपरतस्पृहे ॥
रमणे – रमणविषये रन्तुमित्यर्थः । उपरतस्पृह इत्यनेन मातुर्निवृत्ते रजसीत्यनेन च पितुः पत्न्यन्तरस्वीकारेच्छायां विभागो नास्तीति गम्यते । अतश्च “ऊर्ध्वं पितुः” इत्यनेन एको विभागकालः । स चाजीवद्विभागः । “मातुर्निवृत्ते रजसि” इत्यनेन जीवद्विभागकालः । एवं विभागस्य कालद्वयमुक्तम् । पितुरिच्छायास्तु जीवद्विभागानतिरेकान्न पृथक्कालभेदः । 
        विभागफलमाहतुः शङ्खलिखितौ ।
        भ्रातॄणां जीवतोः पित्रोः सह भावो विधीयते ।
        तदूर्ध्वमपि तेषां च वृद्ध्यर्थं च सह त्रिभिः ॥
        कामं वसेयुरेकत्र संहता वृद्धिमापद्येतन् । इति ।
पृथक्पृथग्व्ययाभावादिति भावः । विभागे तु धर्मो वृद्धिमापद्यत इति । तथा च गौतमः: “विभागे धर्मवृद्धिः” [३५२] इति । सा कथमित्यपक्षिते नारदः ।
        भ्रातॄणामविभक्तानामेको धर्मः प्रवर्तते ।
        विभागे सति धर्मो ‘पि भवेत्तेषां पृथक्पृथक् ॥ इति ।
धर्मः – पितृदेवतार्चनादिजन्यः । तथा च बृहस्पतिः ।
        एकपाकेन वसतां पितृदेवद्विजार्चनम् ।
        एकं भवेद्विभक्तानां तदेव स्याद्गृहे गृहे ॥
अतश्चाविभक्तानामपि स्वसाध्याग्निहोत्रादिजन्यो धर्मः संपद्यत एव । किं तु विभागे सति धर्मवृद्धिर्गौतमादिमत(द्वय)त्वेनोक्तेयनुसंधेयम् । अत्र समविभागपक्षस्य सार्वत्रिकत्वेनाभिधानादस्मिन् (यस्मिन्) विषये यदि पिता स्वकीयेच्छया समविभागपक्षमङ्गीकुर्यात्तदा पत्न्यः पुत्रवत्यः समानांशभाजः कार्या इत्याह याज्ञवक्यः ।
        यदि कुर्यात्समानांशान्पत्न्यः कुर्यात्समांशकाः ।
यति वाधके ‘प्यात्मना सह समभागपक्षमिच्छया स्वपिता कुर्यात्तदा त्वात्मभागेन सह तत्समानभागं पत्नी प्रतिगृह्णीयादिति । अनेन “जयापत्योर्न विभागो विद्यते” इति आपस्तम्बवचनं यत्र सहत्वचोदना तत्रैवेति मन्तव्यमिति भारुचिराह । अत एवाह याज्ञवल्क्यः ।
        भ्रातॄणामथ दम्पत्योः पितुः पुत्रस्य चैव हि ।
        प्रातिभाव्यमृणं साक्ष्यमविभक्तेन तु स्मृतम् ॥ इति ।
अत्राह विज्ञानयोगी:
ननु दम्पत्योर्विभागात्प्राक्प्रातिभाव्यादिप्रतिषेधो न विद्यते, तयोर्विभागाभावेन विशेषणानर्थक्यात् । विभागाभावस्त्वापस्तम्बेन दर्शितः: “जायापत्योर्न [३५३] विभागो विद्यते” (आप्ध् २।१४।१६) इति । 
        सत्यम् । श्रौतस्मार्ताग्निसाध्येषु कर्मसु तत्फलेषु विभागाभावो न पुनः सर्वकर्मसु द्रव्येषु वा । तथा हि “जायापत्योर्न विभागो विद्यते” इत्युक्त्वा किमिति न विद्यत इत्यपेक्षायां, हेतुमुक्तवान् "पाणिग्रहणाद्धि सहत्वं कर्मसु तथा पुण्यफलेषु च" (आप्ध् २।१४।१७–१८) इति । अस्यार्थः – हि यस्मात्पाणिग्रहणादारभ्य कर्मसु सहत्वं श्रूयते “जायापती अग्नीनादधीयाताम्” इति । तस्मादाधाने सहाधिकाराद्, आधानसिद्धाग्निसाध्येषु कर्मसु सहाधिकारः । तथा “कर्म स्मार्तं विवाहाग्नौ” (य्ध् १।९७) इत्यादिस्मरणाद्विवाहसिद्धाग्निसाधेषु कर्मस्वपि सहाधिकार एव । अतश्चोभयविधाग्निनिरपेक्षेषु कर्मसु पूर्तेषु जायापत्योः पृथगेवाधिकारः संपद्यते । तथा पुण्यादीनां फलेषु स्वर्गादिषु जायापत्योः सहत्वं श्रूयते: “दिवि ज्योतिरजरमारभेताम्” इत्यादि । येषु पुण्यापुण्यकर्मसु सहाधिकारस्तेषां फलेषु सहत्वमिति बोध्यं, न पुनः पूर्तानां भर्त्रनुज्ञयानुष्ठितानां फलेष्वपि ।
        ननु द्रव्यस्वामित्वे ‘पि सहत्वमुक्तम्: “द्रव्यपरिग्रहेषु च, न हि भर्तुर्विप्रवासे नैमित्तिके दाने स्तेयमुपदिशन्ति” (आप्ध् २।१४।१९–२०) इति । 
        सत्यम् । द्रव्यस्वामित्वं पत्न्या दर्शितमनेन न पुनर्विभागाभावः । यस्माद् “द्रव्यपरिग्रहेषु च” इत्युक्त्वा तत्र कारणमुक्तम्: भर्तुर्विप्रवासे नैमित्तिके अवश्यकर्तव्ये अतिथिभोजनभिक्षाप्रदानादौ हि यस्मान्न स्तेयमुपदिशन्ति मन्वादयस्तस्माद्भार्याया अपि द्रव्यस्वामित्वमस्ति । अन्यथा स्तेयं स्यादेव (स्यातिति) । तस्माद्भार्याया अपि भर्तुरिच्छया भार्याया द्रव्यविभागो भवत्येव न स्वेच्छयेति ।


अपरार्कमतं तु:
स्त्रीणां दायविभागो नास्त्येव “तस्मात्स्त्रियो निरिन्द्रिया अदायादीः” इति श्रुतेः । अतश्च पत्युरिच्छानुसारेण पत्नीनामपि धनं दातव्यम् । समशब्दस्तु पत्युर् [३५४] भागान्न्यूनं न कार्यं सममंशमधिकांशं वा दातव्यम् । “यदि कुर्यात्” इति यदिशब्देन इच्छानुसारप्रतिपादनादैच्छिकत्वादंशदानस्येत्यवगन्तव्यमिति ।
अत्रेदं तत्तम् – भारुचिमते पत्नीनां बहुत्वसद्भावे तासामेव विभागः । विज्ञानयोगिप्रभृतीनां मते पत्न्येकनियतो विभागो नास्ति । किं तु पुत्रैः समविभागः पत्नीनाम् । अपरार्कादीनां तु मते पत्नीविभागः पुत्रसमविभागश्च नास्ति । किं तु पतीच्छया देयमिति । अत्र पक्षत्रये वर्णतो व्यवस्थामाहुर्भाष्यकाराः: “ब्राह्मणीनाम्पत्नीनां स्वपुत्रैः समविभागः । क्षत्रियाणां तु पत्नीविभागो नास्ति । न पुत्रसमविभागः, किं तु पतीच्छया यत्किंचिद्देयमिति । वैश्यशूद्रयोः पत्नीविभागः । एतद्व्यवस्थायामाचार एव मूलम्” इत्याहुः । 
        अत्र आहतुः शङ्खलिखितौ: “जीवति पितरि रिक्थविभागो ‘नुमतः प्रकाशं वा मिथो वा धर्मतः” इति । यो जीवद्विभागपक्षो ‘नुमतः स तावत्प्रकाशं बन्ध्वादिजनसमक्षं यथा भवति तथात्मिथो वा रहसि धर्मतः – धर्मप्रकारेण कार्य इत्यर्थः । तमेव प्रकारमाह कात्यायनः ।
        सकलं द्रव्यजातं यद्भागैर्गृह्णन्ति तत्समैः ।
        पितरौ भ्रातरश्चैव विभागो धर्म्य उच्यते ॥
धर्म्यो धर्मादनपेतः, “मनुः पुत्रेभ्यो दायं व्यभजत्” इत्यविशेषेण समविभागश्रुतेः । विषमविभागश्च शास्त्रदृष्टो ‘पि लोकविरोधाच्छ्रुत्यन्तरविरोधाच्च नानुष्ठेय इति समैर्भागैर्मध्यकद्रव्यं गृह्णन्तीति नियम्यते । अतश्चास्मिन्कलियुगे अननुष्ठेयत्वात्ज्येष्टाद्युद्धारपक्षा न प्रतिपादिताः । तथा हि,
        अस्वर्ग्यं लोकविद्विष्टं धर्ममप्याच्रेन्न तु । [३५५]
इति निषेधात्, यथा,
        महोक्षं वा महाजं वा श्रोत्रियायोपकल्पयेत् । 
इति विधाने ‘पि लोकविद्विष्टत्वान्नानुष्ठेयम्, यथा “मैत्रावरुणीं गां वश्**नूबन्ध्यामालभेत” इति गवाम्भविधाने ‘पि लोकविद्विष्टत्वादननुष्ठानम् । उक्तं च:
        यथा नियोगधर्मो ‘पि नानूबन्ध्यावधो ‘पि वा ।
        तथोद्धारविभागो ‘पि नैव संप्रति वर्तते ॥ इति ।
संप्रति – कलिगुये । 
        यथा आपस्तम्बो ‘पि “जीवन्पुत्रेभ्यो दायं विभजेत्समम्” समं इति वयमुक्त्वा “ज्येष्ठो दादाद इत्येके” इति कृत्स्नधनग्रहणं ज्येष्ठस्येत्येकीयममत्वेनोपन्यस्य, “देशविशेषे सुवर्णं कृष्णा गावः कृष्णं भौमं ज्येष्ठस्य रथः पितुः परिभाण्डं च गृहे ‘लङ्कारो भार्याया जातिधनं च” इति एकीयमतेनैवोद्धारविभागं दर्शयित्वा “तच्छास्त्रैर्विप्रतिषिद्धम्” इति निराकृतवान् ।
        अतश्च “ज्येष्ठं वा ज्येष्ठभागेन” इत्यत्र अपरार्कादिव्याख्यातृव्याख्यानस्खालित्यं नोद्घाटितम् । अत्र जीवद्विभागे ऐच्छिको विभागः । अत्राह नारदः ।
        द्वावंशौ प्रतिपद्येत विभजन्नात्मनः पिता । इति ।
एतच्चैकपुत्रविषयम् । तथाहतुः शङ्खलिखितौ: “स यद्येकपुत्रः स्याद्द्वौ भागावात्मनो गृह्णीयात्” इति । स इति प्रकृतः पिता परामृश्यते । “एकपुत्रः स्यात्” इति गतवयस्कः अत्क्रान्तपुत्रान्तरलाभकालः । एतच्च धनविभाग एव न धर्मविभागे, धर्मविभागे अंशद्वयस्य प्रयोजनाभावात् । यत्र पुत्रस्य पितृधने धनार्जनसमर्थतया स्वांशं ग्रहीतुं नेच्छा तत्र यावत्स्वीकरोति तावत्तस्मै दत्वा पित्रा पृथक्क्रिया कार्येत्याह याज्ञवल्क्यः ।
        शक्तस्यानीहमानस्य किंचिद्दत्वा पृथक्क्रिया । [३५६] इति ।
यदा पुनर्जीवति पितरि पुत्रकर्तृको विभागः क्रियते तदापि “सकलं द्रव्यजातम्” इत्यादिकात्यायनवचनोक्तसमविभागप्रकारेणैव कार्यः । पुत्रकर्तृके जीवद्विभागे प्रकारान्तरप्रतिपादकशास्त्रान्तराभावात्, “तथैवाजीवद्विभागे पैतृके विभज्यमाने दायाद्ये भ्रातॄणां समो विभागः” इति पैठीनसिस्मरणात्, “समानो मृते पितरि विभागः” इति हारीतवचनाच्च, मृते पितरि भ्रातृभिः क्रियमाणो रिक्थविभागः समविभागेनैव कार्य इत्याथः । दायाद्ये दायधन इत्यर्थः । भ्रातॄणामिति समस्वाम्यानां समवर्णानामेव । क्लीबादीनां समवर्णानां भागनिरासस्यासवर्णानां च तारतम्येन भागप्राप्तेश्च वक्ष्यमाणत्वात् । यथा पुत्रा रिक्थे समांशिनः तथा ऋणे ‘पि समांशिन इत्याह याज्ञवल्क्यः ।
        विभजेरन्सुताः पित्रोरूर्ध्वं रिक्थमृणं समम् । इति ।
अत्र ऋणं पैतृकं विवक्षितम्, अपैतृकस्य सहैवापाकरणीयत्वनियमात् । अत एवाह कात्यायनः ।
        भ्रात्रा पितृव्यमातृभ्यां कुटुम्बार्थमृणं कृतम् ।
        विभागकाले देयं तदृक्थिभिः सर्वमेव (तु) तत् ॥ इति ।
अत्र विशेषमाह कात्यायनः ।
        धर्मार्थं प्रीतिदत्तं च यदृणं स्वनियोजितम् ।
        तद्दृश्यमानं विभजेन्न दानं पैतृकाद्धनात् ॥ इति ।
यद्धर्मार्थं संकल्पितं यच्च पित्रा प्रीतेन दत्तं यच्च स्वेनैव पित्रा पुत्रैरपाकरणीयमिति नियोजितम् – तदेव त्रिविधमृणं दृश्यमानं ज्ञायमानं विभजेदेवेत्यर्थः । [३५७]


        ननु कथम्,
        यदि कुर्यात्समानंशान्पत्न्यः कार्याः समांशकाः ।
इत्यत्र स्त्रीणां दानानर्हत्वादंशशब्दो ‘न्यथा व्याकृतः । कथं तर्हि याज्ञवल्क्येनोक्तम्,
        पितुरूर्ध्वं विभजतां माताप्यंशं समं हरेत् ।
इति, कथं च व्यासेन,
        असुतास्तु पितुः पत्न्यः समानांशाः प्रकीर्तिताः ।
        पितामह्यश्च सर्वास्ताः मातृतुल्याः प्रकीर्तिताः ॥
इति, कथं च विष्णुना “मातरः पुत्रभानुसारेण (-रिण) भागहारिण्यः अनूढाश्च दुहितरः” इति । तर्हि स्त्रीणां दायानर्हत्वे मात्रादीनां दुहित्रन्तानामंशहारित्वोक्तिर्न युज्यते ।


        मैवम् । अत्र अंशशब्दो न दायभागवचनः । अपि तु द्रव्यसमुदायप्रतीक-मात्रवचनः । अतश्च नोक्तदोष इति केचित् । अत्र मात्रादिशब्दानां गुरुरूपस्त्रीविशेषपरत्वादजीवद्विभागे माताप्यंशं दायभागं हरेदित्यन्ये । मेधातिथिमतं तु वर्णव्यवस्थया पूर्वमेवोक्तम् । “अथ भ्रातॄणां दायविभागो याश्चानपत्याः स्त्रियः तासामा पुत्रलाभात्” इति वसिष्ठः (वध् १७।४०–४१) । अस्यार्थः – याः पितुः स्त्रियो अनपत्याः गर्भस्थापत्याः तासामा पुत्रलाभाता प्रसवात्सहवासेन स्थितानां भ्रातॄणां प्रसूतापत्यलिङ्गजानानन्तरं दायविभाग इति । 
        नन्वत्र भ्रातॄणामनपत्यस्त्रीणां च दायविभागो भवतीति ऋज्वर्थः किमिति परित्यज्यते ।
        उच्यते – अनपत्यस्त्रीणामा पुत्रलाभादिति विरुद्धार्थप्रतीतेः, स्त्रीणां दायानर्हाणां दायविभागासंभवाच्च परित्यज्यते । अत एव स्मृत्यन्तरम्:
[३५८]        जनन्यस्वधना पुत्रैः विभागे ‘ंशं समं हरेत् । इति ।
अस्वधना – प्रातिस्विकस्त्रीधनशून्या जननी पुत्रैरेव जीवद्विभागे क्रियमाणे पुत्रांशसममंशं हरेदित्यर्थः । अत्र जननीग्रहणं सपत्न्यादेरुपलक्षणार्थम् । मातर पुत्रभागानुसारिभागहारिण्य इति । अस्वधनेति विशेषेणोपादानात्स्वधने विद्यमाने तेनैव जीवनस्य स्वानुष्ठेयस्य च धनसाध्यस्य कर्मणः सिद्धिसंभवे नांशग्रहणमिति प्रतीयते । स्वधनमात्राज्जीवनधनसाध्यकर्मणोः सिद्ध्यसंभवे स्वधनानामपि न समभागहरणम् । किं तु यथोपयोगं न्यूनभागस्यैव हरणमिति गम्यते । तथा विभाजराशेरतिबहुत्वे निर्धनानामपि जनन्यादीनां च न समांशहरणम्, किं तु यथास्वोपयोगं समांशन्यूनस्यैवांशस्य हरणमित्यवगम्यते । अस्वधनेति विशेषणस्योपयोगवशादंशग्रहणं पत्न्याः न पुनर्भ्रातृवद्दायभागित्ववशादिति ज्ञापनार्थत्वात् । न तु सममिति विशेषणस्योपयोगात्, असमांशस्य हरणे ‘पि अवैयर्थ्यात् । अजीवद्विभागस्थले पतीच्छया पत्नीनामधिकांशस्यापि दातुमर्हत्वादित्युक्तं प्राक् । अस्मिन्नजीवद्विभागस्थले भ्रातॄणां इच्छानुसारेण मातुरंशो दातव्यः समो वा अधिको वा । यदीच्छा नास्ति अल्पविभाज्यराशेरधिकस्य प्राप्तस्य निव्र्त्त्यर्थत्वात्सममिति पदमित्यनुसंधेयम् । अतः एतत्सर्वमनुसंधायैव याज्ञवल्क्येन,
        यदि कुर्यात्समानंशान्पत्न्यः कार्याः समांशिकाः ।
इत्यभिधाय,
        न दत्तं स्त्रीधनं यासां भर्त्रा वा श्वशुरेण वा ।
इत्यभिहितम् । स्त्रीधनं दत्तं चेत्तासां पत्नीनां नांशहरत्वमिति वचनार्थः । अत एवोक्तं चन्द्रिकाकारेण: तेनात्र न मातुः स्वत्वव्यवरस्थापको(?) दायविभागः, किं तु यावदर्थमेवार्थहरणमिति [३५९] मन्तव्यमिति । विज्ञानयोगिना “भ्रातॄणमथ दम्पत्योः” इति वचनव्याख्याने तस्माद्भार्याया अपि द्रव्यस्वामित्वमस्ति अन्यथा स्तेयम्स्यादिति, तत्तु दायहरत्वप्रतिपादकं न भवति किं त्वतिथिभोजनभिक्षाप्रदानादिस्वाम्यमात्रमित्यनुसंधेयम् । अपरार्केण तु “यदि कुर्यात्समानंशान्” इत्यत्र अंशशब्दो विभाज्यद्रव्यैकदेशपरः । अतश्च पत्नीनामंशहरत्वं नास्तीति पत्युरिच्छया यत्किंचिद्देयमित्येवंपरमिति । अतो मतत्रये ‘पि न दायभाक्त्वं स्त्रीणामपि त्वंशहरत्वम् । तच्च स्त्रीधनसद्भावतारतम्यनिबन्धनं प्रागुक्तमनुसंधेयम् । भाष्यकारमते तु शूद्रपत्नीनां विभागो लोकाचार सिद्ध इति मन्तव्यम् ।
        यत्तु विष्णुनोक्तम् “अनूढाश्च दुहितरः पुत्रभागानुसारिभागहारिण्याः” इति, तत्त्वनूढेति विशेषणोपादानात्स्वविवाहार्थं पुत्रभागानुसारिभागग्रहणं यथाशक्ति, न पुनः मातॄणामिव जीवनार्थमंशहरत्वमिति गम्यते । अत एव देवलेनोक्तम्:
        कन्याभ्यश्च पितुर्द्रव्यं देयं वैवाहिकं (धनम्) वसु ।
वैवाहिकं वसु – विवाहप्रयोजनकं धनमित्यर्थः । अत एवाह याज्ञवल्क्यः ।
        भगिन्यश्च निजादंशाद्दत्वांशं तु तुरीयकम् । इति ।
अस्यार्थः – भगिन्यश्चासंस्कृताः संस्कर्तव्या भ्रातृभिः । किं कृत्वा । निजादंशाच्चतुर्थमंशं दत्वा । अनेन दुहितरः पितुरूर्ध्वमंशभागिन्य इति गम्यते । अत्र निजादंशादिति प्रत्येकं परिकल्पितादंशादुद्धृत्य चतुरांशो दातव्य इत्ययमर्थो न भवति । किं तु यज्जातीया कन्या तज्जातीयपुत्रभागात् [३६०] चतुर्थांशभागिनी सा कर्तव्या । एतदुक्तं भवति – यदि ब्राह्मणजातीया सा कन्या तदा ब्राह्मणी पुत्रस्य यावानंशो भवति तस्य चतुर्थांशः तस्या भवतीति । तद्यथा – यदि कस्यचिद्ब्राह्मणी पत्नी तत्र चैकः पुत्रः कन्या चैका तत्र तत्पित्र्यं सर्वमेव द्रव्यं द्विधा विभज्य तत्रैकं भागं चतुर्धा विभज्य तुरीयांशं कन्यायै दत्वा शेषं पुत्रो गृह्णीयातथ तु द्वौ पुत्रावेका कन्या; तथापि पितृधनं त्रेधा विभज्य तत्रैकं भागं चतुर्धा विभज्य तुरीयांशं कन्यायै दत्वा शेषं पुत्रौ विभज्य गृह्णीतः । अथ त्वेकः पुत्रः द्वे कन्ये तदा पितृधनं त्रेधा विभज्य एकं भागं चतुर्धा विभज्य द्वौ भागौ द्वाभ्यां कन्याभ्यां दत्वा शेषमंशं सर्वं पुत्रो गृह्णातीति । एवं समानजातीयेषु समविषमेषु भ्रातृभगिनीषु योजनीयम् । यदा तु ब्राह्मणीपुत्रः एकः क्षत्रिया कन्यैका तत्रापि पित्र्यं द्रव्यं सप्तधा विभज्य क्षत्रियापुत्रभागान्त्रीन्चतुर्धा विभज्य तुरीयांशं क्षत्रियाकन्यायै दत्वा शेषं सर्वं ब्राह्मणीपुत्रो गृह्णाति । यदा तु द्वौ ब्राह्मणीपुत्रौ क्षत्रिया कन्यैका तत्र पित्र्यं धनमेकादशधा विभज्य तेषु त्रीनंशान्क्षत्रियापुत्रभागान्चतुर्धा विभज्य चतुर्थांशं क्षत्रियाकन्यायै दत्वा शेषं सर्वं ब्राह्मणीपुत्रौ गृह्णीत । एवं जातिवैषम्ये भ्रातॄणां भगिनीनां च संख्यायाः साम्ये वैषम्ये च सर्वत्रोह्यम् ।


        ननु “दत्वांशं तु तुरीयकम्” इति तुरीयांशविवक्षया संस्कारमात्रोपयोगि द्रव्यं दत्वेति व्याख्यानं युक्तम्, वचनविरोधात्:
        स्वेभ्यो ‘ंशेभ्यस्तु कन्याभ्यः स्वं दद्युर्भ्रातरः पृथक् ।
        स्वात्स्वादंशाच्चतुर्भागं पतिताः स्युरदित्सवः ॥ इति । [३६१]
अस्यार्थः – ब्राह्मणादयो भ्रातरः ब्राह्मणीप्रभृतिभ्यो भगिनीभ्यः स्वजातिविहितेभ्यो ‘ंशेभ्यः “चतुरंशान्हरेद्विप्रः” इत्यादिवक्ष्यमाणेभ्यः स्वात्स्वादंशादात्मीयादात्मीयात्भागाच्चतुर्थम् – तुरीयं भागं दद्युः । न च स्वात्मीयभागादुद्धृत्य चतुर्थांशो देय इत्युच्यते, किं तु स्वजातिविहितादेकस्मादंशात्पृथक्पृथगेकैकस्यै कन्यायै चतुर्थांशो देय इति । जातिवैषम्ये संख्यावैषम्ये च विभागकॢप्तिरुक्तैव । “पतिताः स्युरदित्सवः” इति अदाने प्रत्यवायश्रवणात्, अवश्यदातव्यता प्रतीयते । अत्रापि चतुर्भागवचनमविवक्षितम्, संस्कारोपयोगिद्रव्यदानमेव विवक्षितमिति चेत्,


        न, स्मृतिद्वये ‘पि चतुर्थांशदानाविवक्षायां प्रमाणाभावात्, अदाते प्रत्यवायश्रवणाच्चेति । 


        यदपि कैश्चिदुक्तम् – अंशदानविवक्षायां बहुभ्रातृकाया बहधनत्वं बहुभगिनीकस्य निर्धनता प्राप्नोतीति,


        तदुक्तरीत्या परिहृतमेव । न ह्यत्रात्मीयाद्भागादुद्धृत्य चतुर्थांशस्य दानमुच्यते, येन तथा स्यात् । तस्मात्पितुरूर्ध्वं कन्याप्यंशभागिनी । पूर्वं तु यत्किंचित्पिता ददाति तदेव, विशेषवचनाभावादिति ।
        एतच्च सर्वमसहाय-मेधातिथि-विज्ञानयोगि-प्रदीपकारादीनां मतम् ।
        एतन्मतं भारुचि-अपरार्कप्रभृतयो न मन्यन्ते, पितुरूर्ध्वं जीवति वा पितरि कन्या नांशभागिनी । जीवति पितरि पित्रा स्वेच्छया पुत्रिकाणां यत्किंचिद्दातव्यम् । पितर्युपरते भ्रातृभिरप्यनूढानां संस्कारोपयोगि अप्रतिष्ठितानां प्रतिष्ठोपयोगि द्रव्यं दातव्यम् । न तु ताश्चतुर्थांशहरा इति । चतुर्थांशप्रतिपादकवचनानि तु संस्कारोपयोगिद्रव्यप्रतिपादनपराणि प्रतिष्ठोपयोगिद्रव्यप्रतिपादनपराणि । “अनूढानामप्रतिष्ठितानामेवांशो दातव्यः” इति विष्णुवचने [३६२] अनूढात्वाप्रतिष्ठितत्वविशेषण-विशेषितानामेव भगिनीनामंशदानं प्रतीयते । तच्च प्रतिष्ठोपयोगि विवाहोपयोगि वा प्रतीयते । “पतिताः स्युरदित्सवः” इत्यदाने प्रत्यवायः स्मरणं तु प्रतिष्ठोपयोगिद्रव्यदानेन प्रतिष्ठाया अकरणे संस्कारोपयोगिद्रव्यदानेन संस्काराकरणे प्रत्यवाय इत्यर्थकयवगन्तव्यम् (?) । जीवति पितरि दुहितॄणां यत्किंचिद्दानमेवमजीवति पितरि । दृष्टाथत्वे सिद्धे अदृष्टकल्पना अन्याय्या एतासां स्मृतीनां न्यायमूलत्वादिति भारुचि-अपरार्क-यज्ञपत्यादीनां मतम् । अत एव बृहद्विष्णुनोक्तम्: “अनूढानां च कन्यानां स्ववित्तानुसारेण संस्कारं कुर्यात्” इति । अत्र विशेषमाह शङ्खः: “विभज्यमाने दायाद्ये कन्यालंकारं वैवाहिकं स्त्रीधनं च कन्या लभेत” इति । कन्यालंकारम् – कन्यया स्वधृतमलंकारं स्त्रीधनम् – मातृधनम् । अत्र बोधायनः: “मातुरलंकारं दुहितरः सांप्रदायिकं लभेरन्नन्येद्वा” इति । सांप्रदायिकं मातृपरम्परायातम् । अन्यत्तदितरत्भ्रातृभिः स्वेच्छया दत्तं कुमार्यो लभेरन् । दुहितरः सांप्रदायिकं लभेरन्नित्यस्यापवादमाह याज्ञवल्क्यः ।
        मातुर्दुहितरः शेषमृणात्ताभ्य ऋते ‘न्वयः । इति ।
मातुर्धनं दुहितरो विभजेरन्यथाक्रममृणाच्छेषम् – तत्कृतर्णापाकरणावशिष्टम् । एतदुक्तं भवति – मातृकृतमृणं पुत्रैरेवापाकरणीयं न दुहितृभिः । ऋणावशिष्टं मातृधनं दुहितरो गृह्णीयुरिति । युक्तं चैतत् ।
        पुमान्पुंसो ‘धिके शुक्ले स्त्री भवत्यधिके स्त्रियाः । इति ।
स्त्र्यवयवानां दुहितृषु बाहुल्यात्स्त्रीधनं दुहितृगामि । [३६३] पितृधनं पुत्रगामि, पित्रवयवानां पुत्रेषु बाहुल्यादिति । अत्र गौतमेन विशेषो दर्शितः: “स्त्रीधनं धुहितॄणामप्रत्तानामप्रतिष्ठितानां च” इति । अस्यार्थः – प्रत्ताप्रत्तासमवाये अप्रत्तानामेव स्त्रीधनम्, प्रत्तासु च प्रतिष्ठिताप्रतिष्ठितासमवाये अप्रतिष्ठितानामेवेति । अप्रत्ता – अनूढाः, अप्रतिष्ठिता – निर्धनाः । दुहित्रभावे मातृधने ऋणावशिष्टं को गृह्णीयादित्यत आह “ताभ्य ऋते ‘न्वयः” इति । ताभ्यः – दुहितृभ्यो विना दुहितॄणामभावे अन्वयः – पुत्रादिः गृह्णीयात् । एतच्च पित्रोरूर्ध्वं विभजेरन्नित्यनेनैव सिद्धं स्पष्टार्थमुक्तमिति विज्ञानयोगी । एतच्च “मातुर्दुहितरः शेषम्” इति वचनमन्यथा व्याकुर्वन्ति भारुचिप्रभृतयः: पुत्राभावे मातृधनं दुहितरो विभजेतन् । तदभावे स्वान्वयः पितृव्यादिः गृह्णीयात्, “दायादा ऊर्ध्वमाप्नुयुः” इति स्मृतेः । ऊर्ध्वम् – धनस्वामिनः पुत्रिकादेरभाव इत्यर्थः । दायादाः – धनस्वामिपुत्रिकापितृव्यादयः । अत एवोक्तं संग्रहकारेण ।
        पितृद्वारागतं द्रव्यं मातृद्वारागतं च यत् ।
        कथितं दायशब्देन तद्विभागो ‘धुनोच्यते ॥ इति ।
मातृद्वारागतद्रव्यस्य दायशब्दवाच्यत्वात्दायार्हत्वं पुत्राणामेव । न तु स्त्रीणाम्, “तस्मात्स्त्रियो निरिन्द्रिया अदायादाः (-दायादीः)” इति श्रुतेः, “स्त्रीणां दायविभागो नास्ति निरिन्द्रियत्वात्” इति गौतमस्मृतेश्च । भ्रातृदद्भावे दुहितॄणां मातुरलंकारादिकं भ्रातॄणामिच्छया यत्किंचिद्देयम्, तदेव ग्रहीतव्यं नान्यदिति प्रतिपादयन्तः । अत्र विशेषमाह हारीतः ।
        अनेडमूका जात्यन्धा विकलाङ्गाश्च कन्यकाः ।
[३६४]        संस्कार्याः पैतृकाद्रिक्थाद्भ्रातृभिः मनुरब्रवीत् ॥
अनेडमूकाः – वक्तुं श्रोतुमसमर्थाः । विकलाङ्गाः – न्यूनाङ्गा अधिकाङ्गाश्च । पैतृकाद्रिक्थादिति सामान्यनिर्देशात्सर्वं वा रिक्थं भ्रातृभिः वराय दत्वा संस्कर्तव्या इति वचनार्थर्ः । केचिदनेडमूकत्वादिदोषदुष्टानां विवाहसंकारो नेति वदन्ति । तदपास्तमिति वेदितव्यम् । मनुरपि दायानर्हानाह ।
        अनंशौ क्लीबपतितौ जात्यन्धबधिरौ तथा ।
        उन्मत्तजडमूकाश्च ये च केचिन्निरिन्द्रियाः ॥
अस्यार्थः – अनंशौ क्लीबपतिताविति द्वित्वोक्त्या दायार्हभ्रातृभिः रिक्थग्राहैर्वा योषिद्ग्राहैर्वा पोष्यौ, जात्यन्धबधिराविति द्वित्वोक्त्या तयोरंशो ‘स्त्येव, किं त्वंशयुक्तावपि पोष्यौ विवाहसंस्कारसद्भावात् । तथाशब्दप्रयोगेण पङ्ग्वादयः विवाहसंस्कारार्हाश्चेदंशहराः पोष्याश्चेति रहस्यम् । उन्मत्तजडमूकाश्चेति समुच्चयोक्त्या ते ‘पि भर्तव्या एव नांशहराः । विवाहार्हा न चेदिति शेषः । “ये च केचिन्निरिन्द्रियाः” इति स्त्रीणामप्युपलक्षणं निरिन्द्रियाणां स्त्रीणां सपत्नीदुहितृभगिनीप्रभृतीनां पुंसां च भ्रातृतत्सुतभ्रातृव्यादीनां मातुलादीनां च संरक्षणं कार्यमिति । केचित्तु निरिन्द्रियाः व्याधिना विनष्टघ्राणादीन्द्रिया इत्याहुः । यत्तु नारदेनोक्तम्,
        पितृद्विट्पतितः षण्डो यश्च स्यादवपातितः ।
        औरसा अपि नैवांशं लभेरन्क्षेत्रजाः कुतः ॥
अवपातितः – महापराधो बान्धुभिः बहिष्कृतः । पतितषण्डौ स्पष्टौ । पितृद्वेषो नामासौ मम पिता नेत्येवंरूपः, अन्यथा पितुः पक्षपाते पुत्राणां द्वेषसंभवे तत्र भागस्य विहितत्वात् । वसिष्ठो ‘पि [३६५] “अनंशास्त्वाश्रमान्तरगाः” इति । गृहाश्रममुपेक्ष्येति शेषः । अत एवाह देवलः ।
        मृते न पितरि क्लीबकुष्ठोन्मत्तजडादयः (-जडान्धकाः) ।
        पतितः पतितापत्यं लिङ्गी दायांशभागिनः ॥
मृते पितरि क्लीबादयो दायांशिनो न भवन्तीत्यर्थः । लिङ्गी नैष्थिकवनस्थादिः क्षपणकपाशुपतादिश्च । पतितापत्यमिति पातित्यदशायामुत्पन्नः पुत्रः । तत्पूर्वोत्पन्नस्य पुत्रस्य पितृगतपातित्यदोषानुषङ्गाभावात् । पितापुत्रसंबन्धो लौकिकः पातित्यादौ निवर्तत इति पुरस्तान्निवेदयिष्यते । तथा च विष्णुः: “तेषामेवौरसाः पुत्राः भागहारिणो न तु पतितस्य पतनीये कृते कर्मण्यनन्तरोत्पन्नाः । प्रतिलोमासु स्त्रीषूत्पन्नाश्चाभागिनः तत्पुराः पैतामहे ऽप्यर्थे" इति । मृते पितरीत्यत्रापिशब्दो ‘ध्याहारार्थः, पितरि मृते ‘प्यमृते ‘पीति क्लीबादयो नांशहरा इति व्याख्येयम् । तथा च आपस्तम्बः: “जीवन्पुत्रेभ्यो दायं विभजेत्समं क्लीबमुन्मत्तं पतितं च परिहाप्य” इति । परिहाप्य – वर्जयित्वा । चशब्दो विवाहानर्हाणामुपलक्षकः । चन्द्रिकाकारस्तु “मृते पितरीति विभागकालप्रदर्शनार्थमुक्तम्” इत्याह । तेन विभागकाले स्थिते क्लैब्यादिशालिनामप्यभागहरत्वम् । न पुनः क्लैब्यबाधिर्यादिशालिनामेवेति मन्तव्यमिति । यत्तु याज्ञवल्क्येनोक्तम्,
        औरसाः क्षेत्रजाश्चैषां निर्दोषा भागहारिणः ।
इति, तद्द्वापरादियुगविषयमिति मन्तव्यम्, कलौ क्षेत्रजपुत्रनिषेधात् । तथा च निरंशकपुत्राणामंशग्रहणविरोधिव्याध्याद्यभावे पैतामहधनप्राप्तिः,
[३६६]        तत्पुत्राः पितृदायांशं लभेरन्दोषवर्जिताः ।
इति देवलवचनात् । दोषाः क्लैब्यादयः । अत्र याज्ञवल्क्यः ।
        क्लीबो ‘थ पतितस्तज्जः पङ्गुरुन्मत्तको जडः ।
        अन्धाचिकित्स्यरोगाद्या भर्तव्यास्ते (स्युर्) निरंशकाः ॥
तज्जः – पतितोत्पन्नः आद्यशब्दो निरिन्द्रियादिसंग्रहार्थः । भरणं यावज्जीवम्, “यावज्जीवं भर्तव्याः” इति मनुस्मृतेः । भिन्नजातीयानां भागे विशेषमाह याज्ञवल्क्यः ।
        चतुस्त्रिद्व्येकभागाः स्युः वर्णशो ब्राह्मणात्मजाः ।
        क्षत्रजास्त्रिद्व्येकभागा विड्जास्तु द्व्येकभागिनः ॥
ब्राह्मणस्य चतस्रो भार्याः । क्षत्रियस्य तिस्रः । वैश्यस्य द्वे । शूद्रस्यैकैव भार्येति त्रिस्रो वर्णानुपूर्व्येनेति दर्शिताः । तत्र ब्राह्मणोत्पन्नाः वर्णशब्देन ब्राह्मणादिवर्णा उच्यन्ते । वीप्सायांशस्प्रत्ययः । अतश्च वर्णे वर्णे ब्राह्मणोत्पन्ना यथाक्रमं चतुस्त्रिद्व्येकभागाः स्युः । एतदुक्तं भवति – ब्राह्मणेन ब्राह्मण्यमुत्पन्ना एकैकशश्चतुरश्चतुरो भागान्लभन्ते । तेनैव क्षत्रियायामुत्पन्नास्त्रींस्त्रीन् । वैश्यायामुत्पन्ना द्वौ द्वौ । शूद्रायामुतपन्नाः एकैकमिति । क्षत्रजाः – क्षत्रियोत्पन्नाः । वर्णश इत्यनुवर्तते । यथाक्रमं त्रिद्व्येकभागाः क्षत्रियेण क्षत्रियायामुत्पन्नाः प्रत्येकं त्रींस्त्रीन्भागान्लभन्ते । वैश्यायामुत्पन्ना द्वौ द्वौ । शूद्रायामुत्पन्ना एकमेकमिति । विड्जाः – वैश्यजाः वर्णशो द्व्येकभागिनः । वैश्येन वैश्यायामुत्पन्नाः द्वौ द्वौ लभन्ते । शूद्रेण शूद्रायामेकमेकं लभन्ते, शूद्रस्यैकैव भार्येति भिन्नजातीयपुराभावात् । तत्पुत्राणां पूर्वोक्त एक एव समविभागः । एतच्च स्मृत्यन्तरानुसारेणोक्तं याज्ञवल्क्येन, तन्मते ब्राह्मणस्य शूद्राविवाहस्य निषिद्धत्वात् । [३६७] यत उक्तं तेनैव ।
        न तन्मम मतं यस्मात्तत्रायं जायते स्वयम् । इति ।
तदिति शूद्राविवाहो ब्राह्मणकर्तृकः परामृश्यते । विभाज्यद्रव्यमाह कात्यायनः ।
        पैतामहं च पित्र्यं च यच्चान्यत्स्वयमार्जितम् ।
        दायादानां विभागे ‘पि सर्वमेतद्विभज्यते ॥
स्वयमार्जितम् – पित्राद्यविभक्तद्रव्योपयोगेन स्वयमार्जितम् । तदन्यथा स्वयमार्जितस्याविभाज्यद्रव्यत्वात् । यथाह याज्ञवल्क्यः ।
        पितृद्रव्याविरोधेन यदन्यत्स्वयमार्जितम् ।
        मैत्रमौद्वाहिकं चैव दायादानां न तद्भवेत् ॥
        क्रमादभ्यागतं द्रव्यं हृतमभ्युद्धरेत्तु यः ।
        दायादेभ्यो न तद्दद्याद्विद्यया लब्धमेव च ॥
मातापित्रोर्द्रव्याविनाशेन यत्स्वयमार्जितम् । मैत्रम् – मित्रसकाशाल्लब्धम् । औद्वाहिकम् – विवाहाल्लब्धम्, दायादानाम् – भ्रात्रादीनां न तद्भवेत् । किं च क्रमादभ्यागतम् – पितृक्रमात्क्रमायातं यत्किंचिद्द्रव्यमन्यैर्हृतमसामर्थ्यादिना पित्रादिभिरनुद्धृतं यः पुत्राणां मध्ये उद्धरेत् । तद्दायादेभ्यो न दद्यात् – उद्धर्तैव गृह्णीयात् । तत्र विज्ञानयोगिना पुत्राणां मध्ये इतराभ्यनुज्ञया य उद्धरति तद्दायादेभ्यो न दद्यादित्युक्तम् । तन्न सहते अपरार्कः – इतराभ्यनुज्ञयैव तेषां तदंशे अनधिकारादेतद्वचनवैयर्थ्यात् । क्षेत्रे तुरीयांशं लभत इत्याह शङ्खः ।
        पूर्वनष्टां तु यो भूमिमेकश्चेदुद्धरेत्क्रमात् ।
        यथाभागं लभन्ते ‘न्ये दत्वाशं तु तुरीयकम् ॥ इति ।
क्रमादित्यत्र अभ्यागतमिति शेषः । यदन्यत्स्वयमार्जितम् [३६८] इत्यस्यार्थो मनुना स्पष्टीकृतः । तथा हि –
        अनुपघ्नन्पितृधनं श्रमेण यदुपार्जयेत् ।
श्रमेण – श्रमजनितकृष्यदिनेति यावत् । पितृद्रव्यमित्यत्र पितृग्रहणमविभकोपलक्षणार्थम् । अनुपघ्नन् – अपीडयन् । व्यासो ‘पि,
        अनाश्रित्य पितृद्रव्यं स्वशक्त्याप्नोति यद्धनम् ।
        दायादेभ्यो न तद्दद्यात् ॥
इत्य्प्राह । प्रजापतिरपि ।
        विद्याशौर्यश्रमैर्लब्धं स्त्रीधनं माधुपर्किकम् ।
        मैत्रमौद्वाहिकं चैव भ्रातृभिर्न विभज्यते ॥ इति ।
विद्यया – वेदाध्ययनेन अध्यापनेन वा वेदार्थव्याख्यानेन वा यल्लब्धं तदपि दायादेभ्यो न दद्यात् । आर्जक एव गृह्णीयात् । एवंविधेषु स्थलेषु द्रव्यस्यैकनिष्ठत्वे ‘पि विभक्तत्वमस्तीति भारुचिना प्रागेव प्रपञ्चितम् । विद्याधनस्वरूपमाह कात्यायनः ।
        उपन्यस्य तु यल्लब्धं विद्यया पणपूर्वकम् ।
        विद्याधनं तु तद्विद्याद्विभागे न नियुज्यते ॥
        शिष्यादार्त्विज्यतः प्रश्नात्संदिग्धप्रश्ननिर्णयात् ।
        सुज्ञानशंसनाद्वादाल्लब्धं प्राध्ययनाच्च यत् ॥
        विद्याधनं तु तत्प्राहुः विभागे न नियुज्यते ।
        परं निरस्य यल्लब्धं विद्यातो द्यूतपूर्वकम् ॥
        विद्याधनं तु तद्विद्यान्न विभाज्यं बृहस्पतिः ।
        विद्याप्रतिज्ञया लब्धं शिष्यादाप्तं च यद्भवेत् ।
        ऋत्विजा येन यल्लब्धमेतद्विद्याधनं भृगुः ॥
प्राध्ययनम् – घटिकाशतकादि निर्माणम् । धनं विनाध्ययनम् [३६९] (अन्नदानाध्ययनम्) वा । अत्र च पितृद्रव्याविरोधेन यत्किंचित्स्वयमार्जितमिति सर्वशेषः । अतश्च पितृद्रव्याविरोधेन यन्मैत्रमार्जितं पितृद्रव्याविरोधेन यदौद्वाहिकं पितृद्रव्याविरोधेन यत्क्रमायातमुद्धृतं पितृद्रव्याविरोधेन विद्यया यल्लब्धमिति प्रत्येकमभिसंबध्यते । तथा च – पितृद्रव्याविरोधेन प्रत्युपकारेण यन्मैत्रं पितृद्रव्याविरोधेन आसुरादिविवाहेन च यल्लब्धं तथा पितृद्रव्यविरोधेन (?) यत्क्रमायातमुद्धृतं तथा पितृद्रव्यव्ययलब्धया विद्यया यल्लब्धं तत्सर्वं सर्वैः भ्रातृभिर्विभजनीयम् । तथा पितृद्रव्याविरोधेनेत्यस्य सर्वशेषत्वादेव पितृद्रव्यविरोधेन प्रतिग्रहलब्धमपि विभजनीयम् । अस्य सर्वशेषत्वाभावे मैत्रमौद्वाहिकमित्यादि नारब्धव्यम् । अथ पितृद्रव्यविरोधेनापि यन्मैत्रादिलब्धं तस्याविभज्यत्वाय मैत्रादिवचनमर्थवदित्युच्यते । तथा सति समाचारविरोधो विद्यालब्धे नारदवचनविरोधश्च ।
        कुटुम्बं बिभृयाद्भ्रातुः यो विद्यामधिगच्छतः ।
        भागं विद्याधनात्तस्मात्स लभेताश्रुतो ‘पि सन् ॥ इति ।
पितृद्रव्याविरोधेनेत्यस्य भिन्नवाक्यत्वे प्रतिग्रहलब्धस्याविभाज्यत्वमाचारविरुद्धमापद्यते । एतदेव स्पष्टीकृतं मनुना – “अनुपघ्नन्पितृद्रव्यम्” इत्याद्युक्तं प्राक् । विद्याधनस्याविभाज्यत्वलक्षणमुक्तं कात्यायनेन ।
        परभक्तो ‘पयोगेन विद्या प्राप्तान्यस्तु या ।
        तया लब्धं धनं यत्तु विद्याप्राप्तं तदुच्यते ॥
परशब्दो ‘त्र अविभक्तापेक्षया यद्व्यक्त्यन्तरं तत्र प्रयुज्यते । भक्तशब्दो द्रव्यमात्रोपलक्षकतया प्रयुक्तः । अतश्च पितृद्रव्याविरोधेनेत्यस्य सर्वशेषता युक्तेत्यनुसंधेयम् । 
        ननु पितृद्रव्याविरोधेन [३७०] यन्मैत्रादिना लब्धं द्रव्यं तदविभाज्यमिति न वक्तव्यम्, विभागप्राप्त्यभावात् । यद्येन लब्धं तत्तस्यैव स्वं नान्यस्येति प्रसिद्धम् । प्राप्तिपूर्वकश्च प्रतिषेधः ।
         उच्यते,
        समवेतैस्तु यत्प्राप्तं सर्वे तत्र समांशिनः ।
इति प्राप्तस्यापवादः । अत्र हारीतः “योगक्षेमं प्रचारान्न विभजेतन्” इति । अप्राप्तस्य प्राप्तिर्योगः । योगक्षेमशब्दार्थमाह लौगाक्षिः ।
        क्षेमं पूर्तं योगमिष्टमित्याहुः तत्वदर्शिनः ।
        अविभाज्ये च ते प्रोक्ते शयनासनमेव च ॥ इति ।
तदयमर्थः – योगशब्देन अलब्धलाभकारणं श्रौतस्मार्ताग्न्यादिसाध्यमिष्टं कर्म लक्ष्यते । क्षेमशब्देन लब्धपरिपालनहेतुभूतं तटाकारामनिर्माणादि पूर्तं कर्म लक्ष्यते । तदुभयं पैतृकमपि पितृद्रव्यविरोधार्जितमप्यविभाज्यमिति । 
        केचित्तु – योगक्षेमकारिणो राजमन्त्रिपुरोहितादय उच्यन्ते इत्याहुः । छत्रचामरशस्त्रवाहनप्रभृतय इत्यन्ये । प्रचारः – गृहारामादिषु प्रवेशनिर्गमनमार्गः सो ‘प्यविभाज्यः । नारदस्तु विशेषमाह ।
        मात्रा च स्वधनं दत्तं यस्मै तु प्रीतिपूर्वकम् ।
        तस्याप्येष विधिर्दृष्टो मातापीष्टे पिता यथा ॥
स्वधन इति शेषः । एष विधिः – अविभाज्यत्वविधिः पितृदत्तविषयोक्तः । यत्तु उशनसा क्षेत्रस्याविभाज्यत्वमुक्तम् ।
        अविभाज्यं सगोत्राणामा सहस्रकुलादपि ।
        याज्यं क्षेत्रं च पत्रं च कृतान्नमुदकं स्त्रियः ॥ [३७१]
तद्ब्राह्मणोत्पन्नक्षत्रियापुत्रविषयम्,
        न प्रतिग्रहभूर्देया क्षत्रियादिसुताय वै ।
        यद्यप्येषां पिता दद्यात्मृते विप्रासुतो हरेत् ॥
इति स्मरनादिति विज्ञानेश्वर-असहाय-मेधातिथीनामियं व्याख्या । भारुचि-अपरार्क-चन्द्रिकाकारादीनां तु याजनसकाशादुत्पन्नो लाभो विभजनीयः । क्षेत्रं चाखिलदायादानुमत्या विभजनीयम्,
        दायादैर्नाभ्यनुज्ञातं यत्किंचित्स्थावरे कृतम् ।
        तत्सर्वमकृतं ज्ञेयं यद्येको ‘पि न मन्यते ॥
इति प्रजापतिस्मरणात् ।
        कौले रैक्थविभावे ‘पि न कश्चित्प्रभुतामियात् ।
        भोग (योग्यस्तु) एव तु कर्तव्यो न दानं न च विक्रयः ॥ इति ।
कौले – कुलक्रमागते स्थावरादौ न कश्चित्पित्रादिरपि रिक्थविभागे, अपिशब्दाद्विक्रयादौ प्रभ्युतामियात् । तत्र दायादानुमतिमन्तरेण न विभागविक्रयदानानि कुर्यादिति तस्यार्थ इति व्याख्यातवन्तः । यथोक्तं मनुना ।
        वस्त्रं पुष्पमलंकारं कृतान्नमुदकं स्त्रियः ।
        योगक्षेमप्रचारं च न विभाज्यं प्रचक्षते ॥ इति ।
वस्त्रस्याविभाज्यत्वं धृतानामेव नान्येषाम् । “घृतानां तु वस्त्राणां न विभागः” इति शङ्खलिखितौ । पितृधृतानानि तु पितुरूर्ध्वं विभजतां श्राद्धभोक्त्रे दातव्यानि । यथाह बृहस्पतिः ।
        वस्तालंकारशय्यादि पितुर्यद्वाहनादिकम् ।
        गन्धमाल्यैः समभ्यर्च्य श्राद्धभोक्त्रे तदर्पयेत् ॥ इति ।
अश्वादिवाहनानां बहुत्वे तद्विक्रयोपजीविनां विभाज्यत्वमेव । अलंकारो ‘पि यो येन धृतः स तस्यैव । अधृते [३७२] साधारणे विभाज्य एव,
        पत्यौ जीवति यः स्त्रीभिरलंकारो धृतो भवेत् ।
        न तं भजेरन्दायादाः भजमानाः पतन्ति ते ॥
इति स्मृतेः । अत्र धृतपदोपादानादधृतानां विभाज्यत्वं गम्यते । कृतान्नम् – तण्डुलमोदकादि । तण्डुलमोदकादीत्यत्र तण्डुलकृतानि च तानि मोदकानि च तण्डुलमोदकानि । यच्चोक्तं मनुना,
        तण्डुलानि च वस्त्राणि अलंकारश्च वाहनम् ।
        उदकं च स्त्रियश्चापि न विभाज्याः समा अपि ॥
उदकमुदकाधारः कूपादिः । तच्च मूल्यादिद्वारेण न विभाज्यं पर्यायेणोपभोक्तव्यम् । स्त्रियश्च दास्यो विषमा न मूल्यद्वारेण विभाज्याः, पर्यायेण कर्म कारयितव्याः । अथ पैतामहद्रव्ये पौत्राणां विभागे विशेषः प्रदर्श्यते । तत्र याज्ञवल्क्यः ।
        प्रमीतपितृकाणां तु पितृतो भागकल्पना ।
अविभक्तानां दिष्टं गतानां ये पुत्रास्तेषां पितृतो भागकल्पना । एतदुक्तं भवति – यथा अविभक्ता भ्रातरः पुत्रानुत्पाद्य दिष्टं गतास्तत्रैकस्य द्वौ पुत्रावन्यस्य त्रयः अपरस्य चत्वार इति पुत्राणां वैषम्ये तत्र द्वौ स्वपित्रंशमेकं लभेते, अन्ये त्रयो ‘प्येकमंशं पित्र्यम् । चत्वारो ‘प्येकमेवांशं लभेरन्निति । अत एव कात्यायनः ।
        स एवांशस्तु सर्वेषां भ्रातॄणां न्यायतो भवेत् । इति ।
स एवांशः – पित्र्यांशः । यद्यपि पितृभागहरत्वे अनेकपुत्राणां पितृभागकल्पना स्वाननुरूपा (स्वाम्याननुरूपा), तथापि वाचनिकत्वादनुमन्तव्या । तथैव ससुतयोरविभक्तयोः भ्रात्रोः मध्ये कस्यचित्भ्राता मृतः तत्पुत्रस्तु पितृव्येण सार्धं विभजनीयः, 
[३७३]         अविभक्ते ‘नुजे प्रेते तत्सुतं रिक्थभागिनम् ।
        कुर्वीत ॥॥॥॥॥॥॥॥॥॥। ॥
इति कात्यायनस्मृतेः । तथा च विष्णुः: “यद्येकः प्रमीतः द्वौ वा प्रमीतौ एको वा स्थितो द्वौ वा स्थितौ तत्पुत्रा विषमसमाः तत्रापि पितृतो भागकल्पना” इति । अत्रापि नष्टानामपि पुत्राः पित्र्यानेवांशान्लभन्त इति वाचनिकी व्यवस्थेति विज्ञानेशः ।
        अपरार्क-भारुच्यादयस्तु —प्रमीतपितृकाणां पितृद्वारागतद्रव्यदायस्य यथेष्टविनियोगार्हस्वत्वसंभवात्पितृस्वत्वस्यैव विभाग इति पितृतो भागकल्पनेति न्यायसिद्धार्थानुवादः; 
अत एवाह कात्यायनः ।
        स एवांशस्तु सर्वेषां भ्रातॄणां न्यायतो भवेत् । इति ।
— इत्याहुः ।
        अत्र विशेषमाह याज्ञवल्क्यः ।
        भूर्या पितामहोपात्ता निबन्धो द्रव्यमेव वा ।
        तत्र स्यात्सदृशं स्वाम्यं पितुः पुत्रस्य चैव हि ॥
भूः – शालिक्षेत्रादिका । निबन्धः – नैगमादि – पण्यस्थले एकैकस्मिन्पण्ये प्रतिदिनं प्रतिमासं वा इयत्पण्यमेतस्य जीवनार्थं दातव्यमिति राजामात्यप्रधानपुरुषाधिकृतो निबन्ध इत्युच्यते । द्रव्यम् – सुवर्णरजतादि स्पष्टम् । यत्तु पितामहेन प्रतिग्रहक्रयादिना लब्धं तत्र पितुः पुत्रस्य च स्वाम्यं सदृशं समानम् । हि यस्माल्लोकप्रसिद्धत्वादित्यर्थः । अतः पितुरिच्छयैव न विभागः । नापि पितृभागद्वयम् । अतश्च,
        विभागं चेत्पिता कुर्यादिच्छया विभजेत्सुतान् ।
इत्येतत्स्वार्जितविषयमित्यवगन्तव्यम् । तथैव,
        द्वावंशौ प्रतिपद्येत विभजन्नात्मनः पिता । [३७४]
इत्येतदपि स्वार्जितविषयम् –
        जीवतोरस्वतन्त्रः स्यात्जरयापि समन्वितः । इति ।
एतदपि पारतन्त्र्यं मातापित्रार्जितद्रव्यविषयम् । तथैव “अनीशास्ते हि जीवतोः” इत्येतदपि । तथा सरजस्कायां मातरीत्येतत् । सस्पृहे च पितरि विभागमनिच्छत्यपि पुत्रेच्छयैव पितामद्रव्यविभागो भवतीति ज्ञायते । तथा अविभक्तेन पित्रा पैतामहे द्रव्ये दीयमाने विक्रीयमाणे वा पुत्रस्य पौत्रस्य प्रपौत्रस्य निषेधे ‘प्यधिकारः । पित्रार्जिते तु न निषेधाधिकारः तत्परतन्त्रत्वात् । अनुमतिस्तु कर्तव्या । पैतृके पैतामहे च स्वाम्यं यद्यपि जन्मनैव, तथापि पैतृके पितृपरतन्त्रत्वात्पितुश्चार्जकत्वेन प्राधान्यात्पित्रा विनियुज्यमाने स्वार्जिते द्रव्ये पुत्रेणानुमतिः कर्तव्या,
        असंभूय सुत्रान्सर्वान्न दानं न च विक्रयः ।
इति स्मरनाच्च ज्ञायते । पैतामहे तु द्वयोः साम्यमविशिष्टमिति निषेधाधिकारो ‘प्यस्तीति विशेषः । अत एवोक्तं मनुना ।
        स पैतृकं पिता द्रव्यमनवाप्तं यदाप्नुयात् ।
        न तत्पुत्रैर्भजेत्सार्धमकामः स्वयमार्जितम् ॥ इति ।
अस्यार्थः – यत्पितामहार्जितं केनाप्यपहृतं पितामहैर्नानुद्धृतं यदि पितोद्धारति तत्स्वार्जितमिव पुत्रैः सार्धमकामतः अनीहमानः स्वयं न विभजेदिति दर्शयतीति विज्ञायते । अत एव बृहस्पतिः ।
        द्रव्ये पितामहोपात्ते जङ्गमे स्थावरे ‘पि वा ।
        सममंशित्वमाख्यातं पितुः पुत्रस्य चैव हि ॥ [३७५] इति ।
व्यासो ‘पि ।
        क्रमायाते गृहक्षेत्रे पुत्रपौत्राः समांशिनः ।
अथ विभागानन्तरकालमुत्पन्नस्य विभागकल्पनामाह याज्ञवल्क्यः ।
        विभक्तेषु सुतो जातः सवर्णायां विभागभाक् ।
अस्यार्थः – विभक्तेषु पुत्रेषु पश्चात्सवर्णायां भार्यायामुत्पन्नो विभागभाक् । विभज्यत इति विभागः – भागः पित्रोर्भागः तं भजतीति विभागभाक् । पित्रोरूर्ध्वं तयोरंशं लभत इत्यर्थः । असवर्णायामुत्पन्नस्तु स्वांशमेव पित्याल्लभते । मातृकं तु सर्वमेवेत्याह विज्ञानेशः । उभयमपि सर्वमेवेत्याहुरपरार्कप्रभृतयः,
        ऊर्ध्वं विभागाज्जातस्तु पित्र्यमेव धनं हरेत् ।
इति स्मृतेः, सामान्येन पित्रोरिदं पित्र्यमिति व्याख्याङ्गीकारात्, तथा,
        आनीशः पूर्वजः पित्रोः भातुर्भागे विभक्तजः ।
इति स्मरणात् । पित्रोः – मतापित्रोः, विभागे – विभागात्पूर्वमुत्पन्नो न स्वामी । विभक्तजश्च भ्रातुर्भागे न स्वामीति वचनार्थः । तथा विभागोत्तरकालं पित्रा यत्किंचिदार्जितं तत्सर्वं विभक्तजस्यैव । तथा च विष्णुः ।
        पुत्रैः सह विभक्तेन पित्रा यत्स्वयमार्जितम् ।
        विभक्तजस्य तत्सर्वमनीशाः पूर्वजाः स्मृताः ॥ इति ।
ये च विभक्ताः पित्रा सह संसृष्टाः तैः सार्धं पितुरूर्ध्वं विभक्तजो विभजेत् । तथाह मनुः ।
        संसृष्टास्तेन वा ये स्युर्विभजेत स तैः सह । इति ।
यत्र तु पितुः द्वौ वा त्रयो वा बहवः पुत्रास्तत्र [३७६] कतिभिः पुत्रैः विभक्तः कतिभिरविभक्तः अविभक्तानामेव पित्रार्जितद्रव्यमुपरते पितरि विभाज्यम् । पश्चादेतैर्विभक्तः पिता चेत्तद्द्रव्यं पूर्वविभक्तानां पश्चाद्विभक्तानां पुत्राणामेव विभाज्यं न पत्न्याः । पत्नीदुहितर इत्यादि स्वामिना संक्रमक्रमो न पितृविषयः, अपि तु भ्रात्रादिविषय इति पुरस्तान्निवेदयिष्यते । विभागसमये भ्रातृभार्यायां मातरि चास्पष्टगर्भायां विभागादूर्ध्वमुत्पन्नस्य भागकल्पनमाह याज्ञवल्क्यः ।
        दृश्याद्वा तद्विभागः स्यादायव्ययशोधितात् ।
एतदुक्तं भवति – प्रातिस्विकेषु भागेषु तदुत्पन्नमायं प्रवेश्य पितृकृतमृणमपनीय अवशिष्टेभ्यो भागेभ्यः किंचित्किंचिदुद्धृत्य विभक्तजस्य स्वभागसमः कर्तव्य इति । तद्विभागस्येति तस्य पितरि प्रेते भ्रातृविभागसमये अस्पष्टगर्भायां मातरि भ्रातृविभागोत्तरकालमुत्पन्नस्य विभागस्तद्विभाग इति विज्ञानेश्वरः प्राह । स्पष्टगर्भायां तु प्रसवं वीक्ष्य कर्तव्य इत्याह वसिष्ठः: “अथ भ्रातॄणां दायविभागो याश्चानपत्याः स्त्रियः तासामा पुत्रलाभात्” इति गृहीतगर्भ्णामा प्रसवं प्रतीक्षणीयमिति योजनीयम् । अवशिष्टं पूर्वमेवोक्तमिति नेह प्रपञ्च्यते । अयं च न्यायो देशान्तरगतस्यापि समान इत्याह बृहस्पतिः ।
        गोत्रसाधारणान्त्यक्त्वा यो ‘न्यदेशं समाश्रितः ।
        अर्धशस्त्वागतस्याशः प्रदातव्यो न संशयः ॥
गोत्रसाधारणान्त्यक्त्वा सर्वसहवासिनिवासदेशमुत्सृज्येत्यर्थः । अत्यन्तदीर्घकालप्रोषितस्य सद्भावाज्ञानतः कृते ‘पि विभागे तस्यापि भाग इत्याह स एव ।
        ऋणं लेख्यं गृहं क्षेत्रं यस्य पैतामहं भवेत् ।
[३७७]        चिरकालं प्रोषितो ‘पि भागभागागतस्तु सः ॥
भागभाग्धनभागित्यर्थः । आगतः – विभागादूर्ध्वमागतः । पौत्रादौ विशेषमाह स एव ।
        तृतीयः पञ्चमश्चैव सप्तमो यो ‘पि वा भवेत् ।
        जन्मनामपरिज्ञाने लभेतांशं क्रमागते ॥
क्रमागतद्रव्यभाग इत्यर्थः । केचिदत्र क्रमागतस्य भूमात्रस्यांशो नान्यस्येत्याहुः । यथाह विष्णुः: “मौलाः सामन्ता अन्वयिनं विदुस्तस्यागतस्य दातव्या गोत्रजैर्मही” इति । क्रमागतद्रव्योपलक्षकमित्यपरे । अत्र विशेषमाह बृहस्पतिः: “विभागादूर्ध्वमागतस्य पूर्वागतस्य वा स्वभागं ग्रहीतुं प्रवृत्तस्य दृष्टादृष्टप्रमाणेनादौ तावदात्मनः परायत्तद्रव्ये स्वाम्यं साधयतो भागहरणे ‘धिकारो भवति, नान्यथा” इति । स्पष्टार्थः । विभक्तजः पुत्रः पित्र्यं मातृकं च धनं सर्वं गृह्णीत । तत्र यदि विभक्तः पिता माता वा विभक्ताय पुत्राय स्नेहवशादाभरणादिकं प्रयच्छति । तत्र विभक्तजेन दानप्रतिषेधो न कर्तव्यः । नापि दत्तं प्रत्यादातव्यमिति। यथाह विष्णुः: “मातापितृभ्यां यद्दत्तं तत्तस्यैव धनम्” इति, “न विभक्तजस्तत्रेष्टे” इति – विभक्तजस्य स्वं न भवतीत्यर्थः । पित्रा यद्दत्तं तत्तस्यैवेति न्यायप्रतिपादनात्विभागात्प्रागपि यद्दत्तं तत्तस्यैवेति सिद्धम् ।


        अथ स्त्रीधनविभागः । तत्र विष्णुः: “सौदायिकं स्त्री यथाकाममाप्नुयात्” इति । सौदायिकं भर्तृदत्तोपलक्षकम् । तथा च व्यासः ।
        यच्च भर्त्रा धनं दत्तं सा यथाकाममाप्नुयात् । [३७८] इति ।
सौदायिकं नाम –
        ऊढया कन्यया वापि पत्युः पितृगृहे ‘पि वा ।
        भर्तुः सकाशात्पित्रोर्वा लब्धं सौदायिकं स्मृतम् ॥ इति ।
लब्धं धनमिति शेषः । तथा च व्यासः ।
        यत्कन्यया विवाहे च विवाहात्परतश्च यत् ।
        पितृभर्तृगृहात्प्राप्तं सौदायिकं स्मृतम् ॥


        ननु सौदायिकशब्दः स्वार्थे तद्धितान्तः । सुदाय एव सौदायिकं विनयादित्वात्ठक् । 
        नन्वेतदनुपपन्नम् – स्वार्थिकतद्धितान्तत्वेन स्त्रीणां दायानर्हत्वातिति चेत्,
        मैवम्, स्त्रीणां भर्तृदायार्हत्वात् । स्वार्थिकाः प्रत्ययाः प्रकृतितो लिङ्गवचनान्यतिवर्तन्त इति न्यायात्सौदायिकशब्दस्य नियतनपुंसकलिङ्गता । तथा च नारदः ।
        भर्त्रा प्रीतेन यद्दत्तं स्त्रियै तस्मिन्मृते ‘पि तत् ।
        सा यथाकाममश्नीयात्दद्याद्वा स्थावरादृते ॥ इति ।
अतश्च यथाकाममित्यनेन स्वातन्त्र्यमुक्तम् । एवं च सौदायिके स्थावरेतरप्रीतिदत्ते स्त्रीणां स्वातन्त्र्यमिति मन्तव्यम् । पुरुषाणां तु स्त्रीधने सर्वत्रास्वातन्त्र्यमेव । यथाह कात्यायनः ।
        न भर्ता नैव च सुतो न पिता भ्रातरो न च ।
        आदाने वा विसर्गे वा स्त्रीधने प्रभविष्णवः ॥
स्वामित्वाभावादित्यभिप्रायः । स्त्रीधनं तु अध्यग्न्यादिकम् । तथाह मनुः ।
        अध्यग्न्यध्याहवनिकं दत्तं च प्रीतिपूर्वकम् ।
        भ्रातृमातृपितृप्राप्तं षड्विधं स्त्रीधनं स्मृतम् ॥
यच्च विवाहकाले अग्नावधिकृत्य मातुलादिभिर्दत्तं तदध्यग्नि । [३७९] तथा च कात्यायनः ।
        विवाहकाले यत्स्त्रीभ्यो दीयते ह्यग्निसंनिधौ ।
        तदध्यग्निकृतं सद्भिः स्त्रीधनं परिकीर्तितम् ॥
        यत्पुनर्नयते नारी नीयमाना पितुर्गृहात् ।
        अध्याहवनिकं नाम स्त्रीधनं परिकीर्तितम् ॥
        प्रीत्या दत्तं च यत्किंचित्श्वश्र्वा वा श्वशुरेण वा ।
        पादवन्दनिकं चैव प्रीतिदत्तं तदुच्यते ॥
पादवन्दनिकम् – पादवन्दनावसरे भ्रातृमातृपितृभ्यः प्राप्तम् । यदा कदा वा जीवनार्थमिति शेषः । षड्विधं इत्यादि न्यूनसंख्या व्यवच्छेदार्थम्, नाधिकसंख्याव्यवच्छेदाय । अत एवाह याज्ञवल्क्यः ।
        पितृमातृपतिभ्रातृदत्तमध्यग्न्युपागतम् ।
        आधिवेदनिकाद्यं च स्त्रीधनं परिकीर्तितम् ॥
आधिवेदनिकम् – अधिवेदननिमित्तम् “अधिविन्नस्त्रियै दद्यात्” इति स्मृतेः । आद्यशब्देन रिक्थक्रयसंविभागपरिग्रहाधिगमप्राप्तमेतद्धनम् । अपरमपि स्त्रीधनमाह स एव ।
        बन्धुदत्तं यथा शुल्कमन्वाधेयकमेव च ।
बन्धुभिः कन्याया मातृबन्धुभिः पितृबन्धुभिश्च यद्दत्तम् । शुल्कं नाम यद्गृहीत्वा कन्या दीयते तच्छुल्कमिति विज्ञानेशः । चन्द्रिकाकारस्तु,
        “गृहोपस्करवाह्यानां दोह्याभरणकर्मणाम् ।
        मूल्यं लब्धं च यत्किंचिच्छुल्कं तत्परिकीर्तितम् ॥ 
इति, गृहोपस्करादीनां मूल्यं कन्यागतत्वेन वरादिसकाशात्कन्यार्पणोपाधितयेति शेषः” इति । अन्वाधेयं [३८०] नाम परिणयनादनु पश्चाद्वा आहितं दत्तम् । उक्तं च कात्यायनेन ।
        विवाहात्परतो यच्च लब्धं भर्तृकुलात्स्त्रिया ।
        अन्वाधेयं तु तद्द्रव्यं लब्धं पितृकुलात्तथा ॥ इति ।
स्त्रीधनं परिकीर्तितमिति संबन्धः । अत्र भारुचिः “शुल्कशब्देन कन्यामूल्यमुच्यते । तत्तु आसुरादिविवाह एवेति तत्तु निषिद्धम्” इत्याह । अयमभिसन्धिः – आर्षविवाहे गोमिथुनं गृहीत्वा कन्या दीयते, “आर्षे गोमिथुनेन गोद्वयेन वा” इति विष्णुस्मरणात् । तदेव कन्याया मातुः स्त्रीधनमिति अनिषिद्धता । यद्वा निषिद्धमस्त्वासुरादिविवाहे द्रविणादानम् । अत्र निषिद्धत्वानिषिद्धत्वचिन्ता न प्रस्तुता, अपि तु विभाज्यत्वाविभाज्यत्वचिन्तेति न कश्चिद्विरोधः । “न भर्ता नैव तनयो न पिता” इत्याद्वचनस्य फलमाह स एव:
        यदि ह्येकतरो ह्येषां स्त्रीधनं भक्षयेद्बलात् ।
        सवृद्धिकं प्रदाप्यः स्याद्दण्डं चैव समाप्नुयात् ॥
        तदेव यद्यनुज्ञाप्य भक्षयेत्प्रीतिपूर्वकम् ।
        मूल्यमेव प्रदाप्यं स्याद्यद्यसौ धनवान्भवेत् ॥
धनवान्भवेदित्यभिधानात्, निर्धनो मूल्यमात्रमपि न दाप्य इत्यर्थः । अनुज्ञाप्य भक्षणे ‘पि मुल्यदानाभिधानादेतदुक्तं भवति – स्त्रीधने भर्तुरस्वातन्त्र्यं न पुनः पारतन्त्र्यमात्रम् । भार्यायास्तु विवाहसंस्कृतायाः भर्तुर्धने नित्यपरतन्त्रं स्वामित्वं संपद्यते । तेन भर्तुर्भार्यात्वमेकविधं न भवतीत्यवगन्तव्यम् । अत एव स्त्रीधनभोगे ‘प्यनर्हतां पत्युराह देवलः ।
        वृत्तिराभरणं शुल्कं लाभश्च स्त्रीधनं भवेत् ।
[३८१]        भोक्त्र्येतत्स्वयमेवेदं पतिर्नार्हत्यनापदि ॥
        वृथ मोक्षे च भोगे च स्त्रियै दद्यात्सवृद्धिकम् ॥ इति ।
वृत्तिर्वर्तनार्थं पित्रादिना दत्तम् । शुल्कं कथितम् । लभ्यत इति लाभः । एतदुक्तं भवति – गौरीव्रताद्यर्थं स्त्रिया यल्लभ्यते तदपि स्त्रीधनमिति । यद्वा लाभः – वृद्धिः पूर्वोक्तस्त्रीधनं परिकल्पितवृद्धिमूलत्वेन व्यवाह्रियते । सा च वृद्धिर्लाभशब्देनोच्यते । यद्यपि प्रयुक्तधनस्वामिन एव कल्पिता वृद्धिः, तथापि धनप्रयोगे स्त्रीणामनधिकारात्पत्युरेव तदधिकारात्तथा शङ्का मा भूदित्युपदिष्टम् । स्वयमेवेत्येवकारो ‘पत्यादीनां व्युदासार्थः । वृथा – आपदं विनेत्यर्थः । मोक्षस्त्यागः । आपदं विनेति वदनापदि तु पतिरेव स्त्रीधनं भोक्तुमर्हति नान्य इति दर्शयति । आपन्नाम कुटुम्बभरणार्थे द्रव्याभावः । तथा च याज्ञवल्क्यः ।
        दुर्भिक्षे धर्मकार्ये च व्याधौ सप्रतिरोधके ।
        गृहीतं स्त्रीधनं भर्ता न स्त्रियै दातुमर्हति ॥
“धर्मकार्ये – नित्ये नैमित्तिके काम्ये च, क्वचिच्छान्तिके ग्रहयज्ञादौ । प्रतिरोधके – धनदानं विना निवारयितुमशक्यधनिकाद्यासेधादौ” इति चन्द्रिकाकारः । “बन्दीग्रहणविग्रहादौ द्रव्यान्तराभावः” इति विज्ञानेशः । अत्र मनुः विशेषमाह ।
        यास्तासां स्युर्दुहितरस्तासामपि यथार्हतः ।
        मातामह्या धनात्किंचित्प्रदेयं प्रीतिपूर्वकम् ॥ इति ।
यथार्हतः – शीलोपयोगदारिद्र्यापेक्षयेत्यर्थः । तासाम् – भगिनीनां दुर्हितर इत्यर्थः । 


        ननु भगिनीदुहितॄणां भ्रातृभगिनी सद्वावे मातामहीधने स्वामितावावात्किमिति किंचित्प्रदीयत इति ।
        सत्यम्, प्रीतिपूर्वकं इत्युक्तत्वान्न दोषः । यथा पैतृके धने [३८२] कन्यानां दायार्हत्वाभावे ‘पि वचनबलात् “पतिताः स्युरदित्सवः” इति निन्दास्मरणाच्च संस्कारोपयोगि प्रतिष्ठोपयोगि च द्रव्यं देयमिति प्रतीयते तथेहापीत्यर्थः । विष्णुस्तु विशेषमाह: “यौतकं मातुः कुमारीदाय एव” इति न सहोदराणामिति शेषः । यौतकमन्योन्यान्वितयोः बन्धूवरयोर्देयं यत्तद्धनम् । युतयोरिति व्युत्पत्त्या यौतकम् । गौतमस्तु विशेषमाह: “स्त्रीधनं दुहितॄणामप्रत्तानामप्रतिष्ठितानां च” इति सौदायिकादि स्त्रीधनं कुमारीणामप्रतिष्ठितानामनूढानां च दुहितॄणां स्वं भवतीत्यर्थः । अतश्च तद्धनं ताविव दुहितरो गृह्णीयुर्यथांशमित्यभिप्रायः । इयमपराकानुसारद्गौतमवचनव्याख्या । विज्ञानेश्वरानुसारेण तु पूर्वमेव व्याख्यातम् । भार्याया ऊर्ध्वं कन्याभावे भर्तुः भार्यारिक्थं भवेत् । तथा चाह याज्ञवल्क्यः ।
        अप्रजस्त्रीधनं भर्तुः ब्राह्मादिषु चतुर्ष्वपि ।
        दुहितॄणां प्रसूता चेच्छेषेषु पितृगामि तत् ॥
अस्यार्थः – अप्रजस्त्रियाः पूर्वोक्तायाः ब्राह्मदैवार्षप्राजापत्येषु चतुर्षु विवाहेषु भार्यात्वं प्राप्ताया अतीतायाः पूर्वोक्तं सौदायिकं धनं भर्तुर्भवति । तदद्भावे तत्प्रत्यासन्नानां सपिण्डानां भवति । शेषेषु आसुरगान्धर्वराक्षसपैशाचेषु विवाहेषु तत् – अपरजस्त्रीधनं पितृगामि – माता च पिता च पितरौ तौगच्छतीति पितृगामि । एकशेषनिर्दिष्टाया अपि मातुः प्राधान्यात्प्रथमं धनग्रहणम् । पिता मात्रेत्येकशेषे मातुरेव प्राधान्यात् । तदभावे तत्प्रत्यासन्नानां धनग्रहणम् । सर्वेष्वेव विवाहेषु प्रसूता अपत्यवती स्त्री चेद्दुहितॄणां तद्धनं भवति । अत्र दुहितृशब्देन दुहितृदुहितर उच्यन्ते । साक्षाद्दुहितॄणाम् “मातुर्दुहितरः शेषम्” [३८३] इत्यत्र उक्तत्वात्, अतः स्वमातृधनं मातरि वृत्तायां दुहितरो गृह्णन्ति । तत्र चोढानूढासमुदाये अनूढा गृह्णाति । तदभावे परिणीता । तत्रापि प्रतिष्ठिताप्रतिष्थितासमवाये ‘प्रतिष्ठिता गृह्णाति । 
        एतद्विज्ञानेश्वरमतं भारुचि-अपरार्क-चन्द्रिकाकारादयो न मन्यन्ते, विज्ञानेश्वरेण स्वमतिमात्रपरिकल्पितत्वात्, अनेकाध्याहार्परिकल्पितत्वाच्च, गौतमवचने च “स्त्रीधनं दुहितॄणामप्रत्तानामप्रतिष्ठितानां च” इति सामान्येनाभिधानाच्चेति । एतच्च शुल्कव्यतिरेकेण । शुल्कं तु सोदर्याणामेव “भगिनी शुल्कं सोदर्याणामुऋध्वं मातुः” इति गौतमवचनात् । मातुरूर्ध्वमित्यन्वयः । सर्वासां दुहितॄणामभावे दुहितुर्दुहितरो गृह्णन्ति । “दुहितॄणां प्रसूता चेत्” इत्यस्माद्वचनात् । तासां भिन्नमातृकाणां विषमाणां समवाये मातृद्वारेण भागकल्पना “प्रतिमातृ स्वभावः” इति गौतमस्मरणात् । स्वभावः – स्वत्वम् । प्रतिमातृ – मातरं मातरं मातृस्वत्वानुसारि तासां स्वत्वमित्यर्थः । अनपत्यहीनजातिस्त्रीधनं तु भिन्नोदराप्युत्तमजातिस्त्रीदुहिता गृह्णाति । तदभावे तदपत्यम् । तथा च मनुः ।
        स्त्रियास्तु यद्भवेद्वित्तं पित्रा दत्तं कथंचन ।
        ब्राह्मणी तद्धरेत्कन्या तदपत्यस्य वा भवेत् ॥ इति ।
ब्राह्मणीग्रहणमुत्तमजात्युपलक्षणमिति विज्ञानेशः । अतश्च अनपत्यवैश्याधनं क्षत्रियकन्या गृह्णाति, दुहितॄणां पुत्राणां च मातृधनसंबन्धात् । तथा च मनुः ।
        जनन्यां संस्थितायां तु समं सर्वे सहोदराः ।
        भजेरन्मातृकं रिक्थं भगिन्यश्च सनाभयः ॥ इति ।
मातृकं रिक्थं सर्वे सहोदराः समं भजेरन् । सनाभयो [३८४] भगिन्यश्च समं भजेरन्निति संबन्धः । न पुनः सहोदरा भगिन्यश्च संभूय समं विभजेरनिति, पूर्वोक्तक्रमप्रतिपादकवचनविरोधात्, विभागकर्तृत्वान्वयेनापि चशब्दोपपत्तेश्च । यथा देवदत्तः पचतु यज्ञदत्तश्चेति । समग्रहणमुद्धारनिवृत्त्यर्थं । सोदरग्रहणं भिन्नोदरनिवृत्त्यर्थम् । अत एव विष्णुः: “भगिनीशुल्कं मातुः सोदराणामेव” इति । अयमर्थः – भगिनीशुल्कात्मकं स्त्रीधनं मातुरेव । मातुरभावे सोदराणामेव न भिन्नोदराणामित्यर्थः । यत्तु गौतमसूत्रम्: “भगिनीशुल्कं सोदराणामूर्ध्वं मातुः” इति, तत्मातुरूर्ध्वं सोदराणामित्यन्वयपरम् । तथाह बोधायनः: “स्त्रीधनं मातृगामि तदभावे सोदरभ्रातृगामि” इति स्त्रीधनं कन्याशुल्कम् । अतश्च “कन्याशुल्कविषयसोदरासोदरविभागे सोदराणामपि किंचिद्देयम्” इत्यसहायव्याख्यानमसहायम् । भगिनीशूल्कं सोदराणाम् “ऊर्ध्वं मातुः” इत्यादिषु स्मृतिषु भगिनीशुल्करूपे सर्वस्मिन्धने सोदराणामेव स्वाम्यप्रतिपादनात् । पुत्राणामभावे पौत्राः पितामहधनहारिण इति वचोभङ्ग्याह गौतमः: “ऋणप्रदातारश्च रिक्थभाजः ऋणं प्रतिकुर्युः” इति, “पुत्रपौत्रैः ऋणं देयम्” इति पौत्राणामपि पितामह्यृणापाकरणे अधिकारात् । 
        नन्वेवं “मातामह्यां वृत्तायां तदौर्ध्वदैहिके दौहित्रस्यैवधिकारात्पुत्रपौत्रद्रव्यसमुदायेनैव और्ध्वदैहिकक्रियां कुर्युः” इति विष्णुवचनविरोधः स्यादिति चेत्,
        मैवम् । षडशश्राद्धेष्वेव पुत्रपौत्रधनसंसर्गः, तत्प्रेतत्वनिवृत्तेरुभयाकाङ्क्षितत्वादिति भारुचिना विषयव्यवस्थायाः कृतत्वात् । पौत्राणामप्यभावे विभागक्रममाह याज्ञवल्क्यः ।
                अतीतायामप्रजसि बान्धवाः तदवाप्नुयुः । [३८५]
अस्यार्थः – तत्पूर्वोक्तस्त्रीधनमप्रजसि अनपत्यायाम् – दुहितृदौहित्रपुत्रपौत्ररहितायां स्त्रियामतीतायां बान्धवाः – भर्त्रादयो गृह्णन्तीति । यथाह मनुः ।
        ब्राह्मदैवार्षगान्धर्वप्राजापत्येषु यद्धनम् ।
        अतीतायामप्रजसि भर्तुरेव तदिष्यते ॥ इति ।
यत्तु कात्यायनेनोक्तम् ।
        बन्धुदत्तं तु बन्धूनां ह्यभावे भर्तृगामि तत् ।
तदप्युक्तपञ्चविधेतरविवाहसंस्कृतस्त्रीधनविषयम् । अन्यथा शुल्कं शुल्कदातुरेव स्यात् । “भगिनीशूल्कं सोदराणामूर्ध्वं मातुः” इति गौतमवचनविरोधः स्यात् । शुल्काख्यस्त्रीधनस्य दातारो वरादयः तेषां दातृत्वे ‘पि तद्धनं न भवति । किं तु स्वामिनां सोदर(र्य)भ्रातॄणाम्, तेषां तन्मातुरभावे भवतीत्यर्थः । अत एव भगिनीशुल्कं नामार्षविवाहे गोमिथुनमेव नासुरादिविवाहे । तत्र तद्दातुरेव तद्धनविधानात् । यत्तु भारुचिव्याख्यानं तत्प्रौढिवादमात्रमित्यनुसंधेयम् । यत्तु वैवाहिकं शुल्कं प्रकृत्व्य शाङ्खेनोक्तम्: “स्वं च शुल्कं वोढा” इति — वोढा वरः, स्वं स्वयमेव शुल्कं गृह्णीयादिति — तदपरिसमाप्ते विवाहे मृतायां वध्वां द्रष्टव्यम् । विवाहसमाप्तिः – विवाहहोमपरिसमाप्तिः । अनेनैवाभिप्रायेण याज्ञवल्क्येनाप्युक्तम्: “मृतायां दत्तमादद्यात्” इति । दत्तं शुल्कमलङ्कारादिकं वा आदद्यात्वोढेति शेषः । वाग्दत्ता या संस्कारात्प्राक्म्रियते तद्विषयं वचनमित्याह । गौणमातृपरिगणनपूर्वकं तद्धनहर्तॄनाह [३८६] बृहस्पतिः ।
        मातृष्वसा मातुलानी पितृव्यस्त्री पितृष्वसा ।
        श्वश्रूः पूर्वजपत्नी च मातृतुल्याः प्रकीर्तिताः ॥
        यदासामौरसो न स्यात्सुतो दौहित्र एव वा ।
        तत्सुतो वा धनं तासां स्वस्त्रीयाद्याः समाप्नुयुः ॥ इति ।
स्वस्रीयो धनस्वामिनो भागिनेयः । स च स्वमातृष्व्सुर्धनमाप्नुयात् । एवमाद्यशब्दपरिगृहीता यथाक्रमं स्वीयमातृतुल्याया धनं समाप्नुयुः । एवमेव सपत्नीसन्तानो ‘प्युपमातृधनं तत्सन्तानतद्भ्रात्राद्यभावे समाप्नुयात् । आधिवेदनिके स्त्रीधने विशेषमाह याज्ञवल्क्यः ।
        अधिविन्नस्त्रियै दद्यादाधिवेदनिकं समम् ।
        न दत्तं स्त्रीधनं यस्यै दत्ते त्वर्धं प्रकीर्तितम् ॥
यस्या उपरि विवाहान्तरं सा अधिविन्ना स्त्री । तस्यै अधिविन्नस्त्रियै । आधिवेदनिकमधिवेदननिमित्तं धनमधिवेदनप्रयोजनकं “प्रयोजनम्” इति ठक् । यावदधिवेदनार्थं व्ययीकृतं तावद्दद्यात् । यस्यै भर्त्रा श्वशुरेण वा स्त्रीधनं न दत्तं स्यात् । दत्ते स्त्रीधने आधिवेदनिकस्य द्रव्यस्यार्धं दद्यात् । यावत्पूर्वदत्तमाधिवेदनिकसमं भवति तावद्देयमित्यर्थः । अत्र स्त्रीधनस्य दुहित्रादिसंबन्धः प्रत्यासत्तितारतम्यन्यायनिबन्धनो न वाचनिकः । प्रत्यासत्तितारतम्यं च “पुमान्पुंसो ‘धिके शुक्ले स्त्री भवत्यधिके स्त्रिया” इति विज्ञानेश्वरेण प्रतिपादितमित्युक्तं प्राक् । अत्र विवदन्ते वृद्धाः – स्त्रीधनं दायशब्दवाच्यं न वेति, “तस्मात्स्त्रियो निरिन्द्रियः अदायदीः” इति श्रुतेः स्त्रीणां दायानर्हत्वात् । स्त्रीधनविभागो न दायधनविभागः किं तु तद्धनविभाग इति व्यवहारः । [३८७] यत्तूक्तं संग्रहकारेण,
        पितृद्वारागतं द्रव्यं मातृद्वारागतं च यत् ।
        कथितं दायशब्देन तद्विभागो ‘धुनोच्यते ॥
इति, तत्तु यथा पितृद्वारागतं द्रव्यं दायशब्देन कथितं दायशब्दवाच्यं तद्वन्मातृद्वारागतमपि दायशब्दवाच्यम् । अतश्चैकशब्दस्यार्थद्वयाङ्गीकारे शक्तिगौरवं स्यादिति अन्यत्र वृत्त्यन्तरं स्वीकार्यम् । अतः स्वमातृद्वारागतं द्रव्यं दीयते ददातीति वा व्युत्पत्त्या गौणवृत्त्या दायशब्दार्थ इत्याहुर्भारुचि-अपरार्क-सोमेश्वराचार्यप्रभृतयः । विज्ञानेश्वर-असहाय-मेधातिथिप्रभृतयस्तु “तस्मात्स्त्रियो निरिन्द्रियाः” इति श्रुतेर्निरिन्द्रियश्वणमत्यन्तनिरिन्द्रियविषयं न भवति । अपि त्यल्पेन्द्रियपरम्,
        पुमान्पुंसो ‘धिके शुक्ले स्त्री भवत्यधिके स्त्रियाः ।
इत्यत्र अधिकतालप्त्वप्रतीतेः । न केवलमत्यन्तनिरिन्द्रियत्वं स्त्रीणामिति दायार्हत्वं स्त्रीणामप्यस्ति । किं तु पितृपुत्रविभागे पुत्राणां प्राधान्यात्तत्रैव स्त्रीणां दायानर्हत्वाद्यत्किंचित्प्रीतिदानार्हत्वं स्त्रीणामप्यस्तीत्येवं पराश्रुतिः । अत एव संग्रहकारवचनम्पितृद्वारागतं द्रव्यं मातृद्वारागतं चेत्युभयं दायशब्दवाच्यमिति स्वरसो ‘र्थः संपद्यत इति गतमपि स्पष्टार्थं पुनरुक्तम् । 


        अथ द्व्यामुष्यायणस्य विभागे विशेषः कथ्यते । तस्य स्वरूपमाह याज्ञवल्क्यः ।
                अपुत्रेण परक्षेत्रे नियोगोत्पदितः सुतः ।
                उभयोरप्यसौ रिक्थी पिण्डदाता च धर्मतः ॥ इति ।
अतश्च द्विपितृको द्व्यामुष्यायणः द्वयोरपि रिक्थहारी [३८८] पिण्डदाता च । परक्षेत्र इत्यस्यायमर्थः – परस्य क्षेत्रं भार्या । तस्याः परक्षेत्रत्वं वाग्दानमात्रेण । न तु परिणयनेन । परिणीतपरक्षेत्रे नियोगस्य निषिद्धत्वात् । तथा हि मनुः ।
        देवराद्वा सपिण्डाद्वा स्त्रिया सम्यङ्नियुक्तया ।
        प्रजेप्सिताभिगन्तव्या सन्तानस्य परिक्षये ॥ इति ।


        विधवायां नियुक्तस्तु घृताक्तो वाग्यतो निशि ।
        एकमुत्पदयेत्पुत्रं न द्वितीयं कथं च न ॥
इत्येवं नियोगमुपन्यस्य स्वयमेव निषेधति:
        नान्यस्मिन्विधवा नारी नियोक्तव्या द्विजातिभिः ।
        अन्यस्मिन्विनियुञ्जाना धर्मं हन्युः सनातनम् ॥
        नोद्वाहिकेषु मन्त्रेषु नियोगः कीर्त्यते क्वचित् ।
        न विवाहविधावुक्तं विधवावेदनं पुनः ॥
        अयं द्विजैर्हि विद्वद्भिः पशुधर्मो विगर्हितः ।
        मनुष्याणामपि प्रोक्तो वैने राज्यं प्रशासति ॥
        स महीमखिलां भुञ्जन्राजर्षिप्रवरः पुरा ।
        वर्णानां संकरं चक्रे कामोपहतचेतनः ॥
        ततः प्रभृति यो मोहात्प्रमीतपतिकां स्त्रियम् ।
        नियोजयत्यपत्यार्थे गर्हन्ते तं हि साधवः ॥ इति ।
न हि विहितप्रतिषिद्धत्वाद्विकल्पः, नियोक्तॄणां निन्दाश्रवणात्, स्त्रीधर्मे व्यभिचरस्य बहुदोषश्रवनात्, संयमस्य प्रशस्ततरत्वाच्च । यथाह मनुरेव ।
        कामं तु क्षपयेद्देहं पुष्पमूलफलाशनैः ।
        न तु नामापि गृह्णीयात्पत्यौ प्रेते परस्य तु ॥ [३८९] इति ।


        अपत्यलोभाद्या तु स्त्री भर्तारमतिवर्तते ।
        सेह निन्दामवाप्नोति परलोकाच्च हीयते ॥
इति पुत्रार्हं पुरुषान्तराश्रयणं निषेधति । तस्माद्विहितप्रतिषिद्धत्वाद्विकल्प इति वक्तुमयुक्तम् । न च “अपत्यलोभाद्या तु स्त्री” इति सति भर्तरीत्य्वाच्यम्, 
        मृते भर्तरि म्रियेत शय्यां वा परिपालयेत् ।
इति विष्णुवचनात् । अत्र मृते भर्तरि जीवति यदा तत्परायणा भर्त्रेकपरतन्त्रा स्त्रीधर्मोक्तप्रकारेण म्रियेत, मृते भर्तरि तत्परायना स्त्रीधर्माव्युदासार्थं शय्यां वा परिपालयेदित्युक्तम् । तत्प्रकारो वक्ष्यते । अतो वाग्दत्तविषयमिति विज्ञानेशः । भारुच्यादयस्तु न सहन्ते,
        अपत्यलोभाद्या तु स्त्री भर्तारमतिवर्तते ।
इति वचनं जीवद्भर्तृकाविषयम्,
        नान्यस्मिन्विधवा नारी नियोक्तव्या द्विजातिभिः ।
इति सार्थवादकवचनं देवरादिव्यतिरिकान्यपरम् । नियोक्तुर्निन्दाश्रवणं देवरादिव्यतिरिक्तेषु ये नियोक्तारस्तद्विषयम् । स्त्रीणां व्यभिचारस्य बहुदोषश्रवणं नियोगव्यतिरिक्तव्यभिचारविषयम् । अतश्च,
        अयं द्विजैर्हि विद्वद्भिः पशुधर्मो विगर्हितः ।
इति पशुधर्मदृष्टान्तोक्तेरैच्छिको व्यभिचारो देवरादिव्यतिरिक्तनियोगश्च निषिध्यते । देवरादिव्यतिरिक्तनियोगः पशुधर्मतुल्यः । अतश्च न शय्यापरिपालनपुत्रोत्पादनयोर्विकल्पः । किं तु पुत्रवत्या शय्यापरिपालनं दुहितृमत्या वा । तदभावे नियोगादप्यपत्योत्पादनमावश्यकम्, [३९०]
        प्रजेप्सिताधिगन्तव्या सन्तानस्य परिक्षये ।
इति वचनात् । शय्यापरिपालनात्सन्ताननिर्वाह एव श्रेयानित्यपरार्क-भारुचि-सोमेश्वरादीनां मतम् । एतन्नियोजनं कलियुगे निषिद्धमपि युगान्तराभिप्रायेणोक्तम् । अत्र याज्ञवल्क्यः ।
        यस्या म्रियेत कन्याया वाचा सत्ये कृते पतिः ।
        तामनेन विधानेन निजो विन्देत देवरः ॥
        यथाविध्यधिगत्यैनां शुक्लवस्त्रां शुचिस्मिताम् ।
        मिथो भजेताप्रसवात्सकृत्सकृदृतावृतौ ॥
यस्मै वाग्दत्ता कन्या स प्रतिग्रहमात्रेणैवास्याः पतिरित्यस्मादेव वचनादवगम्यते । तस्मिन्मृते देवरस्तस्य ज्येष्ठः कनिष्ठो वा निजः सोदरो विन्देत परिणयेत् । यथाविधि – शास्त्रमनतिक्रम्य परिणीयानेन विधानेन घृताभ्यङ्गवाङ्नियमादिना शुक्लवस्त्रां शुचिस्मितां मनोवाक्कायसंयतां मिथो रहसि आ गर्भग्रहणात्सकृत्सकृदृतावृतौ एकैकं वारं गच्छेत् । अयं च वाचनिको विवाहः नियुक्ताभिगमनाङ्गघृताभ्यङ्गादिनियमवदिति मन्तव्यम् । अतो न देवरस्य भार्यात्वमापादयति । अतस्तदुत्पन्नमपत्यं क्षेत्रस्वामिन एव भवति । न देवरस्य, संविदस्ति चेदुभयोरपि । एतद्वाग्दत्ताविषयकनियोजनं विज्ञानयोगिमतानुसारेणोक्तम् । भारुच्यादीनां तु मते विधवानियोजनमप्यस्ति वाग्दत्तानियोजनमप्यस्तीति ध्येयम् । 
        मुख्यगौणपुत्राणां स्वरूपमाह याज्ञवल्क्यः ।
        औरसो धर्मपत्नीजः तत्समः पुत्रिकासुतः ॥
        क्षेत्रजः क्षेत्रजातस्तु सगोत्रेणेतरेण वा ।
        गृहे प्रच्छन्न उत्पन्नो गूढजः स सुतः स्मृतः ।
        कानीनः कन्यकाजातो मातामहसुतो मतः ॥
[३९१]        अक्षतायां क्षतायां वा जातः पौनर्भवः सुतः ।
        दद्यान्माता पिता वा यं स पुत्रो दत्तको भवेत् ॥
        क्रीतश्च ताभ्यां विक्रीतः कृत्रिमः स्यात्स्वयंकृतः ।
        दत्तात्मा तु स्वयं दत्तो गर्भे विन्नः सहोढजः ॥
        उत्सृष्टो गृह्यते यस्तु सो ‘पविद्धो भवेत्सुतः ॥
औरसः – उरसा जातः, स च धर्मपत्नीजः पुत्रो मुख्यः । तत्समः औरससमः पुत्रिकापुत्रः,
        अभ्रातृकां प्रदास्यामि तुभ्यं कन्यामलंकृताम् ।
        अस्यां यो जायते पुत्रः समे पुत्रो भवेदिति ॥
इति वसिष्ठवचनात् । पुत्रिकापुत्र इत्यत्र षष्ठीसमासो गम्यते । पुत्रिकैव पुत्रः – पुत्रिकापुत्र इति कर्मधारयो ‘पि ववक्षितः । यथाह गौतमः: “तृतीयः पुत्रिकैव” इति । तृतीयः पुत्रः पुत्रिकिवेत्यर्थः । क्षेत्रजः – क्षेत्रजातः, नियोगादुत्पन्नः । सगोत्रेणेतरेण वेत्युत्तरेणान्वयः । इतरेण – सपिण्डेन देवरेण वा । गूढजो गूढोत्पन्नः पितृगृहे प्रच्छनमुत्पन्न इत्यर्थः । सवर्णत्वनिश्चये सतीति शेषः । एवं कानीनादावप्यूह्यम् ।
        माता पिता वा दद्यातां यमद्भिः पुत्रमापदि ।
        सदृशं प्रीतियुक्तं च स ज्ञेयो दत्तकः सुतः ॥
आपद्ग्रहणादनापदि न देयः । दातुरयं प्रतिषेधः । तथा एकपुत्रो न देयः, “न त्वेकं पुत्रं दद्यात्प्रतिगृह्णीयाद्वा” इति वसिष्ठस्मरणात् । अनेकपुत्रसद्भावे ‘पि ज्येष्ठो न देयः ।
        ज्येष्ठेन जातमात्रेण पुत्री भवति मानवः । इति ।
तस्यैव पुत्रकार्यकरणे मुख्यत्वात् । पुत्रप्रतिग्रहप्रकारमाह [३९२] वसिष्ठः: “पुत्रं प्रतिग्रहीष्यन्बन्धूनाहूय राजनि चावेद्य निवेशनमध्ये व्याहृतिभिर्हुत्वा अदूरबान्धवमसंनिकृष्टं गृह्णीयात्” इति । अदूरबान्धवमसंनिकृष्टं गृह्णीयादित्यनेन अत्यन्तदेशभाषादिविप्रकृष्टस्य प्रतिषेधः । असंनिकृष्टमित्यनेन ज्ञातिनिषेधः । क्रीतस्तु पुत्रः ताभ्याम् – मातापितृभ्यां मात्रा पित्रा वा विक्रीतः । पूर्ववदेकं पुत्रं ज्येष्ठं च वर्जयित्वा आपदि सवर्ण इत्येव । यत्तु मनुनोक्तम् ।
        क्रीणीयाद्यस्त्वपत्यार्थं मातापित्रोर्यमन्तिकात् ।
        स क्रीतकः सुतस्तस्य सदृशो ‘सदृशो ‘पि वा ॥ इति ।
तत्गुणैः “सदृशो ‘सदृशो ‘पि वा” इति व्याख्येयम्, न जात्या, “सजातीयेष्वयं प्रोक्तः’ इत्युपसंहारात् । “कृत्त्रिमः स्यात्स्वयंकृतः” कृत्त्रिमस्तु पुत्रः स्वयं पुत्रार्थिना धनक्षेत्रादिप्रदर्शनादिप्रलोभनैः पुत्रीकृतो मातापितृविहीनः, तत्सद्भावे तत्परतन्त्रत्वात् । दत्तात्मा तु पुत्रो यो मातापितृविहीनः ताभ्यां त्यक्तो वा तवाहं पुत्रो भवामीति स्वयंदत्त उपनीतः । तेषां विभागप्रकारमाह याज्ञवल्क्यः ।
        पिण्डदो ‘ंशहरश्चैषां पूर्वाभावे परः परः । इति ।
एतेषां पूर्वोक्तानां पुत्राणां द्वादशानां पूर्वपूर्वस्याभावे उत्तरोत्तरः पिण्डदः अंशहरो – धनहरो वेदितव्यः । औरसस्य धनग्रहणे प्राप्ते मनुरपवादमाह ।
        पुत्रिकायां कृतायां तु यदि पुत्रो ‘नु जायते ।
        समस्तत्र विभागः स्यात्ज्येष्ठता नास्ति हि स्त्रियाः ॥ इति ।
तथा अन्येषामप्पुर्वस्मिन्सत्युत्तरेषां पुत्राणां चतुर्थांशभागित्वम् [३९३] उक्तं वसिष्ठेन: “कस्मिंश्चित्प्रतिगृहीते औरस उत्पद्येत चतुर्थांशभागी स्याद्दत्तकः” इति । दत्तकग्रहणं क्रीतकृत्त्रिमादीनां प्रदर्शनार्थम्, पुत्रीकरणाविशेषात् । तथा च कात्यायनः ।
        उत्पन्ने त्वौरसे पुत्रे चतुर्थांशहराः सुताः ।
        असवर्णाः सवर्षासु ग्रासाच्छादनभाजनाः ॥ इति ।
असवर्णाः – क्षेत्रजदत्तकादयः । ते चौरसे सति चतुर्थांशहराः । चतुर्थांशो नाम चतुर्थस्य यो ‘ंशः समत्वेन परिकल्प्यते तत्तुल्यो ‘ंशः – पञ्चमांश इत्यर्थः,
        पञ्चमांशहरा दत्तकृत्त्रिमादिसुताः पुनः ।
इति स्मृतेः । पुनरिति – पश्चादुत्पन्ने औरस इत्यर्थः । असवर्णाः – कानीनगूढोत्पन्न-सधोढपौनर्भवाः । तेषां यद्यपि सवर्णत्वादिनिश्चये कानीनत्वादिव्यपदेशः, तथापि संदिघे ‘पि सवर्णत्वे ‘सवर्णत्वव्यपदेशः । यदपि मनुनोक्तम्,
        एक एवौरसः पुत्रः पित्र्यस्य वसुनः प्रभुः ।
        शेषाणामानृशंस्यात्तु प्रदद्यात्तु प्रजीवनम् ॥ 
इति, तदपि दत्तकादीनामौरसप्रतिकूलत्वे निर्गुणत्वे च वेदितव्यमिति विज्ञानेशः । सोमेश्वरस्तु “दत्तादिव्यतिरिक्तानां कानीनगूढोत्पन्नसहोढपौनर्भवानामेव जीवनदानमिति शेषशब्दार्थः” इत्याह । भारुचिस्तु “ ‘एक एवौरसः पुत्रः’ इत्यादिवचनातेकपुत्रविषये दत्तादिस्वीकारो ‘स्ति, तथा च दत्तपुत्रादिस्वीकारात्पूर्वं स्थितस्य पुत्रस्य दत्तादीनां प्रजीवनप्रदानं नान्येषाम्” [३९४] इत्याह । अयमेव वक्षः श्रेयान् । क्षेत्रजस्य विशेषो दर्शितो मनुना ।
        षष्ठं तु क्षेत्रजस्यांशं प्रदद्यात्पैतृकाद्धनात् ।
        औरसो विभजन्दायं पित्र्यं पञ्चममेव वा ॥ इति ।
द्वादशविधपुत्राणां मध्ये षण्णामेव दायभाक्त्वम् । उत्तरेषामदायभाक्त्वम् ।
        औरसः क्षेत्रजश्चैव पुत्री दत्त्रिम एव च ।
        गूढोत्पन्नो ‘पविद्धश्च दायादा बान्धवाश्च षट् ॥
        कानीनश्च सहोढश्च क्रीतः पौनर्भवस्तथा ।
        स्वयंदत्तश्च शौद्रश्च षडदायादबान्धवाः ॥
उभयविधस्य षट्कस्य बान्धवत्वं समानम् । अतश्च समानगोत्रत्वेन च सपिण्डत्वेन चोदकप्रदानाधिकारित्वं वर्गद्वयस्यापि समानमेव । किं तु स्वपितृसमानोदकसपिण्डानां संनिहितविर्क्थहाराभावे पूर्वषट्कस्यैव रिक्थहरत्वं नेतरषट्कस्येति ध्येयम् । 


        नन्वेवम्,
        गोत्ररिक्थे जनयितुर्न भजेद्दत्त्रिमः सुतः ।
        गोत्ररिकथानुगः पिण्डो व्यपैति ददतः स्वधाम् ॥ इति ।
मनुवचनाद्दत्त्रिमस्य स्वजनकगोत्रसापिण्ड्ययोः निवृत्तौ कथम् “दत्त्रिमो ‘पि स्वजनयितुः स्वधां कुर्यात्” इति विष्णुवचनमिति चेत्,
        उच्यते । तत्तु दत्त्रिमजनकस्य सन्तत्यभावे वेदितव्यम् । उपरिष्टात्प्रपञ्च्यते । अतश्चौरसव्यतिरिक्तानां पुत्रप्रतिनिधीनां सर्वेषां रिक्थहारित्वं पूर्वस्य पूर्वस्याभावे अवशिष्टम् । औरसस्य तु 
                एक एवौरसः पुत्रः पित्र्यस्य वसुनः प्रभुः ।
इत्यनेनैव रिक्थभाक्त्वमुक्तम् ।
        यत्तु, [३९५]
        सर्वांस्तांस्तेन पुत्रेण पुत्रिणो मनुरब्रवीत् ।
इति, तदपि भ्रातृपुत्रस्य पुत्रीकरणसंभवे अन्येषां पुत्रीकरणनिषेधार्थम्, न पुनः पुत्रत्वप्रतिपादानाय । तत्सुतो गोत्रजो बन्धुरित्यनेन विरोधात् । चन्द्रिकाकारस्तु “प्रशंसार्थपरं वचनम्” इत्याह । धारेश्वर-देवस्वामिनौ तु विज्ञानयोगिमतानुवर्तिनावेव । यथोक्तं देवस्वामिना: उभयत्रापि “दद्येकपुत्रा बहवः,” “भ्रातॄणामेकजातानाम्” इति वचनद्वये भ्रातृसुते पुत्रप्रतिनिधितया कथंचित्कर्तुं शक्ये सति तदन्यो न प्रतिनिधिः । अनुलोमजानां तु मूर्धावसिक्तादीनामौरसे ‘प्यन्तर्भावात्तेषामप्यभावे क्षेत्रजादीनां दायहरत्वं बोद्धव्यम् । शूद्रापुत्रस्त्वौरदो ‘पि कृत्स्नं भागमन्याभावे ‘पि न लभते । यदाह मनुः ।
        यद्यपि स्यात्तु सत्पुत्रो यद्यपुत्रो ‘पि वा भवेत् ।
        नाधिकं दशमाद्दद्याच्छूद्रापुत्राय धर्मतः ॥ इति ।
सत्पुत्रो विद्यमानद्विजा(ति)पुत्रः । शूद्रधनविभागे विशेषमाह याज्ञवल्क्यः ।
        जातो ‘पि दास्यां शूद्रेण कामतो ‘ंशहरो भवेत् ।
        मृते पितरि कुर्युस्तं भ्रातरस्त्वर्धभागिनम् ॥
        अभ्रातृको हरेत्सर्वं धितॄणां सुतादृते ॥
दुहितृसुतसद्भावे ‘प्यार्धभागिक एव दासपुत्र इत्यर्थः । अत्र शूद्रग्रहणात्त्रैवर्णिकस्य दास्यामुत्पन्नः पितुरिच्छयाप्यंशं न लभते । नाप्यर्थम्, कृत्स्नं दूरत एव । किं तु जीवनमात्रं लभते ॥




इति श्रीप्रतापरुद्रदेवमहाराजविरचिते स्मृतिसंग्रहे सरस्वतीविलासे
व्यवहारकाण्डे अप्रतिबन्धदायप्रकरणम् 


[३९६]
अथ अप्रतिबन्धदायः 


अथ विभक्तस्यापुत्रस्य स्वर्यातस्यासंसृष्टिनो धनं को गृह्णीयादित्यत आह याज्ञवल्क्यः ।
        पत्नी दुहितरश्चैव पितरौ भ्रातरस्तथा ।
        तत्सुतो गोत्रजो बन्धुः शिष्यः सब्रह्मचारिणः ॥
        एषामभावे पूर्वस्य धनभागुत्तरोत्तरः ।
        स्वर्यातस्य ह्यपुत्रस्य सर्ववर्णेष्वयं विधिः ॥ इति ।
अयं च पत्न्यादिषु स्वामितासंक्रमक्रमः प्रत्यासत्तितारतम्यरूपन्यायनिबन्धनो वाचनिकः । स्वस्वामिभावसंबन्धस्य वाचनिकत्वाभावात् । तथा हि, स्वत्वं लौकिकं लौकिकक्रियाजन्यत्वात्व्रीह्यादिवत् । यूपाहवनीयाचार्यकादीनां लौकिकानां न लौकिकतक्षणादिक्रियामात्रजन्यता । किं तु मन्त्रादिनियमोपेततक्षणादिजन्यतेति न व्यभिचारः । यस्तु वैधदानप्रतियोगिनि प्रतिग्रहे मन्त्रनियमः स दानापूर्वोत्पत्त्यर्थो न स्वत्वोत्पत्त्यर्थः । अवैधदानप्रतियोगिन्यमन्त्रके प्रतिग्रहे स्वत्वोत्पत्तिदर्शनादिति प्रपञ्चितम्लिप्सासूत्रे । यत्तु विज्ञानयोगिना स्वत्वं लौकिकं लौकिकक्रियासाधनत्वात्व्रीह्यादिवदित्युक्तम्, तदुद्ग्रन्थं स्थूलमिव प्रतिभाति । लिप्सासूत्रे हि गुरुणा लौकिकक्रियासाध्यत्वेनैव स्वत्वस्य लौकिकत्वमुक्तम् । यथेष्टविनियोगार्हत्वं स्वत्वमिति स्वत्वलक्षणमित्युक्त्वा आर्जनात्स्वत्वं नाम कश्चन संबन्ध इत्यनेन ग्रन्थेन । अस्यार्थः – आर्जनं कर्तृकर्मणोः संबन्धकरं सकर्मकत्वात् । न च ग्रामं त्यजतीत्यादौ व्यभिचार इति वाच्यम् । न ह्यत्र पारमार्थिकः संयोगादिसंबन्धः साध्यते किं तु कर्तृकर्मगतः [३९७] कश्चिदतिशयो ऽर्जनजन्मा साध्यते । स चौदासीन्यप्रच्युतिरूपत्वात्। संबन्धरूप इति गीयते । ग्रामं त्यजतीत्यादावपि ग्रामतो ‘तिशयो विभागरूपः क्रियागर्भो ‘तिशयो ‘स्त्येव । न च प्रतिग्रहादिजन्यो हस्तसंयोगादिरेव अतिशयो ‘स्त्विति वाच्यम्, व्यभिचारात्, जन्मादौ तदसंभवात् । न चाकर्मकत्वाज्जनिक्रियायां कर्मगतातिशयजनकत्वमिति वाच्यम् । अर्जयतिशब्दवाच्यत्वदशायां सकर्मकत्वात् । अयं भावः – जनिधातुः कर्तृगतक्रियार्थः स्यात्, प्रागसतः क्रियाश्रयत्वायोगात्, लब्धसत्ताकस्य पुनर्जननाभावात् । अतो जनयितृक्रियायोगं जन्यस्य स्वातन्त्र्यविवक्षया जनिधातुराहेति गुरुमततत्वम् । यथैकमेव ज्ञानं घटो भातीत्यत्राकर्मकं घटं जानीहीत्यत्र सकर्मकम् । गुरुमते वित्तिभात्योरभेदः । यथोक्तं गुरुणा: “धीरेव हि भानम्” इति । स चार्जनजन्यो ‘तिशयः स्वत्वमित्युच्य इति मीमांसकरहस्यम् । अतश्चोद्गन्थता स्फुटैव । स्थूलत्वं च धनलाभशिष्योपास्त्यादिसाधने आचार्यनियोगे पशुवृष्ट्यादिसाधने चित्राकारीर्यादिनियोगे च व्यभिचारात् । न च यथाहवनीये लौकिकज्वलनरूपेण लौकिकपाकसाधनता नालौकिकसंस्कारनिचययुक्तरूपेणेत्यनैकान्तिकतापरिहारः सुवचः तथापूर्वे ‘प्यनैकान्तिकतापत्तिपरिहारः सुवच इति वाच्यम् । तस्मिन्सर्वात्मनैवालौकिके ‘पूर्वे लौकिकालौकिकरूपभेदकल्पनस्याशक्यत्वात् । यत्तून्नीतं चित्रापूर्वकार्यतया शास्त्रैकसमधिगम्यम् । न च तद्रूपेण पश्वादिसाधनमपि तु कृतं सत्सिद्धतया, न च तद्रूपं शास्त्रैकसमधिगम्यं कार्यकारणानुमानवेद्यत्वात्, अतो यूपाहवनीयादितुल्यतया नानैकान्तिकतेति प्रतिपादयितुं शक्यत इति । 
        तदसत्, यूपाहवनीयादौ लौकिके रूपे नियमवैयर्थ्याद् [३९८] अलौकिक(त्व)मपि कल्पयितुं शक्यते । सर्वात्मनैवालौकिकरूपे मध्ये लौकिक(त्व)रूपकल्पना हेत्वाभावान्न शक्येति । उत्पन्नस्यापूर्वस्य कार्यकारणानुमानवेद्य(त्व)रूपमपि नास्ति तदपेक्षाया अनुत्थानात् । उत्थितौ वा वेदवेद्यमपूर्वमुत्पन्नं पश्वादेः फलस्योत्पत्तेः इति वेदवेद्यत्वाकारोल्लेखेनैवानुमानमपूर्वांशं स्पृशतीति न काचित्क्षतिः ।
        यथोक्तं गुरुण नवमाद्ये निबन्धने – “वेदवेद्यत्वादारस्य लौकिकत्वे ‘पि वेदवेद्यं स्वरूपमलौकिकमेव” इति अस्य ग्रन्थस्याभिप्रायमाह नाथः – लिङ्वाच्यमपूर्वमित्येवमाकारं ज्ञानं लिङ्पृष्ठभावेन लिङ्वेद्यत्वाकारोल्लेखेनैव वापूर्वं स्पृशतीति नैतादृशज्ञानवेद्यत्वे वेदैकवेद्यतालक्षणापूर्वता विहतिः । न हि वेदवेद्यताकारोल्लेखेन जायमानस्य यूपाहवनीयादेर्वेदैकवेद्यताविहतिरिति स्थूलत्वं हेतोरिति सिद्धम् । नान्वाचार्यकं लौकिकमध्यापनकर्त्र्याचार्यशब्दप्रयोगात् । अतो लिङ्वात्वमभिमतं दूरनिरस्तं स्यात् । यथोक्तं वृद्धैः ।
        लोके क्वाप्यप्रयुक्तत्वाद्विधिसाध्ये प्रयोगतः ।
        अलौकिकार्थं यूपादिपदं कामं प्रसिध्यतु ॥
        नालौकिकार्थमाचार्यपदमेतद्द्वयात्ययात् ।
        मुखं गुरुमतस्याद्धं (-आर्धं) खडितं (किमु) किल पण्डितैः ॥


मैवम्,
        उपनीय तु यः शिष्यं वेदमध्यापयेत्द्विजः ।
        सकलं सरहस्यं च तमाचार्यं प्रचक्षते ॥ इति ।
स्मृतिरभियुक्तश्रुतिस्मृतिप्रयुक्ताचार्यपदार्थसंशयनिवृत्त्यर्थं प्रणीतेति तावदास्थेयम् । सा च न्यायतो विविच्यमाना यादृशे ‘र्थे पर्यवस्यति तादृशे स्मृतेस्तात्पर्यं वाच्यम् । तत्र यद्यपि [३९९] “क्रिययोगः शब्दार्थः” इति भाति । तथापि न तस्याः क्रियामात्रपरत्व्ं । (?) तथात्वे लक्षणान्व्याख्यानमात्रपरत्वं स्यात् । न चैतत्संभवति संशयनिवृत्त्यर्थम् “उपनीय तु यः शिष्यं द्विजो ‘ध्यापति श्रुतम्” इति लक्षणमवक्ष्यत् । तदनुपयोगिनी विध्युक्तिरयुक्ता सती वक्तुरनाप्ततामापादयेत । विधेयस्यैव तु लक्षणत्वे विवक्षिते विध्युक्तिराञ्जसीति विधिसिद्धमेवाध्यापनरूपमर्धं यस्त्वित्यादिना निर्दिश्य लक्षणं कृतमुपेयम् । न च वाक्यभेदापत्तेरुभयविवक्षानुपपत्तिः, वक्तृतन्त्रे वाक्ये वाक्यभेदस्य चोदनासूत्रे अर्थपदं प्रयुञ्जानेन सूत्रकारेण दोषतया ख्यापितत्वा । तुशब्द उपाध्यायलक्षणात्केवलाध्यापयाद्व्यावृत्तिप्रतिपादकः । 
        नन्वध्यापनस्य विधेयत्वमेव नास्ति अन्यतः प्राप्तत्वादिति चन्,
        मैवम्, अन्यतः प्राप्तिवादि प्रप्तव्यः (?) । किमध्ययनविधितः प्राप्तिराहोस्विद्वृत्तित इति । नाद्यः अध्ययनविधेर्निरधिकारतया स्वविषयानुष्ठाने ‘प्यशक्तत्वमुक्तं शास्त्रादौ गुरुणा तत्तत एवावधार्यम् । न द्वितीयः वृत्त्यर्थताप्यध्यापनस्याचार्यकद्वारिकैवेति नाचार्यकोत्पत्त्यर्थतया तद्विधिं वहन्तीति तेनान्यतः प्राप्त्यभावाद्विध्यभावे ‘ध्यापनस्याप्राप्तस्य लक्षणत्वेनाख्यानमयुक्तमित्यध्यापनस्य विधेयत्वसिद्धेः । यद्वा स्मृतेश्च लोकव्यवहारमात्रफलानर्हत्वादाचार्यपदार्थनिर्णयापेक्षवरदानविध्यनुष्ठानफलतैवोपेया । तत्र “आचार्याय वरो देयः” इति श्रौते वरदानविधौ आचार्यशब्दार्थः सम्प्रदानतयोपदिश्यते । न च संप्रदानावस्थायामध्यापनक्रियायोग आचार्यशब्दार्थः, तस्यातीतत्वात् । न च स्वरूपमात्रमर्थः, तस्य विधिं विनापि लाभे विध्यानर्थक्यात् । न च भूतपूर्वक्रियायोगावस्थालक्षणा  श्रुतिस्मृतिप्रयुक्ता । आचार्यपदार्थतत्वनिर्णयार्थं [४००] प्रयुक्ताया अभियुक्तश्रुतेर्जघन्यार्थप्रकाशनपरत्वस्वीकारस्यानुचितत्वात् । अनवगतस्य च तदुपलक्ष्यत्वानर्हत्वात् । पञ्जरस्थः सिंह इत्यत्र पञ्जरओपलक्ष्यसिंहत्वाकारवदिह भूतक्रियायोगोपलक्षणस्याकारविशेषस्याभावात् । अतः क्रियायोगातिरिक्त संप्रदानावस्थानुवृत्त्यर्हमदृष्टमाचार्यशब्दवाच्यमिति वरदानविधिबलादवगते तदुत्पादकक्रियाप्रेक्षायां स्मृतेर्लक्षणभूतक्रियाविधिपरतत्वमाश्रियते । तथा च तदनुगुणा मूलश्रुतिरुपनीयाध्यापयेदित्यनुमेया । 
        नन्वाचार्यकरणविधिप्रयुक्तत्वमध्ययनस्य साधयितुमाचार्यत्वकामो ‘ध्यापयेदित्याधिकारविधिरूपवेदानुमानं (?) साधयितव्यम् । किमित्युपनीयाध्यापयेदित्याचार्यकस्य लिङर्थत्वेन विनियोगमात्रवेदानुमानमिति चेन्,
        मैवम् । वरदानविध्यनुप्रविष्टाचार्यलक्षणान्वाख्यानमात्रपरायाः स्मृतेस्तदपेक्षितालौकिकाचार्यपदार्थोत्पादकक्रियाविनियोगमात्रोपलक्षणता स्वीकार्या । न तद्विष्याधिकारविधिपरता गौरवापत्तेः, अपेक्षाभावाच्च । आचार्यत्वं नाम आचार्यशब्दप्रवृत्तिनिमित्तम्, त्वतलादेर् (?) निष्कृष्टप्रवृत्तिनिमित्तवचनस्वभावत्वात् । तच्चाचार्यत्वमुपनयनाङ्गकाध्यापनसाध्यमदृष्टमिति तन्मात्रमेव विधिरनुजानातु न ततो ‘तिरिक्तमिति वरदानविध्यपेक्षापूरणार्थं विनियोगक्रियाविधिपरत्वमात्रमपेक्षितं स्मृतेः । न ततो ‘तिरिक्तमधिकारविषयापूर्वफलम् । अतश्चापेक्षाभावो गौरवं च स्पष्टम् । किं चाचार्यकस्य सुखदुःखनिवृत्त्योरन्यतरत्वाभावेन स्वर्गादितुल्यनैयोगिकफलत्वं कल्पयितुं न शक्यते । लिङ्वाच्यत्वे तु सुखदुःखनिवृत्त्योरन्यतरत्वाभावे ‘पि वेदैकगम्यतृतीयप्रयोजनत्वमाचार्यस्य समस्तीति प्रत्यक्षवेदे ‘पि तन्मात्रपरताध्याप्यानादिविधिसिद्धैवेति नानुमेये [४०१] काचिदनुपपत्तिः । 
        नन्वेवं भवनाथेनोपनीयाध्यापनेनाचार्यकं भावयेदिति वचनव्यक्तिरुपन्यस्तेति चेत्,
        भवनाथस्यायमभिप्रायः – यद्यपि तददृष्टं क्रियाफलं लिङर्थ एवेत्युपनीयाध्यापयेदित्येवंरूपैव पारमार्थकी वचनव्यक्तिः । तथापि तस्यादृष्टस्याचार्यकपदाभिलप्यतया स्मृतिसिद्धत्वात्तेन च रूपेण वरदानादिलाभकरतयाध्यापकाभीष्टत्वात्काम्यतयैवार्थात्स्वविषये ‘ध्यापने अधिकारापादकता । न नित्यादिनियोगवन्नियोगत्वेनैवेति प्रकऋअयितुमध्यापनस्यौपादानिककरणान्वयविवरणार्था वचनव्यक्तिः अध्यापनेनाचार्यकं भावयेदित्येवंरूपोपन्यस्ता । अत एवेदृशीं वचनव्यक्तिमुपन्यस्याह शालिकानाथः: “अर्थादाचार्यीबुभूषोरधिकारः" इति । आर्थिकमधिकारलाभं प्रकटयितुमेव तदनुगुणा वचनव्यक्तिरुपन्यस्तेत्यभिप्रायः । 
        नन्वेवं वरदानविध्यपेक्षिताचार्यकोत्पत्त्यर्थक्रियाविनियोगपरत्वाद्वाक्यस्येतद्विध्यनुवादता लिङः प्राप्नोतीत्याचार्यकस्य लिङ्वाच्यत्वमभिमतं न सिध्येत् । यद्यपि संनिधिसमाम्नानाभावान्न ग्राहकावस्थविध्यनुवादता, तथाप्यादानवाक्यस्थलिङ्वत्प्रयोजकवस्थविध्यनुवादता स्यादेव । 
        मैवम्, आधानस्य हि संस्कारस्य ज्वलनगतत्वेन लिङ्वाच्यत्वासंभवात्लिङः प्रयोजकापूर्वानुवादता स्वीकृता । अध्यापनजन्यस्य त्वाचार्यसंस्कारस्याध्यापयितृगतत्वेन लिङ्वाच्यत्वं संभवत्येवेति न लिङो ‘नुवादकता स्वीकार्या ।
        नन्वेवमप्याचार्यकसंस्कारस्य साधिकारविद्ध्यनुप्रवेशित्वादृत्विक्संस्कारवल्लाभकरत्वे ‘पि स्वयमधिकारापादकत्वासंभवात्नाध्यापने ‘पि प्रयोजकतेति अध्ययनप्रयोजकत्वमभिमतं दूरनिरस्तं [४०२] स्यात् । अन्यथा ऋत्विक्संस्कारस्यापि याजने यजने ‘पि प्रयोजकता स्यात् ।
        मैवम्, साधिकारविध्यनुप्रवेशिनो ‘प्याचार्यकस्य वरदानादिलाभकरतयाध्यापकाभीष्टस्य वस्तुवृत्त्या अध्यापनाधिकारपादकत्वेन प्रयोजकत्वसंभवात् । ऋत्विक्संस्कारस्य तु लाभकरत्वे ‘पि यजमानाधिकाराधीनतत्कर्तृकवरणादिसंपाद्यतयान्याधीनत्वेन स्वेच्छया संपादयितुमशक्यत्वात्न स्वातन्त्र्येणाधिकारापादकतेति न प्रयोजकतासंभव इति भेदः । अतः परमार्थतो वचनव्यक्तिः उपनीयाध्यापयेदित्येवंरूपैव भवनास्थस्याभिप्रेतेति मन्तव्यम् । अतश्च लौकिकार्थक्रियासाधनत्वादिहेतोर्व्यभिचारः सिद्धः । 
        केचिदेवं परिहारन्ति – क्रिया आर्जनादिका साधनं यस्य स्वत्वस्य तल्लौकिकार्थक्रियासाधनमिति बहुव्रीहिः । लौकिकार्थक्रियासाध्यत्वादित्यर्थः । अतो नोद्ग्रन्थता न व्यभिचारश्च विज्ञानेश्वरमते ‘पीत्यनुसंधेयमिति ।
        तदसत् । तत्पुरुषसमासं परित्यज्य जघन्यबहुव्रीहिसमासाश्रयणं पङ्कभिया पलायमानस्याश्रुचिपतनसमानमिति । एवं च स्वत्वस्य लौकिकत्वे सिद्धे “स्वामी रिक्थक्रयसंविभागपरिग्रहाधिगमेषु ब्राह्मणस्याधिकं लब्धं क्षत्रियस्य विजितं निर्विष्टं वैश्यशूद्रयोः” इति गौतमीया धर्माः दृष्टार्था धनार्जनोपायाः । रिक्थादयस्तु पञ्च सर्वसाधारणाः । रिक्थं नाम रिक्थार्जनम् – पित्रादिधने स्वामित्वापादकं पुत्रादिजन्मेति यावत् । तथा च पैतृकधनलाभहेतुत्वेनोक्तं गौतमेनैव “उत्पत्त्यैवायं स्वामित्वं लभते इत्याचार्याः” इति । उत्पत्त्यैव – मातृगर्भे शरीरोत्पत्त्यैवेत्यर्थः । अत एव विष्णुः “जन्मना स्वत्वमापद्यते” इति । “पुत्रस्यैव न तु पुत्रिकायाः” इति भारुचिः । संविभागः – पुत्रादिधनविशेषनिष्ठस्वामित्वसंपादको [४०३] विभाग इति चन्द्रिकाकारः । विज्ञानेश्वरस्तु अप्रतिबन्धो दायो रिक्थं सप्रतिबन्धो दायः संविभागः इति । रिक्तशब्दस्य यद्यपि सप्रतिबन्धो ‘पि दायो ‘र्थः, “रिक्थग्राह ऋणं दाप्यः” इति दर्शनात् । तथाप्यप्रतिबन्धो दायो विवक्ष्यते । अन्यथा विभागशब्दपौनरुक्त्यात् । विभागशब्देन तदुत्तरकालीनः सप्रतिबन्धो दायो लक्ष्यते । विभागस्य स्वत्वहेतुत्वाभावादित्याह । एतन्न सहन्ते भारुच्यादयः – अप्रतिबन्धे दाये संबन्धातिरिक्तं जन्माप्रेक्ष्यते, सप्रतिबन्धे दाये तु प्रतिबन्धाभावो न कारणं तुच्छत्वादिति । परिग्रहः– काननादिगतजलतृणकाष्ठादेरन्येनास्वीकृतस्य स्वीकारः । अधिगमो निध्यादिरुपलब्धः । एतेषु पुत्रादिः क्रेता संविभक्ता परिग्रहीताधिगन्ता वा यथाक्रमेण पित्रादिधनस्य क्रीतस्य संविभक्तांशस्य परिगृहीतस्याधिगतस्य च स्वामी भवति । तथा लब्धं प्रतिगृहीतं ब्राह्मणस्याधिकं प्रातिस्विकमार्जनम् । एवं क्षत्रियस्य विजितं जयलब्धम् । एवं वैश्यस्य निर्विष्टं कृष्यादिभृतिरूपेण यल्लब्धम् । शूद्रस्यापि निर्विष्टं द्विजशुश्रूषादिना वृत्तिरूपेण यल्लब्धं प्रातिस्विकमित्येवमर्जननिबन्धनार्थाया गौतमस्मृतेरर्थो विज्ञेयः । अतश्चयं धर्मस्मृतिः साधुशब्दनिबन्धनार्थव्याकरणादिस्मृतिवत्स्मृतेत्यर्थः । 
        अत्रेदं तत्त्वम् – लोकप्रसिद्धानेव स्वत्वोपायान्प्रतिग्रहादीननूद्य ब्राह्मणादिवर्णोल्लेखेनादृष्टार्थतया नियन्तुं गौतमेन यत्नतो वचनमारब्धमिति । तथा च,
        यद्गर्हितेनार्जयन्ति कर्मणा ब्राह्मण धनम् ।
        तस्योत्सर्गेण शुध्यन्ति जप्येन तपसैव च ॥ इति ।
शास्त्रैकसमधिगम्ये स्वत्वे गर्हितेनासत्प्रतिग्रहवाणिज्यादिना [४०४] लब्धस्य स्वत्वमेव नास्तीति तत्पुत्राणां तदविभाज्यमेव । यदा तु स्वत्वं लौकिकं तदा असत्प्रतिग्रहलब्धस्यापि स्वत्वात्तत्पुत्राणां तद्विभाज्यमेव । तस्योत्सर्गेण शुध्यन्तीति प्रायश्चित्तमार्जयितुरेव । तत्पुत्रादीनां तु दायत्वेन स्वत्वमिति न तेषां दोषसंबन्धः,
        सप्त वित्तागमा धर्म्या दायो लाभः क्रयो जयः ।
        प्रयोगः कर्मयोगश्च सत्प्रतिग्रह एव च ॥
इति स्मरणात् । स्वत्वस्य लौकिकत्वे क्वचिदेव परस्वत्वापत्तिः संकल्पमात्रेण स्वत्वनिवृत्तिश्च । क्वचित्तु महापातकेनैव स्वत्वनिवृत्तिः न संकल्पमात्रात् । अतश्च पितापुत्रसंबन्धो भर्तृभार्यासंबन्धश्च महापातकादौ निवर्तत इति प्रपञ्चितम्लिप्सासूत्रे ।
        ननु स्वत्वं लौकिकमस्तु स्वाम्यं त्वलौकिकम् । यथाह न्यायपूर्वकं संग्रहकारः ।
        वर्तते यस्य यद्धस्ते तस्य स्वामी स एव न ।
        अन्यस्वमन्यहस्तेषु चौर्यादेः किं न वर्तते ।
        तस्माच्छास्त्रत एव स्यात्स्वाम्यं नानुभवादपि ॥ इति ।
तस्माच्छास्त्रैकसमधिगम्यं स्वाम्यं न पुनर्मानान्तरगम्यमित्यर्थः । 
        मैवम्, यस्मात्स्वाम्यस्वत्वयोस्तुल्ययोगक्षेमयोरेकतरमधिकृत्य साधिते लौकिकत्वे द्वयोरपि साधितमेवेत्यवगन्तव्यम् । अतो यथाग्रन्थं लौकिकक्रियासाध्यत्वमेव अव्यभिचारात्स्वत्वस्य लौकिकत्वे हेतुरिति युक्तमुत्पश्यामः । तथा च स्वत्वस्य लौकिकत्वात्नैयायिक एव स्वाम्यसंक्रमक्रमो न वाचनिक इति सिद्धम् । तदुक्तं विज्ञानयोगिना यत्तु – “पत्नी दुहितरः” इत्यादिस्मरणं तदपि स्वामिसंबन्धितया बहुषूपप्लवमानेषु [४०५] व्यामोहनिवृत्तये प्रत्यासत्तितारतम्यन्यायनिबन्धनस्य स्वामितासंग्रमक्रमस्य निबन्धनमिति । 
        ननु पत्नी दुहितरन्यायावलम्बनेन पत्न्याः पत्यंशहरत्वं स्यात् । तर्हि अविभक्तपत्नीनामपि “शरीरार्धं स्मृता जाया” इत्यादिवक्ष्यमाणन्यायस्य तुल्यत्वात्पत्न्यंशहरत्वं स्यादिति चेत्,
        मैवम् । विभक्तपत्नीनां प्रत्येकनियतद्रव्यसद्भावात्तत्रैव पत्नीदुहितरन्यायः । अविभक्तपत्नीनां तु पत्युर्नियतद्रव्याभावात्समुदितद्रव्य पत्यंशग्राहित्वस्याशक्यत्वात्पत्नीदुहितरन्यायो विभक्तविषय इति ध्येयम् । 
        ननु यद्येवं स्यात्तदा अविभक्तानां सर्वेषां भ्रातॄणां स्वर्यातानामंशग्राहित्वं तत्पत्नीनां न स्यात् । तथा स्मर्यते – “अविभक्तपत्नीनां तद्दायहरत्वम्” इति सर्वेषां भ्रातॄणामभावे इति शेषः । 
        अत्रोच्यते – अविभक्तपत्नीनां दायस्य प्रत्येकपर्यवसितत्वेन नियतत्वसिद्धेरविभक्तत्वे ‘पि विभक्तवन्न्यायस्य सुप्रसरत्वात्पत्नीनामेवांशहरत्वम् । तत्र दुहितृमत्पत्न्यदुहितृमत्पत्नीविवेको न कर्तव्य इति वैष्णवं मतम् । पत्नीदुहितर इत्यादौ पत्नीदुहितरेत्यस्यैकदेशस्यानुकरणम् । पत्नीदुहितरश्चेत्यत्र प्रत्यासत्तितारतम्यन्यायं सूचयति मनुः ।
        पिता हरेदपुत्रस्य रिक्थं भ्रातर एव च । इति ।
तत्र क्रमो न विवक्षितः वाशब्दप्रयोगात् । अस्य तात्पर्यार्थं संग्रहकार आह ।
        अ(वि)शेषात्मजहीनस्य मृतस्य धनिनो धनम् ।
        केनेदानीं ग्रहीतव्यमित्येतदधुनोच्यते ॥
अस्यार्थः – मुख्यगौणपुत्रहीनस्य धनवतो मृतस्य धनमिदानीं तन्मरणानन्तरं केन हर्तव्यमित्याकाङ्क्षायां पित्रादिना हर्तव्यम् [४०६] इत्येततधुना पित्राद्यपेक्षया बहुविधोपकारकासन्नजनाभावे मनुनोच्यते इति । अत एव पित्रादिभ्यो गौणपुत्राणामासन्नत्वं ज्ञात्वा संग्रहकारेण “पिता हरेदपुत्रस्य” इत्यस्य अशेषत्मजहीनस्येति तात्पर्यमुक्तं तदनवद्यमेव । किं तु गौणपुत्राणां दृष्टादृष्टोपकारकत्वेन पित्राद्यपेक्षया अग्रेसरत्वात्तदपेक्षयासन्नतरत्वम् । तथा पत्न्या अपि दृष्टादृष्टोपकारेण श्रुतिस्मृत्यादिपर्यालोचनया पित्राद्यपेक्षया अग्रेसरत्वात्तदपेक्षयासन्नतरत्वमस्ति । अतश्च पत्न्या अप्यभावे “पिता हरेदपुत्रस्य” इत्येतन्मनुनोच्यत इत्येवं तात्पर्यमूह्यते । अत एव गौणपुराभावे दृष्टादृष्टोपकारकत्वलक्षणसंबन्धेनान्यापेक्षया पत्न्याः प्रत्यासन्नत्वमभिधाय बृहस्पतिना तिष्ठत्स्वपि पित्रादिषु पत्न्या एव पतिधनभागित्वं दर्शितम् ।
        आम्नाये स्मृतितन्त्रे च लोकाचारे च सूरिभिः ।
        शरीरार्धं स्मृता जाया पुण्यापुण्यफले समा ॥
        यस्य नोपरता भार्या देहार्धं तस्य जीवति ।
        जीवत्यर्धशरीरे ‘पि कथमन्यः समाप्नुयात् ॥
        कुल्येषु विद्यमानेषु पितृभ्रातृसनाभिषु ।
        असुतस्य प्रमीतस्य तत्पत्नी भागहारिणी ॥
अत्र द्वितीयार्धेन “शरीरार्धं स्मृता” इत्यादिना दृष्टादृष्टोपकारसंपादने पित्रादिभ्यः पत्न्याः प्रत्यासन्नत्वमभिहितम् । अवयवार्थस्तु – आमाने वेदे । “अर्धो वा एष आत्मनो यत्पत्नी” इत्यादौ आत्मनो देहार्धस्येत्यर्थः । स्मृतितन्त्रे धर्मशास्रे ।
        पतत्यर्धशरीरेण यस्य भार्या सुरां पिबेत् ।
        पतितार्धशरीरस्य निष्कृतिर्न विधीयते ॥ [४०७]
इत्यादौ । लोकाचारे लोकाचारानुमतार्थशास्त्र इत्यर्थः ।
        शरीरार्धमयीं जायां को विहास्यति पण्डितः ।
इत्येवमादौ पुण्यापुण्यफले कर्मणि सहाधिकारात् । असुतस्य – मुख्यगौणसुतहीनस्य । पत्नी – यज्ञाधिकारापादकप्रशस्तब्राह्मादिविवाहसंस्कृता “पत्युर्नो यज्ञसंयोगे” इति पाणिनिस्मृतेः । तेन क्रीता भार्या पत्नीपदेन व्यावर्तिता, तस्याः पत्नीत्वायोगात् । तथा च स्मृत्यन्तरम् ।
        क्रयक्रीता तु या नारी न सा पत्न्यभिधीयते ।
        न सा दैवे न सा पित्र्ये दासीं तां कवयो विदुः ।
पत्नीत्वाभावे केवलदृष्टोपकारकत्वमेव नादृष्टोपकारकत्वं स्त्रिया इति दर्शयितुं दासीं विदुरित्युक्तम् । “अत्र केचित्विवाहसंस्कृता जाया पत्नीत्युच्यते” इति चन्द्रिकाकारोक्तमित्यनुपपन्नम् । विवाहसंस्कारस्य पत्नीत्वोपपादकत्वाभावात् । पत्नीत्वं नाम पतिभार्यासंबन्धव्यतिरेकेण न किंचिदस्ति । तच्चार्ज्यार्जकरूपक्रियागर्भः संबन्धः । स च लौकिक एव । अत एव महापातकादौ भार्यात्वस्य निवृत्तिः । भूतपूर्वगत्या भार्याभिमानः । न च विवाहे मन्त्रनियमो भार्यात्वोत्पादकः, तस्य वैधदानसिद्धत्वादित्युक्तं लिप्सासूत्रे गुरुणेत्याहुः । 
        तन्न, गुरुणा तु पत्नीगतं स्वत्वमेव लौकिकमित्युक्तं न पत्नीत्वम्, स्वत्वपत्नीत्वयोर्भेदात्, यज्ञसंयोगात्पत्नी, स्वामिसंबन्धात्स्वमिति । महापातकादौ भार्यात्वस्यापि वियोग इति गुरुग्रन्थस्यायमर्थः – भार्यात्वं नाम स्वत्वम्, न तु पत्नीतम्, अन्यथा प्रायस्चित्ते कृते पुनः पत्नीत्वं न स्यादित्युक्तं भारुचिना । अयमेवाभिप्रायः चन्द्रिकाकारादीनामिति सुष्ठूकं ब्राह्मादिविवाहे संस्कृता [४०८] जाया पत्नीत्युच्यत इति । अतश्च पत्युः पित्र्ये कर्मण्यपि भ्रात्राद्यपेक्षया अग्रेसरत्वं पत्न्या एवाह बृहस्पतिः ।
        पुत्राभावे तु पत्नी स्यात्पत्न्यभावे तु सोदरः । इति ।
पिण्डदान इति शेषः । अत्र वृद्धमनुः ।
        अपुत्रा शयनं भर्तुः पालयन्ती व्रते स्थिता ।
        पत्न्येव दद्यात्तत्पिण्डं कृत्स्नमंशं हरेत च ॥
उत्तरार्धे पाठक्रमादर्थक्रमो ‘वगन्तव्यः । पत्नी भर्त्रंशं पूर्वं लभते पश्चात्पिण्डं दद्यात् । न पुनस्तस्यां सत्यां भ्रात्रादिरित्यर्थः ।
        पिण्डदो ‘ंशहरश्चैषां पूर्वाभावे परः परः ।
इत्यत्राप्येवमेव व्याख्येयम्, अंशहरणस्यैव पिण्डदाननिमित्तत्वेनोक्तत्वात् । शयनं पालयन्ती – सुसंयतेयर्थः । कृत्स्नमंशं लभेतेति कृत्स्नशब्दार्थमाह प्रजापतिः ।
        जङ्गमं स्थावरं हेम रौप्यधान्यरसाम्बरम् ।
        आदाय दापयेच्छ्राद्धं मासषाण्मासिकदिकम् ॥
        पितृव्यगुरुदौहित्रान्भर्तृश्वशुरमातुलान् ।
        पूजयेत्कव्यपूर्ताभ्यां वृद्धानाथातिथींस्तथा ॥
रूप्यम् – त्रपुसीमादिकम् । कव्यम् – पित्रर्थसंकल्पितमन्नम् । पूर्तं खातादि । एतदुक्तं भवति – स्थावरेण सहितं कृत्स्नमंशमादाय धनसाध्यस्त्र्यधिकारश्राद्धपूर्तादिकं पत्युरात्मनश्च श्रेयःसाधनं धर्मजातं पत्य्न्या गृहीतधनानुसारेण साध्यमिति । यत्तु बृहस्पतिनोक्तम्,
        यद्विभक्तधनं किंचिदाध्यादि विविधं स्मृतम् ।
        तज्जाया स्थावरं मुक्त्वा लभेत मृतभर्तृका ॥ [४०९]
यत्किंचिदाध्यादि विविधं स्थावरजङ्गमात्मकं भर्तृस्वामिकं स्मृतं तत्सर्वं विभक्तविषये पत्नी लभत इत्यर्थः । विभक्तग्रहणादविभक्तविषये तु सहवासिन एव भ्रात्रादयो मृतस्यापुत्रस्य धनं लभेरन्निति गम्यते । एतत्पूर्वमेव सयुक्तिकमुक्तमप्यत्र ज्ञापितम् । तज्जाया स्थावरं मुक्त्वेत्येतत्दुहितृरहितपत्नीविषयम् । पत्नीमात्रविषयत्वे,
        जङ्गमं स्थावरं हेमकुप्यधान्यरसाम्बरम् ।
        आदाय दापयेच्छ्राद्धं मासषाण्मसिकादिकम् ॥
इति पूर्वोक्तवचनविरोधः स्यादिति चन्द्रिकाकारः । अत्र चन्द्रिकाकारस्यायमाशयः – दुहितृरहितदुहितृसहितपत्न्योः संनिपाते दुहितृसहिताया एव पत्न्याः स्थावरम्, न दुहितृरहितायाः । यदा दुहितृरहितैव पत्नी स्यात्तदा तस्या एव स्थावरं जङ्गमं च नान्यस्याः दुहितृसहिताया मात्रादेः । तस्यास्तु पत्न्यपेक्षया बहिरङ्गत्वस्योक्तत्वादिति । न च तद्विरोधपरिहाराय विभक्तपत्न्यं शविषयं(स-?) चेदं वचनमस्त्विति वाच्यम् । यत एवंप्रकारां व्यवस्थां निराकर्तुमाह स एव ।
        वृत्तस्थापि कृते ‘प्यंशे न स्त्री स्थावरमर्हति । इति ।
सन्त्नवृत्तिभूतस्थावरार्हता सन्तानशालित्वायत्तेति तच्छून्या स्त्री वृत्तस्थापि विभक्तविषये ‘पि स्थावरं नार्हतीति वचनार्थः ।
        मृते भर्तरि भर्त्रंशं लभते कुलपालिका ।
        यावज्जीवं हि तत्स्वाम्यं दानाधमनविक्रये ॥ [४१०]
आधमनमाधिः । स्त्रीणां तु विभक्तदशायामपि भरणमेव । संभोगार्थमानीता स्त्रीत्युच्यते ।
        क्रयक्रीता तु या नारी संभोगार्थं सुतार्थिना ।
        गृहीता वान्यदीया वा सैव स्त्री परिकीर्त्यते ॥
अन्यदीया – परकान्ता “योषिद्ग्राह ऋणं दाप्यः” इत्यत्र योषिच्छब्दार्थतया निरूपिता । तस्याः स्रिया नांशभागित्वमित्याह कात्यायनः ।
        स्वर्याते स्वामिनि स्त्री तु ग्रासाच्छादनभागिनी ।
        अविभक्तधनांशं तु प्राप्नोत्यामरणान्तिकम् ॥
 उत्तरार्धः पत्नीविषयः । अविभक्तायाः पत्न्या अप्यंशो ‘स्ति । यथाह स एव ।
        अपुत्रा शयनं भर्तुः पालयन्ती व्रते स्थिता ।
        भुञ्जीतामरणं क्षान्ता दायादा ऊर्ध्वमाप्नुयुः ॥
एतच्च भरणाक्षमेषु श्वशुरादिषु विज्ञेयम् । यथाह बृहस्पतिः ।
        प्रदद्याद्वत्सरे पिण्डं क्षेत्रांशं वा यदृच्छया । इति ।
जीवनमात्रसाधनं द्रव्यं पिण्डशब्दार्थः । जीवनमात्रसाधनस्य द्रव्यस्य स्वल्पामियत्तामाह नारदः ।
        आढकांस्तु चतुस्त्रिंशच्चत्वारिंशत्पणांस्तथा ।
        प्रतिसंवत्सरं साध्वी लभेत मृतभर्तृका ॥
वत्सरे वत्सरे इति प्रतिवत्सरम् । आढको ‘ष्टोनद्विशतप्रसृतिपरिमितधान्यचयः । पणः कार्षापणः व्यावहारिकनिष्काशीतिभाग इत्यपरे । स्त्रीभ्यो यद्दत्तं तत्परिपालनीयं इत्याह कात्यायनः ।
        स्थावराज्जीवनं स्त्रीभ्यो यद्दत्तं श्वशुरेण तु ।
        न तच्छक्यमपाकर्तुमुत्तरैः श्वशुरे मृते ॥ [४११]
श्वशुरग्रहणं भरणकारिणामुपलक्षणार्थम् । स्थावरग्रहणं च धनग्रहणस्योपलक्षणार्थम् । तेन धनमपि जीवनार्थं स्त्रीभ्यो यद्दत्तं तन्नापाकर्तुमितरैः शक्यमित्यवगन्तव्यम् । तदपवादमाह कात्यायनः ।
        भोक्तुमर्हति कॢप्तांशं गुरुशुश्रूषणे रता ।
        न कुर्याद्यदि शुश्रूषां चेलपिण्डे नियोजयेत् ॥
कॢप्तांशमपहृत्येति शेषः । अत्र यावज्जीवभरणवृत्तिमाह विष्णुः: “प्रतिसंवत्सरं चत्वारिंशत्पणाश्चतुर्विंशदाढकाः । अथ वा यावज्जीवं शतं कार्षापणास्तदर्धं वा” इति । अकार्यकारिणीनामपि कॢप्तांशहरणं कर्यमित्याह स एव: “निर्मर्यादानां कॢप्तांशहरणं कार्यम्” इति । निर्मर्यादाः व्यभिचारिण्यः । तत्भरणम् । यत्तु मनुनोक्तम्,
        एवमेव विधिं कुर्याद्योषित्सु पतितास्वपि ।
        वस्त्रान्नमासां देयं तु वसेयुश्च गृहान्तिके ॥ इति ।
तद्भर्तृकर्तृकविषयम् । एवं स्त्रीणां यद्भरणप्रतिपादकं वचनजातं तदविभक्तपत्नीविषयं च वेदितव्यम् । यच्च,
        अपुत्रा शयनं भर्तुः पालयन्ती व्रते स्थिता ।
        भुञ्जीतामरणं क्षान्ता दायादा ऊर्ध्वमाप्नुयुः ॥ इति ।


        स्थावरं जङ्गमं चैव कुप्यधान्यसाम्बरम् ।
        मृते भर्तरि भर्त्रंशं लभते कुलपालिका ॥
        याविज्जीवं तु तत्स्वाम्यं दानाधमनविक्रये । [४१४]


        नन्वेवं स्वयमेव पिता श्राद्धदाने दृष्टोपकारक इति दुहित्रपेक्षया आसन्नतरतात्पत्न्यभावे दुहितुः कथं धनग्रहणमिति वेन्,
        मैवम्,
        तस्यामत्मनि तिष्ठन्त्यां कथमन्यो धनं हरेत् ।
इत्यनेनैवोक्तत्वात् । तथा हि यद्यपि दृष्टोपकारसंबन्धेन पितुः सकाशाद्व्यवहिता, तथा शरीरसंबन्धेनाव्यवहितेत्युभयथा दुहितैवाग्रेसरी । 
        एवं तर्हि दुहित्रभावे “पिता हरेत्” इत्यस्यावसरः स्यात्, 
        मैवम्, अधुनापि न तस्यावसरः स्यात् । दुहित्रभावे दौहित्रस्य तत्कोटित्वेन पित्राद्यपेक्षयासन्नत्वात्,
        अपुत्रपौत्रसन्ताने दौहित्रा दहनाप्नुयुः ।
        पूर्वेषां तु स्वधाकारे पौत्रा दौहित्रका मताः ॥
इति विष्णुस्मरणाच्च । अत्र धारेश्वर-देवस्वामि-देवरात-श्रीकरादयो दुहितृगामिधनमिति विधायकं वचनजातं पुत्रिकाविषयमेवेत्याहुः । तन्मतं दूषयति चन्द्रिकाकारः । तथा च चन्द्रिकाकारग्रन्थः: “धारेश्वर-देवस्वामि-देवरातमतं प्रतितन्त्रसिद्धान्तानभिज्ञानोन्मादकल्पितं निरस्तं वेदितव्यम्” इति । प्रतितन्त्रसिद्धान्तः – स्वसिद्धान्तः । विज्ञानयोगीश्वरेणापि दूषितम् । यथा मिताक्षराग्रन्थः: “न चैतत्पुत्रिकाविषयम्, “तत्समः पुत्रिकासुतः” इति पुत्रिकायास्तत्सुतस्य च औरससमत्वेन पुत्रप्रकरणे ‘भिधान्त्” इति । धारेश्वरादीनामयमभिसंधिः – गौणपुत्राणामौरसेन सह दशविधत्वमेव । पुत्रिकासुतस्य स्वयंकृतसुतस्य स्वमतिकल्पितत्वात्पुत्रत्वं नास्ति । किं तु दायभाक्त्वमात्रम् । अतश्चैव पुत्रिकैव सुतः पुत्रिकासुत इति पुत्रिकायाः सुताः पुत्रिकासुत इति समासद्वयाङ्गीकारे ‘पि पित्रिकायाः सुतस्य पौत्रतुल्यत्वं पुत्रिकारूपसुतस्य तु [४१५] पुत्रतुल्यतया पत्न्या अप्यन्तरङ्गतया पूर्वं पुत्रिकाया धनप्राप्तिः । पुत्रवत्तदनन्तरं पत्न्या इति न्यायप्रतिपादनार्थं पत्नी दुहितरश्चेत्चकारः । दुहितर इति बहुवचनमपुत्रिका दुहितृपुत्रिकाकरणदुहितृपुत्रिकासुतजननीरूपदुहितॄणामुपसंग्रहार्थम् । अतश्च,
        अशेषात्मजहीनस्य मृतस्य धनिनो धनम् ।
इत्यादि संग्रहकारादिवचनेष्वशेषात्मजपदेन पुत्रिका अनुपसंग्रहात्तदर्थं पुत्रिकासुत इति वचने तु औरसादर्धधनभाक्त्वमपि सिद्धमिति । अतश्च त्रिधानां पुत्रिकाणां मधे पुत्रिकाकरणदुहितुः समुदितद्रवस्यार्थम् । इतरयोस्तु दुहित्रोरर्धमिति । एतच्च धारेश्वरादीनामभिमतमिति योग्यमित्युल्लिखितम् । 
        तन्न संगच्छते – पुत्रिकायाः सुत इति पुत्रिकैव सुत इत्यत्र सुतशब्दस्य दायभाक्त्वमात्रेण गौणार्थता न युज्यते, पितुरौर्ध्वदैहिकादिपुत्रकृत्ये औरसाभावे तस्यैवाधिकारस्मरणात् । गौणसुतत्वं नाम अनौरस्त्वमिति । अतश्च पुत्रसमानयोगक्षेमतया पूर्वमेव दायग्रहणस्य प्रतिपादनादित्यलमतिविस्तरेण ।
        केचित्तु पत्नीदुहितरश्चैवेत्येवकारेण पत्न्या यज्ञसंयोगवत्या दुहितर एव, न स्त्रियाः । चकारात्पत्या अपीत्याहुः ।
        तन्न, तथा च सति धनस्य दुहितृगामित्वानन्तरं पत्न्यभिगामित्वं स्यात्तथा च पूर्वोक्तनयविरोधः स्यादिति । अत्र चशब्दाद्दुहित्रभावे दौहित्रो धनभाक्तत्कोटित्वात् । तथाह विष्णुः ।
        अपुत्रपौत्रसन्ताने दौहित्रा धनमाप्नुयुः । 
        पूर्वेषां तु स्वधाकारे पौत्रा दौहित्र्का मताः ॥ इति ।
मनुरपि ।
        अकृता वा कृता वापि यं विन्देत्सदृशं सुतम् ।
[४१६]        पौत्री मातामहस्तेन दद्यात्पिण्डं धनं हरेत् ॥ इति ।
तदभावे पितरौ – मातापितरौ धनभाजौ । मातृशब्दस्य द्वन्द्वे पूर्वं निपाताद्द्वन्द्वब्धकत्वादेकशेषस्य । विग्रहवाक्यस्थमातृशब्दस्य पूर्वस्मरणात्पाठक्रमादेवार्थक्रमावगमात् । धनसंबन्धे ‘पि क्रमापेक्षायां प्रतीतिक्रमानुरोधेनैव प्रथमं माता धनभाक् । तदभावे पितेति गम्यते । किं च पिता पुत्रान्तरेष्वपि साधारणः । माता तु न साधारणा इति प्रत्यासत्त्यतिशयः ।
        अनन्तरं सपिण्डाद्यः तस्य तस्य धनं हरेत् ।
इति वचनान्मातुरेव प्रथमं धनग्रहणम् । मातापितोर्मातुरेव प्रत्यासत्त्यतिशयाद्धनग्रहणं युक्तम् । तदभावे पिता धनभागिति विज्ञानेश्वरमतम् । चन्द्रिकारारेण तु पितुरेव प्रथमं धनग्रहणाधिकारः प्रतिपाद्यते, तदभावे पितृगामि तदभावे मातृगामीति विष्णुस्मृतेः । चन्द्रिकाकारमताद्विज्ञानयोगिमतमेव सम्यक्, न्यायमूलतया प्रतिपादनात् । अनेन श्रीकरोक्तं पित्रोर्विभज्य धनग्रहणं निरस्तं वेदितव्यम् ।
        पित्रभावे भ्रातरो धनभाजः । यथाह मनुः ।
        पिता हरेदपुत्रस्य रिक्थं भ्रातर एव वा । इति ।
यत्पुनर्धारेश्वरेणोक्तम्,
        अनपत्यस्य पुत्रस्य माता दायमवाप्नुयात् ।
        मातर्यपि च वृत्तायां पितुर्माता धनं हरेत् ॥
इति मनुवचनात्, जीवत्यपि पितरि मातरि च वृत्तायां पितुरेव तु माता पितामही धनं हरेत् । न पिता, यतः पितृगृहीतं धनं विजातीयेष्वपि पुत्रेषु गच्छति । पितामहीगृहीतं तु सजातीयेष्वेव गच्छतीति पितामह्येन गृह्णातीति । एतद्विज्ञानयोगी न [४१७] मन्यते, विजातीयपुत्राणामपि धनग्रहणस्योक्तत्वात्, “चतुस्त्रिद्व्येकभागाः स्युः” इत्यादिना । भ्रातृष्वपि सोदराः प्रथमं गृह्णीयुः, भिन्नोदराणां मात्रा विप्रकर्षात् । सोदराणामभावे भिन्नोदरा धनभाजः । भ्रातॄणामभावे तत्पुत्राः पितृक्रमेण धनभाजः, पितृतो भागकल्पनेति वचनात् । भ्रातृपुत्राणामभावे गोत्रजा धनभाजः पितामही सपिण्डाः समानोदकाश्च । तत्र पितामही प्रथमं धनभाक् ।
        मातर्यपि च वृत्तायां पितुर्माता धनं हरेत् ।
इति मात्रनन्तरं पितामह्या धनग्रहणे प्राप्ते पित्रादीनां भ्रागृसुतपर्यन्तानां बद्धक्रमत्वेन मध्ये अनुप्रवेशाभावात्, पितुर्माता धनं हरेदित्यस्य वचनस्य धनग्रहणाधिकारप्राप्तिमात्रापरत्वात्, उत्कर्षे तत्सुतानन्तरं पितामही गृह्णाति अविरोधादिति विज्ञानयोगिमतम् । एतन्न सहते चन्द्रिकाकारः,
        मातर्यपि च वृत्तायां पितुर्माता धनं हरेत् ।
इति क्रमस्योक्तेः, “अपुत्रधनं पत्न्यभिगामि तदभावे मातापितरौ गृह्णीयाताम्, तदभावे पितुर्माता भ्रातरः सपिण्डाः” इति विष्णुस्मृतेश्च मात्रानन्तरं पितामह्या धनं भाक्त्वमिति । अत्र विज्ञानयोगिमतमेव सम्यगित्याहुः । पितामयाश्चाभावे समानगोत्रजाः सपिण्डाः पितामहादयो धनभाजः, भिन्नगोत्राणां सपिण्डानां बन्धुशब्देन ग्रहणात् । तत्र पितृसन्तानाभावे पितामहः पितृव्यास्तत्पुत्राश्च क्रमेण धनभाजः । पितामहसन्तानाभावे तत्प्रपितामही पितामहः तत्पुत्राः तत्सूनवश्चेति । एवमा सप्तमात्सगोराणां सपिण्डानां धनग्रहणं वेदितव्यम् ।
        अनन्तरः सपिण्डाद्यस्तस्य तस्य धनं हरेत् । [४१८]
इति स्मरणात्, तेषामभावे समानोदका धनभाजः । ते च सपिण्डानामुपरि सप्त वेदितव्याः। जन्मनामज्ञानावधिका वा । यदाह मनुः ।
        सपिण्डता तु पुरुषे सप्तमे विनिवर्तते ।
        समानोदकभावस्तु निवर्तेत चतुर्दशात् ।
        जन्मनामस्मृतेरेके तत्परं गोत्रमुच्यते ॥ इति ।
अनेन संग्रहकारोक्तक्रमः,
        तासां दुहित्रभावे ‘पि माता धनमवाप्नुयात् ।
        विद्यमाने ‘पि पितरि सपत्नीसुतसन्ततौ ॥
        तादृङ्मातुरभावे ‘पि पितुर्माता हरेद्धनम् ।
        विद्यमाने ‘पि पितरि क्षत्रियासुतसन्ततौ ॥
        पितामह्या अभावे ‘पि पिता धनमवाप्नुयात् ॥
इति निरस्तो वेदितव्यः । धारेश्वरोत्प्रेक्षितन्यायमूलत्वादस्य क्रमस्य विश्वरूपादिभिरेवाध्याहारादीनवलम्ब्य दूषितत्वान्नास्माभिर्दूष्यते, पूर्वोक्तन्यायविरोधाच्च । यत्तु तेनैवोक्तम्,
        सोदर्याः सन्त्यसोदर्या भ्रातरो द्विविधा यदि ।
        विद्यमाने ‘प्यसोदर्ये सोदर्या एव भागिनः ॥
इति, तत्सम्यङ्न्यायमूलत्वादादरणीयम् । बान्धवास्त्वासन्नतरक्रमेणैव स्मृत्यन्तरे दर्शिताः ।
        आत्मपितृष्वसुः पुत्रा आत्ममातृष्वसुः सुताः ।
        आत्ममातुलपुत्राश्च विज्ञेया आत्मबान्धवाः ॥
        पितुः पितृष्वसुः पुत्राः पितुर्मातृष्वसुः सुताः ।
        पितुर्मातुलपुत्राश्च विज्ञेयाः पितृबान्धवाः ॥
        मातुः पितृष्वसुः पुत्राः मातुर्मातृष्वसुः सुताः।
        मातुर्मातुलपुत्राश्च विज्ञेया मातृबान्धवाः ॥ [४१९] इति ।
एतेषां गोत्रजाभावे दहसंबन्धः । तत्र चान्तरङ्गत्वात्प्रथममात्मबान्धवा धनभाजः, तदभावे पितृबान्धवाः, तदभावे मातृबान्धवा इति क्रमो वेदितव्यः । न चात्र पितुः सकाशान्मातुरेवाभ्यर्हितत्वा तद्बान्धवानां पितृबान्धवेभ्यः पूर्वमेव धनभाक्त्वमिति वाच्यम्,
        पितुः सकाशादन्येभ्यो येभ्यो माता गरीयसी ।
इति स्मरणान्मातुरेवाभ्यर्हितत्वं न मातृबान्धवानामिति । पितृबान्धवेभ्यः पश्चादेव मातृबान्धवानां धनभाक्त्वमिति युक्तमुत्पश्यामः । तदभावे आचार्यः ।
        उपनीय तु यः शिष्यं वेदमध्यापयेद्द्विजः ।
        सकलं सरहस्यं च तमाचार्यं प्रचक्षते ।
इति अनेन योनिसंबन्धवद्विद्यासंबन्धो ‘पि धनभाक्त्वहेतुरिति सूचितम् । तदभावे शिष्यः, शिष्ये ‘पि विद्यासंबन्धस्य विद्यमानत्वात् । अत एव आपस्तम्बः: “पुत्राभावे यः सपिण्डः प्रत्यासन्नः तदभावे आचार्यः तदभावे ‘न्तेवासी” इति । अनेनास्मिन्वचने पुत्राभावे प्रत्यासन्न इत्यनेन योनिसंबन्धो धनभाक्त्वे हेतुः तदभावे आचार्य इत्यादिना विद्यासंबन्धो धनभाक्त्वे निमित्तमिति । शिष्याभावे सब्रह्मचारी भ्रातृतुल्यः । तदभावे ब्राह्मणद्रव्यं यः कश्चिच्छ्रोत्रियो गृह्णीयात् “श्रोत्रिया ब्राह्मणस्यानपत्यस्य रिक्थं भजेरन्” इति गौतमस्मरणादिति विज्ञानेशः । भारुच्यादयस्तु सब्रह्मचारिणां भ्रातृतुल्यतया तत्पुत्राणां तत्पत्न्यादीनामभावे श्रोत्रियब्राह्मणगामित्वमाहुः । असहायादयस्तु योनिसंबन्धानन्तरं विद्यासंबन्धादाचार्यगामि त्वेतद्धनम् । [४२०] तदभावे आचार्यपुत्रगामि तदभावे तत्पत्नीगामि तदभावे सब्रह्मचारिगामि तदभावे सच्छ्रोत्रियब्राह्मणगामि तदभावे श्त्रोत्रियमात्रगामि तदभावे ब्राह्मणमात्रमामीत्याहुः । यथाह मनुः ।
        सर्वेषामप्यभावे तु ब्राह्मणा रिक्थभागिनः ।
        त्रैविद्याः शुचयो दान्तास्तथा धर्मो न हीयते ॥ इति ।
न कदाचिदपि ब्राह्मणद्रव्यं राजा गृह्णीयात्,
        नाहार्यं ब्राह्मणद्रव्यं राज्ञा नित्य्मिति स्मृतेः ।
इति मनुवचनात् । नारदेनाप्युक्तम् ।
        ब्राह्मणार्थस्य तन्नाशे दायादश्चेन्न कश्चन ।
        ब्राह्मणायैव दातव्यमेनस्वी स्यान्नृपो ‘न्यथा ॥ इति ।
यत्तु मनुनोक्तम्,
        इतरेषां तु वर्णानां सर्वाभावे हरेन्नृपः ।
इति शूद्रव्यतिरिक्तवर्णानां क्षत्रियवैश्यानामेव धनं सब्रह्मचारिपर्त्यन्तानामभावे राजा तद्धनं हरेत्न ब्राह्मण इत्यर्थः । शूद्रस्य तु भ्रातृपर्यन्ताभावे राजगामि धनम् ।
        शूद्रस्यैकोदराभावे राजा तद्धनमाप्नुयात् । इति ।
एवं योनिसंबन्धविध्यासन्तत्योः प्राधान्येन योनिसन्ततेः दायहरणमुक्त्वा विद्यासंबन्धसन्ततेः दायक्रममाह याज्ञवल्क्यः ।
        वानप्रस्थयतिब्रह्मचारिणां रिक्थभागिनः ।
        क्रमेणाचार्यसच्छिष्या धर्मभ्रात्रेकतीर्घिनः ॥
वानप्रस्थस्य – यतेः ब्रह्मचारिणश्च क्रमेण प्रतिलोमक्रमेण आचार्यसच्छिष्यधर्मभ्रात्रेकतीर्थिनः रिक्थस्य – धनस्य भागिनः । ब्रह्मचारी द्विविधः – उपकुर्वाणश्च नैष्ठिकश्च । उपकुर्वाणस्य धनं [४२१] मात्रादय एव गृह्णन्ति । नैष्ठिकस्य धनमाचार्य इति, तत्र विद्यासंबन्धस्यैव योनिसंबन्धाद्गरीयस्त्वात् । यतेस्तु धनं सच्छिष्या गृह्णन्ति । यतिश्चतुर्विधः – कुटीचकबहूदकहंसपरमहंसभेदात् । कुटिचकबहूदकहंसानामाचार्याभावे शिष्यस्य धनग्रहः । परमहंसस्य तु आचार्याभावात्शिष्य एव गृह्णाति । वानप्रस्थस्य धनं धर्मभात्रेकतीर्थी गृह्णाति । एकतीर्थी एकाश्रमी । धर्मभ्राता प्रतिपन्नो भ्राता एकगुरुशिष्यतया भ्रातृत्वेन स्वीकृत इत्यर्थः । धर्मभ्राता चासावेकतीर्थी च इति विशेषणसमास इति विज्ञानेशः । “अनंशास्त्वास्रमान्तरगताः” इति वसिष्ठस्मरणं तु इच्छया रिक्थसंबन्धो नास्तीत्येवंपरम्,
        अह्नो मासस्य षण्णां वा तथा संवत्सरस्य वा ।
        अर्थस्य निचयं कुर्यात्कृतमाश्वयुजे त्यजेत् ॥
इति वानप्रस्थमधिकृत्योक्तेः,
        कौपीनाच्छादनार्थं च वासांसि बिभृयात्तदा ।
        योगसंभारभेदांश्च गृह्णीयात्पादुके तथा ॥
इति यतिमधिकृत्योक्तेः । नैष्ठिकस्यापि शरीरयात्रार्थं वस्त्रादिसंबन्धो ‘स्त्येवेत्येतद्विभागकथनं युक्तमेवेत्यवगन्तव्यम् । अत्राह भगवान्लक्ष्मीधरः: “अशेषात्मजहीनस्य मृतस्यासंसृष्टिनो धनं प्रथमं पत्न्यभिगामि तदभावे दुहितृगामि तदभावे चकाराद्दौहित्रगामि तदभावे मातापितरौ हरेयातां तदभावे भ्रातृगामि तदभावे बान्धवो यथाक्रमं गृह्णीयुः” इति । प्रथमं रिक्थस्यात्मवर्गे पत्न्यादौ संक्रमस्तदनन्तरं पितृवर्गे पितृपितृव्यतत्पुत्रादौ संक्रमस्तदनन्तरं पितामहवर्गे आसप्तमं संक्रमः तदनन्तरं समानोदकेषु तदभावे आत्मबन्धुषु तदभावे पितृबन्धुषु [४२२] तदभावे मातृबन्धुषु श्रोत्रियान्तेषु संक्रम इति । एवं स्थिते पत्न्यनन्तरं दुहितृगामि धनं तद्दुहितॄणां सापत्यानपत्यतामनपेक्ष्यैव संक्रामति । तथा च दुहितर इति वचनं सार्थकं भवति । अत एव भ्रातर इति बहुवचनमपि सापत्यानपत्यभ्रातृत्वविवेकननपेक्ष्यैव प्रयुक्तम् । अत एव पत्नीत्येकवचनम् । सापत्यानपत्यपत्नीद्वयसंनिपाते सापत्यायाः स्थावं नानपत्यायाः । अत एव तत्सुत इत्यत्रापि भ्रातृसुतानां सापत्यानपत्यानां संनिपाते सापत्यस्यैव रिक्थग्रहणम् । एवमुत्तरत्रापि । सब्रह्मचारिणामिति बहुवचनं तु एकवासिनामिव अनेकवासिनामप्यादरार्थम् । तच्च दुहितृस्वाम्यतिरिक्तं सप्रतिबन्धमपि दौहित्रसद्भावे दुहितृगामित्वावस्थायामप्रतिबन्धदायतामापद्यते । चकारेणानुक्तसमुच्चयार्थेन समुच्चितदौहित्रस्यापि समकालमेव स्वत्वप्राप्तिरिति ज्ञापयत्येवकारः । तथैव “भ्रातरस्तथा” इति तथाशब्दः तत्सुतपदेनान्वीयमानो यथाशब्दसंबन्धो ‘न्वेति यत्तदोर्नित्यसंबन्धात् । 
        तथा चायमन्वयः: पितृगामित्वानन्तरं दायस्य भ्रातृशब्दवाच्यानां तत्सुतानामप्रतिबन्धेनैव दायाधिकारः । तथा तत्पुत्रसद्भावे ‘प्यप्रतिबन्ध एव दाय इति । यत्तु विज्ञानयोगिनोक्तम् – “पितरावित्यत्र एकशेषमहिम्ना पूर्वं मातृगामि धनं तदभावे पितृगामि” इति, तन्न, बहुवचनवद्द्विवचनस्यापि समप्राधान्यस्य द्योतकत्वात्तयोस्तद्रिक्थे तुल्यमेव स्वाम्यम् । किं तु “पुमान्पुंसो ‘धिके शुक्ले” इति वचनात्, “बीजग्रहणानुविधायिनमंशं गृह्णीयादिति वैष्णववचनानुरोधेन तादृगंशग्रहणस्य न्याय्यत्वात्” इति सोमशेखरः । तन्न । तथा सति पितृवर्गे भ्रातृपुत्रान्ते मासुलादिषु मात्रवयवानुवृत्तेस्तत्रैव दायग्रहणं स्यान्न प्रपितामहवर्गे । यथाह भारुचिः विष्णुवचनव्याख्यानावसरे (?) [४२३] : “बीजशब्दः पिण्डवाची” इति । अत्र निर्वाप्यपिण्डान्वय एव विवक्षितः । मातुः पित्रा सापिण्ड्यात् । उभयग्रहणात्पितुरेव प्राधान्यं तदभावे मातुरेवेति । अयमेवाशयः चन्द्रिकाकारोदाहृतविष्णववचनस्यापि ध्येयम् । 
        अत्रेदं तत्त्वम् — यथा पितृद्रव्ये पुत्राणां दायस्वीकारो ‘प्रतिबन्धः । पुत्रः पुत्रत्वेनैव पितृद्रव्यस्वामि दुहित्रादिस्थले ‘पि पुत्रसन्ततिसद्भावे तत्स्वामित्वं तत्पुत्रत्वेनैव । अत उक्तं तत्सुता इति । 
        नन्वत्र तच्छब्देनापुत्रभ्रातैव परामृश्यते । न तु भ्रातृमात्रमिति तत्पुत्रस्याप्रतिबन्धदायार्हता नास्तीति प्रतिभातीति चेत्,
        मैवम् । भ्रातृशब्दस्य संबन्धिशब्दत्वादपुत्रस्य भ्रातेति गम्यते भ्रातृपदेन । न तु तत्पदेन अपुत्रसंबन्धविशेषणविशिष्टभ्रातृपरामर्शः तावत्पर्यन्तं शब्दतात्पर्याभावात् । न चात्र रिक्थग्राहितयापि तद्भ्रातृसुतानां तत्कृतमृणमपाकरणीयं स्यात्तथात्वे “रक्तग्राही ऋणं दाप्यः” इत्सामान्येन स्मरणं व्याहन्येत । न च तथाङ्गीकारः सर्वलोकसिद्धत्वात्तदृणापाकरणस्येति वाच्यम्, भूतपूर्वगत्या तदीयरिक्थग्राहित्वात्तेषां तदृणमपाकरणीयम् । अत्रेदमुपतिष्ठते वैष्णवं वचनम्: “दौहित्रान्तानामपाये मातापितरौ हरेयाताम्” इति । “पत्नी दुहितरश्चैव” इति याज्ञवल्कीयवचनगतचकारानुकृष्टानां दौहित्रान्तानामभावे मातापितरौ पिण्डानुरोधेन धनं हरेयाताम् । दौहित्रसंक्रान्त्यनन्तरं तत्पुत्रगाम्येव धनं न मातापितृगामि । 
        अत्रेदं तत्त्वम् — सप्रतिबन्धस्थले ‘पि पुत्रसन्ततिसद्भावे ‘पि अप्रतिबन्ध एव दाय इति चकारैवकाराभ्यां याज्ञवल्कीयवचनतापर्यमवधार्यम् । “रिक्थग्राही ऋणं [४२४] दाप्यः” इति वचनबलाद्वास्तवं रिक्थग्राहित्वमवलम्ब्य तदृणसंशोधनं न्याय्यम् । स्वाम्यं त्वप्रतिबन्धमेव । अतश्च दौहित्रस्याप्रतिबन्धो दायग्रहः न दुहितुः । यदि दुहितुरपि स्यात्दौहित्रसंक्रान्तरिक्थं तदभावे मातापितृगामि स्यात् । तच्च सर्वविद्वदसंमतम् । सन्ततिहीनाया दुहितुः पुत्रिकारूपसन्ततिहीनाया वा रिक्थसंक्रान्तौ तन्मृत्यन्तरं तद्दुहिॠर्वा तज्ज्ञातीन्वा रिक्थं प्राप्नुयात् । तच्च न्याज्ज्यं न भवति । तथा च स्मर्यते ।
        अपुत्रायाश्च दुहितुः पितृरिक्थं हरन्ति ते ।
        पितृभ्रातृसुताद्याश्च गोत्रजा नैव बान्धवाः ॥ इति ।
बान्धवा मातुलादयः पैतृष्वसेयादयश्च । तथा च विष्णुः: “अनपत्यरिक्थं न बान्धवगामि” इति । अयमर्थः – अनपत्यानां स्त्रीणामनपत्यस्य वा रिक्थं सप्रतिबन्धो दायः सगोत्रान्जातीनेव संक्रामति । न त्वनपत्यानां पुत्रिकासन्ततियुक्तानां वा दुहितॄणां ज्ञातीन्तेषां सगोत्रत्वाभावादिति । अत एव पत्नीविषये हारीतः ।
        अपुत्रा शयनं भर्तुः पालयन्ती व्रते स्थिता ।
        भुञ्जीतामरणात्क्षन्ता दायादा ऊर्ध्वमाप्नुयुः ॥ इति ।
अत्र “अपुत्रायाः” इति स्मृतेः,” “अनप्त्यरिक्थं न बान्धवगामि” इति स्मृतेरपुत्रानपत्यशब्दयोः एकार्थत्वाङ्गीकाराद्दुहितुरपि पुत्रिकासन्ततिसहितायास्तद्दुहित्रनन्तरं तत्पुत्रिकागामि न भवति धनमिति । अत एवाह स एव: “न पुत्रिकागामि न बान्धवगामि किं त्वपुत्रस्य रिक्थिनो ज्ञातयो धनं हरेयुः” इति । 
        अत्र केचिदाहुः – “पत्नी दुहितरश्चैव” इत्यत्र चकारेणानुकृष्टो दौहित्रः । एवकारेणावधारणार्थेनावधारितः । अतश्च दौहित्रगाम्यपि धनं दौहित्राभावे [४२५] मातापितृगाम्येव न तत्पुत्रगाम्येवेति त्रैविद्यवृद्धव्यवहारसिद्धम् । अतश्च दुहितृगामि सत्दौहित्रमेव संक्रान्तं तत्सुतसंभवे तमेव कटाक्षीकरोति तद्रिक्थम् । इयांस्तु विशेषः – दौहित्रान्तानामभावे दौहित्रपुत्रं न संक्रामति, किं तु ततो ‘प्यन्तरङ्गत्वात्मातापितरावेवावलम्बते रिक्थम् ।
        नन्वेवं दुहित्रभावे तत्संक्रान्त्यभावाद्दौहित्रसंक्रान्तेर्मातापितृसंक्रान्तेरासन्नत्वाद्दुहित्रनन्तरं मातापितरावेवावलम्बतामिति चेत्,
        मैवम् । दौहित्रस्य मातापितृतो ‘पि प्रत्यासत्तिरस्ति ।
        अपुत्रपौत्रसन्ताने दौहित्रा धनमाप्नुयुः ।
        पूर्वेषां तु स्वधाकारे पौत्रा दौहित्रका मताः ॥ 
इति विष्णुवचनम् ।
        अकृता वा कृता वापि यं विन्देत्सदृशं सुतम् ।
        पौत्री मातामहस्तेन दद्यात्पिण्डं धनं हरेत् ॥
इति मनुवचनम् । अत्राकृता वेति दृष्टान्तर्थम् । कृतायाः पुत्रिकायाः सुतस्य पुत्रत्वेन अर्धांशभागित्वादप्रतिबन्धदायार्हत्वस्योक्तेः । यथाकृतायाः पुत्रेण मातामहः पौत्री तथा कृताया अपि पुत्रेणेति । अनेन,
        कुर्यान्मातामहश्राद्धं नियमात्पुत्रिकासुतः ।
इत्यपि परास्तम् । पुत्रिकासुतस्य पुत्रमध्ये पाठात्पौत्र (पत्नीपौत्र) एव पुत्रिकासुतशब्दवाच्य इति । अनयोर्मानववैषवयोः वचनयोः तात्पर्यवर्णने विवदन्ते वृद्धाह् । दौहित्रस्य मातामहश्राद्धं सकारणमेव, पितृश्राद्धवन्निष्कारणं न भवतीति । तथा हि – “यत आददीत स तस्मै श्राद्धं कुर्यात्” इति विष्णुस्मरणात्, [४२६]
        श्राद्धं मातामहानां तु अवश्यं धनहारिणा ।
        दौहित्रेणार्थनिष्कृत्यै कर्तव्यं विधिवत्सदा ॥
इति व्यासस्मरणात्, धनग्रहणनिबन्धनं दौहित्रस्य मातामहश्राद्धकरणमिति । यत्तु पुलस्त्येनोक्तम्,
        मातुः पितरमारभ्य त्रयो मातामहाः स्मृताः ।
        तेषां तु पितृवच्छ्राद्धं कुर्युर्दुहितृसूनवः ॥
इति, तत्तु पितृश्राद्धेनानुशिष्टमातामहश्राद्धविषयमित्यवगन्तव्यम् । यथोक्तं पितामहेन ।
        पितरो यत्र पूज्यन्ते तत्र मातामहा अपि ।
        अविशेषेण कर्तव्यं विशेषान्नरकं व्रजेत् ॥ इति ।
व्यासो ‘पि ।
        पितुर्मातामहांश्चैव द्विजः श्राद्धेन तर्पयेत् ।
        अनृणः स्यात्पितॄणां तु यज्वनां लोकमृच्छति ॥ इति ।
स्कान्दे पुराणे ‘पि ।
        कृत्वा तु पैतृकं श्राद्धं पितृप्रभृतिषु त्रिषु ।
        कुर्यान्मातामहानां च तथैवानृण्यकारणात् ॥ इति ।
यत्तूक्तम्,
        कुर्यान्मातामहानां तु नियमात्पुत्रिकासुतः ।
        उभयोरथ संबन्धात्कुर्यात्स उभयोः क्रियाः ॥
अत्र केचित् – द्विविधो हि पुत्रिकापुत्रः एको मातामहसंबन्धः, अपरः पितृमातामहसंबन्धः । मातामहसंबन्धेन मातामहश्राद्धं कर्तव्यम् । उभयसंबन्धेनोभयोः क्रियाः कार्या इति । अयमाशयः – पुत्रिकायाः सुत इति षष्ठिसमासाश्रयणात्तस्य मातामहशब्दवाच्यत्वात् । । । । । पुत्रिकासुत इति कर्मधारयसमासाश्रयणे तु [४२७]
        अस्यां यो जायते पुत्रः स मे पुत्रो भविष्यति ।
इति परिभाषावशात्पुत्रिकापुत्रस्य मातामहसंबन्धः । इतरस्य तूभयसंबन्धित्वमिति । 
        अत्रोच्यते – दौहित्रस्य मातामहश्राद्धे पुत्रवदधिकार इत्याह विष्णुः: “दौहित्रस्य मातामहश्राद्धं निष्कारणम्” इति । कारणम् – रिक्थग्रहणात्मकम् । दौहित्रस्य मातामहश्राद्धे नित्यवदधिकार इत्यर्थः । अत्र भारुचिः – “निष्कारणमिति वदता विष्णुना भङ्ग्यन्तरेण समन्तरकर्तॄणां पुत्रादीनां विद्यमानत्वे दौहित्रस्य कर्तृत्वसंक्रान्तिः” । अत्रादिशब्देन पत्नी विवक्षिता, यद्यग्निविद्यासाध्यकर्मसु स्त्रीणामधिकारस्तत्रापि,
        पत्न्येव दद्यात्तत्पिण्डं कृत्स्नमंशं लभेत च ।
इत्येवमादिवचनबलात्तत्र तासामधिकारः । तथा च गौतमः: “नित्यवदधिकारो दौहित्राणां मातामहश्राद्धे” इति । नित्यवदिति स्वार्थे वतिः । अतश्च,
        अकृता वा कृता वापि यं विन्देत्सदृशं सुतम् ।
        पौत्री मातामहस्तेन दद्यात्पिण्डं हरेद्धनम् ।
इति पत्नीशब्दवाच्यभार्यापुत्रिकासुतविषयं पुत्रिकाकरणपुत्रिकासुतविषयं च वेदितव्यम् । 
        नन्वेवमकृता वा कृता वेत्यादि वचनं पुत्रिकाकरणविषयं कृतेतिपदेन, अकृतेतिपदेन तु गान्दर्वादिविवाहोढापुत्रिकाविषयम् । “पौत्री मातामहस्तेन” इति वचनसामर्थात्पौत्रत्वमुभयोरेव पुत्रिकायाः पुत्रत्वात्तत्पुत्रस्य दौहित्रत्वात् । गान्धर्वविवाहे मातामहसापिण्ड्यसगोत्रत्वयोरनिवृत्तेः तत्र पौत्रत्वमिति तयोरेव मातामहश्राद्धे नित्यवदधिकारः न दौहित्रमात्रस्येति चेत्,
        मैवम् । “दद्यात्पिण्डं हरेद्धनम्” इति धनहरणस्य पत्नीमुलकत्वात्पत्नीपदेन यज्ञसंयोगप्रतिपादकेन गान्धर्वादिविवाहोढापर्युदासात् [४२८] तत्पौत्राणां दूरत एव पत्नीमूलकधनग्रहणमिति । किं च पौत्रीति सामर्थ्यात्गान्दर्वादिविवाहोढपुत्रिकापुत्रे ‘पि नास्ति दौहित्रत्वात्तस्य किं तूपचार एव । अतः पूर्वोक्तमेव सम्यक् ।
        नन्वेवं “यो यत आददीत स तस्मै श्राद्धं कुर्यात्” इति वैष्णववचनम्, “दौहित्रस्य मातामहश्राद्धं निष्कारणम्” इति च वैष्णवमेव, उभयोर्विरोध इति चेत्,
        मैवम् । अत्र भगवतोर्भारुचेर्मतमवतिष्ठेत् – “यः श्राद्धाधिकारी यतो यस्मात्सकाशाद् (?) धनमादद्यात्तेन मिलितेन द्रव्येण तस्मै तदर्थं तत्प्रतिनिधिर्भूत्वा कुर्यात्” इति । अयमाश्रयः – बहुपुत्रस्थले बहुदौहित्रस्थले पितुर्मातामहस्य वा और्ध्वदैहिकक्रियाणां मध्ये नवश्राद्धषोडशश्राद्धानां निष्पादने न बहूनामधिकारः किं त्वेकस्यैवेति प्रकरणसामर्थादुक्तं भारुचिनेति ध्येयम् । सोमेश्वरस्तु – “वचनस्याभिधानशक्त्या प्रकरणं बाधित्वा यो यताददीत स तस्मै श्राद्धं कुर्यादिति वचनं पुत्रदौहित्रव्यतिरिक्तरिक्थग्राहविषयम्” इत्याह । एतच्च समन्तरमेवोक्तं विष्णुना: “उद्धृतद्रव्यादेकेनैव शक्तेन श्राद्धषोडशकं कार्यम्” इति । षोडशश्राद्धग्रहणं नवश्राद्धानामुपलक्षकम् । तथा च गौतमः: “समुदितद्रव्येण नवश्राद्धं षोडशश्राद्धं न कुर्यात्” इति चकारह्पन्थापरिव्ययणं समुच्चिनोति । समुदितशब्देन ज्ञायते – एकस्यैवाधिकारो नान्येषामिति । विष्णुवचने शक्तपदं सामर्थ्यमधिकारं च गमयति । तथा चायमर्थः – एकशब्दो मुख्यवाची मुख्यो ज्येष्ठो ‘धिकृतश्चेत्स एव अधिकारी । अन्यथा समनन्तरन्यायसिद्धार्थः । शक्तो दृढाङ्गः । एकः दौहित्राणां मध्ये स एवाधिकारीति । अस्मिन्प्रकरणे पठितत्वा यो यत आददीतेति वचनमेतदनुरोधेन व्याख्यातं भारुचिना । न्यायनिष्ठेन भगवता सोमेश्वरेण न्यायतः प्रकरणमुल्लङ्घितमिति ध्येयम् । अतश्च यानि रिक्थग्राहकतृकपराणि – [४२९]
        श्राद्धं मातामहानां तु अवश्यं धनहारिणा ।
इत्यादीनि, तानि षोडशश्राद्धविषयाणीति ध्येयम् ।
        श्राद्धं मातामहानां तु अवश्यं धनहारिणा ।
        दौहित्रेणार्थनिष्ङ्र्त्यै कर्तव्यं विधिवत्सदा ॥ इति ।
सोमेश्वर-भारुचि-मतावलम्बनेन अयमस्यार्थः – अर्थशब्देन प्रयुजनमुद्देश्यम् – ऋणमिति यावत् । तस्य निष्कृत्यै – आनृण्याय बहुषूपप्लवमानेषु दौहित्रेषु एक एव शक्तो धनहारी धनं हृत्वा आहृतद्रव्येण षोडशश्राद्धं नवश्राद्धानि पन्थापरिव्ययणं कुर्यात् । पुत्रेष्वसंनिहितेषु अविद्यमानेषु पत्न्यामविद्यमानायां समन्तरकर्तृषु विद्यमानेषु इतरस्य व्यवहितकर्तुरधिकारनिषेधात् । तथा च विष्णुः: “सति कर्तर्यन्यस्य कर्तृत्वं समनन्तरकर्तर्यनन्तरकर्तृत्वं न स्मृतम्” इति । श्राद्ध इति शेषः । संस्कारकर्मणीति केचित् । तथा च व्यासः ।
        पितॄन्मातामहांश्चैव द्विजः श्राद्धेन तर्पयेत् ।
        अनृणः स्यात्पितॄणां तु यज्ञलोकं समृच्छति ॥ इति ।
अत्रानृण्यम् “त्रिभि ऋणवा जायते ब्रह्मचर्येण ऋषिभ्यो यज्ञेन देवेभ्यः प्रजया पितृभ्यः” इति प्रतीतं दौहित्रस्यापि पौत्रवन्मातामहप्रजारूपत्वेन सिद्धं नान्यथा । दुहितुस्त्वग्निविद्यासाध्यकर्मण्यनधिकारात्दौहित्रस्यैव तत्राधिकार इति दुहितृद्वाया दौहित्रस्य सम्पादनादानृण्यं मातामहस्य । अत एव पौत्राद्दौहित्रस्य व्यवधानम् । अत एव पौत्रवद्दौहित्रस्य साक्षादप्रतिबन्धेन दायस्वीकारार्हता नास्ति, किं तु दुहितृद्वारा । ततो दौहित्रो [४३०] ‘पीषत्कल्पः पौत्र एवेति तस्याप्यानृण्यं पुत्रवन्मातामहौर्ध्वदैहिकक्रियाकरणात्सेत्स्यतीति । अत एव श्रुतिः: 
        दुहिता पुत्रकल्पा च पौत्रा दौहित्रकाः स्मृताः । इति ।
न चैषा पुत्रिकाकरणविषयेति शङ्कनीयम्, कल्पप्पत्ययानन्वयात् (?) । पुत्रिकाकरणे पुत्रिकैव पुत्र इति न पुत्रकल्पता पुत्रिकायाः । अत एवेषत्कल्पपुत्रः पुत्रिका ईषत्कल्पपु(प्र?)पौत्रो दौहित्र एवेति सिद्धम् । यत्तु संनियोगशिष्टमातामहश्राद्धप्रतिपादकं वचनम् –
        पितरो यत्र पूज्यते तत्र मातामहा अपि ।
        अविशेषेण कर्तव्यं विशेषान्नरकं व्रजेत् ॥ इति ।
तत्तु जीवपुत्राजीवपुत्रमातामहद्वयसाधारणम् । तथा च याज्ञवल्क्यः ।
        द्वौ दैवे प्राक्त्रयः पित्र्ये उदगेकैकमेव वा ।
        मातामहानामप्येवं तन्त्रं वा वैश्वदैविकम् ॥ इति ।


        कुर्यान्मातामहश्राद्धं नियमात्पुत्रिकासुतः ।
इत्यादिवचनमेतद्वचनाविरोध्य् (-चनानुरोध्य्) एव । विज्ञानयोगिप्रभृतयस्तु संनियोगशिष्टं श्राद्धं मातामहोद्देश्यं पाक्षिकमित्याहुः । अतश्च दौहित्रस्य मातापितृतो ‘पि दृष्टादृष्टोपकारकतया प्रत्यासत्त्यतिशयात्तद्गाम्येव धनमिति सिद्धम् । एतच्च लक्ष्मीधराचार्यमतमतिगम्भीरं दिङ्मात्रमुदाहृतम् ।


        अथ पत्नीदुहितरन्यायस्यापवादमाह विष्णुः: “संसृष्टधनं न पत्न्यभिगामि” इति । अत्र भारुचिः: “अविभागदशायामिव संसृष्टिदशायामपि धनं अनेकपुरुषस्वत्वसमावेशादेकपुरुषापायेन तत्स्वत्वनिवृत्तावपि पुरुषान्तरस्वत्वानां तथैवावस्थानात्को [४३१] गृह्णीयादित्यपेक्षाया अनुत्थानात्तादृगपेक्षोपनिपातिनः पत्नीदुहितरन्यायस्य बाधक्त्वेनान्यसंसृष्टिन्यायस्यावतारः” इति । अयं भावः – विभागोत्तरकालं पुनर्द्रव्याणि मिश्रीकृत्य संसारयात्रायामनुवर्तमानायां प्राप्नुवन्नुपचयो ‘पचयो वा यथाजातो ‘नुभाव्य इति संविदं कृत्वा संसर्गे प्रवृत्तेः पाक्षिकापचयभाराद्युपगमसाहसशालित्वं संसृष्टिन्याय इति । एवमनेन न्यायेन संसृष्ञीनां पत्नीदुहित्रपेक्षया तत्क्रमपतितासंसृष्टिपित्राद्यपेक्षया च प्राबल्यमिति नैयायिको ऽयं संसृष्टीनां स्वत्वसंक्रमक्रमः । संसृष्टी नाम विभक्तद्’अव्यं विभक्तेन द्रव्यान्तरेण्पुनर्मिश्रीकृतं संसृष्टं तदस्यास्तीति संसृष्टी तस्यापुत्रस्य धनमितरः संसृष्टी गृह्णीयात् । न पत्न्यादिरित्यर्थः । संसृष्टित्वं न सर्वेषामपि तु पितृभ्रातृपितृव्याणामेव । तथा च बृहस्पतिः ।
        विभक्तो यः पुनः पित्रा भ्रात्रा वैकत्र संस्थितः ।
        पितृव्येणापि वा प्रीत्या स तत्संसृष्ट उच्यते ॥ इति ।
विष्णुरपि “पितृव्यपितृभ्रातृभिरेव संसर्गो नान्यैः” इति । अत्र भारुचिः: “वैकल्पिको ‘यं संसर्गविधिः” इति । अयमर्थः – पितृव्येण वा पित्रा वा भ्रातृभिर्वा स्वरुच्या संसर्गः “पितृव्येणाथ वा प्रीत्या” इति प्रीतिपदस्मरणादिति । अत एव संभूय समुत्थाने ‘प्येतस्यान्तर्भावो नास्ति । तत्र पत्नीदुहितरन्याय एवावतरति । “संभूयकारिणां मध्ये मृतस्य पत्न्यादिरेव धनांशभागीति” विष्णुस्मरणात् । अयमर्थः – “पितृव्यपितृभ्रातृभिरेव संसर्गो नान्यैरिति संसृष्टधनं न पत्न्यभिगामि” इति विष्णुस्मरणं पत्नीदुहितरन्यायस्य बाधकं संनियामकं पित्रादिभिरेव संसर्गो नान्यैरिति संभूयकारिणामयं न्यायो नावतरतीति । अत्र [४३२] विशेषमाह विष्णुः: “संसृष्टीनां पिण्डकृदंशहारी” इति । अत्र भारुचिः “पिण्डदो ‘ंशहरश्चैषामित्यत्र पिण्डदत्वमेवांशग्रहणे प्रयोजकम्” इति । अयं भावः – पिण्डदो ‘ंशहरश्चैषामित्यत्र पाठक्रमादर्थक्रमो बलीयानित्यंशहर्त्वमेव पिण्डदत्वप्रयोजकमिति सकलस्मृतिसिद्धम् । तथाप्यसंसृष्ठिस्थले पाक्षिकापचयभाराभ्युपगमसाहसशालित्वरूपन्यायस्य पिण्डदत्वरूपान्तरङ्गन्यायो बाधक इति पर्दर्शनमात्रपर इत्युक्तम् । न तु वस्तुवृत्त्या पिण्डदत्वमंशग्रहणप्रयोजकमिति । अतो ‘स्मिन्प्रकरणे संसृष्टिन्यायान्तरङ्गन्यायौ यथार्थं प्रवर्तेते । अतश्च क्वचित्संसृष्टिन्यायेन संसृष्टिन एव धनग्राहित्वं क्वचिदन्तरङ्गन्यायेनैवासंसृष्टिन एव धनग्राहित्वमुक्तम् । एवं त्रैविध्ये ‘पि न पत्न्यादिर्धनग्राहीति प्रतिपदन्यायफलं सिद्धम् । अतश्च संसृष्टिनो ‘पुत्रस्यापितृकस्य धनं पितृव्यगाम्येवेति विष्णुवचनस्यार्थः । अत एवाह याज्ञवल्क्यः: “संसृष्टिनस्तु संसृष्टी” इति । यत्र पुनः पितृव्यसोदरौ संसृष्टौ तत्र संसृष्टिधनं सौदरगाम्येव । न पितृव्यगामीत्याह याज्ञवल्क्यः: “सोदरस्य तो सोदरः” इति । सोदरस्य संसृष्टस्य धनं सोदर एव गृह्णीयात् । संसृष्टिपितृव्यादिस्तु संसृष्टो ‘पि न गृह्णीयात् । तस्यैव तत्पिण्डदानाधिकारादिति वचनार्थः । संसृष्टिनो मरणानन्तरं जातस्य पुत्रस्यैवांशो दातव्यः न ग्रहीतव्य इत्याह याज्ञवल्क्यः ।
        दद्याच्चापहरेच्चांशं जातस्य च मृतस्य च । इति ।
यत्र पुनः भिन्नोदरा भ्रातरः केचन संसृष्टाः सोदरभ्रातरो न सन्ति पितृव्यादयो ‘पि संसृष्टाः तत्र भिन्नोदरभ्रातृगाम्येव धनमित्याह याज्ञवल्क्यः । [४३३]
        अन्योदर्यस्तु संसृष्टी नन्योदर्यधनं हरेत् । इति ।
असंसृष्टीति शेषः । तथा हि विष्णुः: “भिन्नोदराणां संसृष्टिनां गृह्णीयुः” । अत्र भारुचिः – भिन्नोदराणामिति निर्धारणे षष्ठी । भिन्नोदराणां मध्ये संसृष्टिन एव धनं गृह्णीयुः । अयं भावः – यद्यपि भिन्नोदराणां संसृष्टिनामसंसृष्टीनां च तत्पिण्डदाने ‘धिकारस्तुल्य एव, पिण्डदाने ज्येष्ठकनिष्ठत्वादिविवेकानपेक्षया अधिकारस्य तुल्यत्वादित्युक्तेः । पिण्डदानाधिकाररूपान्तरङ्गन्यायतौल्ये ‘पि पाक्षिकापचयभाराभ्युपगमसाहसशालित्व-रूपन्यायस्याधिकस्य विद्यमानत्वात्तत्रैव धनग्राहित्वमिति न काचिदनुपपत्तिः । 
        ननु पित्रा भ्रात्रा पितृव्येण च संसृष्टधनं न पितृगामि नापि पितृव्यगामि अपि तु भ्रात्गाम्येवेत्युक्तम् । एवं च सति वाचनिकस्वत्वसंक्रमः स्यात्, स नैयायिक इति प्रागुक्तं निरुन्ध्यात् । अतः संसृष्टिविषये ‘पि पित्राद्यपेक्षया भ्रातुः प्राथम्ये न्याय एव वक्तव्यः ।
        उच्यते – उक्तं तावद्विभक्तानां पुनः पुनः संसर्गप्रवृत्तिः पाक्षिकापचयभाराभ्युपगमसाहसपूर्विकेति । भ्रातॄणामेव च संसर्गप्रवृत्तिस्तादृशी न पितुः । पितापुत्रयोरसत्यपि संसर्गे ‘न्यतरापचयनिबन्धनापचयसंक्रान्तेरवर्जनीयत्वेन कृताकृतप्रसङ्गित्वात् । श्रूयते ‘पि ।
        तथा पिता पुत्रं क्षित उपधावति ।
        तथा पुत्रः पितरं क्षित उपधावति ॥ इति ।
अतो भ्रातॄणामेव संसर्गे प्रवृत्तिः पाक्षिकापचयभाराभ्युपगमसाहसपूर्विका न पितुरिति भ्रातृप्राथम्यं नैयायिकमेव । 
        नन्वेवं पुत्राद्विभक्तस्य पितुः स्वभ्रातृभिः संसृष्टस्य [४३४] मरणे तद्धनस्य भ्रातृगामित्वमेव स्यात्न पुत्रगामित्वमिति ।
        मैवम्, पत्नीदुहितरन्यायवत्संसृष्टन्यायस्यापुत्रविषयत्वात् । यथाह संसृष्टिप्रकरणे नारदः ।
        भ्रातॄणामप्रजाः प्रेयात्कश्चिच्चेत्प्रव्रजेत वा । इति ।
देवलो ‘पि ¦
        ततो दायमपुत्रस्य विभजेरन्सहोदराः । इति ।
शङ्खो ‘पि: “अपुत्रस्य स्वर्यातस्य भ्रातृगामि द्रव्यम्” इति । पुत्रो विद्यमानो विभक्तो न संसृष्टः इत्युक्तम्चेत्, किमसंसृष्टः पुत्रो न पुत्रः, पुत्रस्य हि पुत्रत्वेनैव प्राबल्यं न संसृष्टत्वेन वा विभक्तत्वेन वा “अङ्गादङ्गात्संभवसि” इति मन्त्रवर्णात्तस्यात्मतया निरूपितत्वात्, धनस्वामिना मृतस्यात्मभूते तस्मिन्वर्तमाने सत्यन्यस्य तद्धनग्राहित्वशङ्कानुदायात् । एवं च यथा विभक्तो ‘पि पुत्रः पुत्रत्वेनैव पत्न्याद्यपेक्षया प्रबलः । तथैव संसृष्टो ‘पि पुत्रः पुत्रत्वेनैव संसृष्टभ्रात्रपेक्षया प्रबल इति तद्गाम्येव धनम् । 
        ननु पितृव्यादिभिः संसृष्टस्य पितुर्धनं पुत्रैकनियतमित्युक्ते किमथं संसर्गः पित्रा तद्भ्रात्रादीनामिति चेत्,
        मैवम् । जीवद्दशायामुपचयार्थमेव संसर्गविधानं न तु भाविमरणाभिसंधिना । अतो मरणानन्तरं न्यायतो विविच्यमानं स्वत्वं यत्र पर्यवसितं स्यात्तदेव ग्राह्यमिति । मृते पितरि संसृष्टे तत्संसृष्टैः पितृव्यादिभिः संसृष्टिदशायां भुक्तावशिष्टं धनमपाकृतावशिष्टमृणं पुत्रैरेव विभक्तैरप्यसंसृष्टिभिरपि स्वीकार्यमिति न कश्चिद्विरोधः । अन्तरङ्गन्यायेनासंसृष्टिनामेव धनग्राहित्वमाह याज्ञवल्क्यः: “असंसृष्ट्यपि चादद्यात्” [४३५] इति । अपिशब्देन “सोदरस्य तु सोदरः” इत्यत्र सोदरो ‘नुकृष्यत इति भारुचिः । लक्ष्मीधरस्तु – “अपिशब्देन “संसृष्टो नान्यमातृजः” इत्यन्यमातृजपदसामर्थ्यात्सोदर एव समुच्चीयते” इत्याह । तदयमर्थः – संसृष्टिनो धनमसंसृष्टसोदर एव गृह्नीयात् । अन्यमातृजस्तु संसृष्टो ‘पि न गृह्णीयात् । असंसृष्टिनः सोदरस्य पाक्षिकापचयभाराभ्युपगमसाहसशालित्वाभावे ‘पि पितृपिण्डदानाधिकारस्तस्यैवेति तदुक्तिः । अनेनैव न्यायेन एकोदराणामपि संसृष्टस्य मध्यमस्य मरणे कनिष्ठस्यासंसृष्टिनः तदौर्ध्वदैहिकाधिकारात्संसृष्टज्येष्ठस्य विद्यमानत्वे ‘पि तस्य न मध्यमांशग्राहित्वमिति ध्येयम् । 
        अत्र केचिदाहुः – “असंसृष्ट्यपि चादद्यात्संसृष्ट” इति संसृष्टपदं सोदरवाचि संसृष्टधनवद्वाचीत्यर्थद्वयमाहुः । अवसिते तात्पर्ये संसृष्टपदमावृत्त्या वाक्यद्वये ‘प्यन्वितमस्तु वाक्यभेदे च विरूपार्थता न दोष इति विज्ञानयोगिनो मतमिति । 
        ननु पित्रा संसृष्टानां पुत्राणां धनग्राहित्वम् । असंसृष्टानां पुत्राणां पितृधनग्राहित्वं नास्ति । यथा अविभक्तजपुत्रस्य पितृधनग्राहित्वम्, नान्येषां पुत्राणामिति ।
        मैवम् ।
        विभक्तेषु सुतो जातः सवर्णायां विभागभाक् ।
        ऊर्ध्वं विभागाज्जातस्तु पित्र्यमेव हरेद्धनम् ॥
इति ।
        पुत्रैः सह विभक्तेन पित्रा यत्स्वयमार्जितम् ।
        विभक्तजस्य तत्सर्वमनीशाः पूर्वजाः स्मृताः ॥
इत्यादिवचनशतेभ्यः विभक्तस्य पितृधनग्राहित्वं प्रतीयते । एतादृशं संसृष्टपुत्रस्य पितृधनप्रापकं वचनमेकमपि न प्रदृश्यते । [४३६]
        नन्वेवं विभक्तस्य पितृधनस्वामित्वं वाचनिकं स्यादिति पूर्वोक्तं विरुध्येत इति चेत्,
        मैवम् । अत्र विभागो वाचनिकः, “विभागे धर्मवृद्धिः स्यात्” इत्यादिवचनाद्, धर्मवृद्धिकामानां विभागः कार्य इति विभागस्य वाचनिकत्वप्रतीतेः । अतो विभक्तजस्य स्वामित्वं नैयायिकम्, तथा हि – विभक्तस्य पितृद्रव्यस्वीकारसमये इतरे विभक्ता भ्रातरः तद्द्रव्यं सममम्शं स्वयमपि यदि गृह्णीयुः तदा विभक्तजस्याल्पीयानेव विभागः स्यादिति विषमविभागः स्यात् । तद्दोषपरिजिहीर्षया यदि ते सर्वे विभक्तजेन सार्धं पुनर्विभागं कुर्युस्तदा पूर्वविभागस्य पितृकृतस्यानर्थक्यं स्यात् । भ्रातरः संसृष्टांशमवयुत्य संसृष्टिनो दत्वा पितृद्रव्यमेव गृह्णीयुरिति । अतो युक्तं संसृष्टिनामसंसृष्टिनां पुत्राणां पितृद्रव्य तुल्यमेव स्वाम्यमिति । एतदेवाभिप्रेत्याह भारुचिः – संसृष्टानामसंसृष्टानां पुत्राणां पितृकृतर्णापाकरणं तुल्यतया न्याय्यमिति पित्रार्जितद्रव्यस्याधिक्ये लोभाद्विभागापेक्षायामप्यपचयभारसहिष्णुत्वाभावात् । अपचये सत्यप्रवृत्तेः विभागो नास्ति । किं तु विभक्तजस्यैव पितृद्रव्यमिति पितृधनग्रहणे मनुवचनं ज्ञापकमित्याहुः । यथाह मनुः ।
        संसृष्टास्तेन ये वा स्युर्विभजेत स तैः सह ।
अस्यार्थः – ये च विभक्ताः पित्रा सह संसृष्टास्तैः सार्धं पितुरूर्ध्वं विभक्तजो विभजेत् । असंसृष्टैस्तु भ्रातृभिः सह विभक्तस्य न विभाग इति तात्पर्याय इति । यत्तु मनुनैवोक्तं संसृष्टिविभागं प्रक्रम्य,
        एषां ज्येष्ठः कनिष्ठो वा हीयेतांशप्रदानतः ।
        म्रियेतान्यतरो वापि तस्य भागो न लुप्यते ॥
[४३७]        सोदर्या विभजेयुस्तं समेत्य सहिताः समम् ।
        भ्रातरो ये च संसृष्टाः भगिन्यश्च सनाभयः ॥ इति ।
तद्विज्ञानयोगी व्याचष्टे – येषां भ्रातॄणां संसृष्टानां मध्ये ज्येष्ठः कनिष्ठो मध्यमो वा अंशप्रदानतः – अंशप्रदाने । सार्वविभक्तिकस्तसिः, विभागकाल इति यावत् । हीयेत स्वांशड्भ्रश्येत आश्रमान्तरग्रहणेन वा ब्रह्महत्यादिना वा मरणेन वा तदा तस्य भागो न लुप्यते । अतः पृथगुद्धरणीयो न संसृष्टिनो गृह्णीयुरित्यर्थः । तस्योद्धृतस्य विनियोगमाह “सोदर्या विभजेयुस्तम्” इति तमुद्धृतं भागं सोदर्याः सहोदरा असंसृष्टा अपि समेत्य देशान्तरगा अपि समागम्य सहिताः संभूय समम् – न्यूनाधिकविभाग(भाव)रहितम् । ये च भ्रातरो भिन्नोदराः संसृष्टास्ते च सनाभयो भगिन्यश्च गृह्णीयुरित्यर्थ इति । तदयमर्थः – भिन्नोदरसंसृष्टिनामपचयभारसहिष्णुत्वमंशग्रहणे निमित्तम् । उभयनिमित्तं संसृष्टस्यैकोदराभावे वेदितव्यम् । भगिनीनां तु संसृष्टधनविभागसमये दायविभागसमय इव यत्किंचित्प्रीत्या देयं न तु विभागः, तासां संसर्गाप्रसक्तेः । प्रसक्तानामेव विभागः । अतश्च भिन्नोदराणां संसृष्टानामसंसृष्टानामेकोदराणां समविभाग इति सिद्धम् ।
        अपरार्क-चन्द्रिकाकारादयस्तु – संसृष्टापुत्रद्रव्यं प्रथमतो भ्रातृगामि तदभावे पितृगामि तदभावे वृत्तस्थपत्न्यभिगामीति शङ्खोक्तवाचनिकक्रमेण पत्नीदुहितर इति नैयायिकक्रमो बाध्यते । अतः “सोदर्या विभजेयुस्तम्” इति वचनं क्रमपर्मित्याहुः ।
        तन्न, शङ्खोक्तक्रमस्य नैयायिकत्वं प्रतिपादितं प्राक् । शङ्खवचने पत्नीग्रहणात् [४३८] संसृष्टधनविभागसमये पत्न्या अपि भगिनीनामिव यत्किंचेद्देयमित्य्ध्येयम् । अतश्भारुचि-विज्ञानयोगिमतमेव सम्यक् ।
        अत सर्व(वर्ण)विभागशेषः किंचिदुच्यते । तथा च मनुः ।
        ऋणे धने च सर्वस्मिन्प्रविभक्ते यथाविधि ।
        पश्चाद्दृश्येत यत्किंचित्तत्सर्वं समतां नयेत् ॥
कात्यायनस्तु विशेषमाह ।
        प्रच्छादितं च यद्येन पुनर्साद्य तत्समम् ।
        भजेरन्भ्रातृभिः सार्धमभावे हि पितुः सुताः ॥
पितुरभावे सर्वे सुता एव तदासादितं विभजेरन्नित्यर्थः । यथाह याज्ञवल्क्यः ।
        अन्योन्यापहृतं द्रव्यं विभक्ते यत्तु दृश्यते ।
        तत्पुनस्ते समैरंशैर्विभजेरन्निति स्थितिः ॥ इति ।
अत्र समैरिति वदता उद्धारविभागो निइद्धः । विभजेरन्निति वदता येन यद्दृश्यते तत्तेनैव न ग्राह्यमिति दर्शितम् । अनेन वचनेनैव समुदितद्रव्यापहारे दायादानां न दोष इति ज्ञायत इति भारुचि-अपरार्क-सोमेश्वरादय आहुः । विज्ञानेश्वरस्तु – ननु मनुना समुदितद्रव्यापहारे ज्येष्ठस्यैव दोषो न कनीयसां दोष इति दर्शितम् ।
        यो ज्येष्ठो हि निवुर्वीत लोभाद्भ्रातॄन्यवीयसः ।
        स ज्येष्ठः स्यादभागश्च नियन्तव्यश्च राजभिः ॥ इति । 
नैतत्ज्येष्टमात्रविषयं सर्वेषाम्यवीयसामपि । तथा च श्रुतिः: “यो वै भागिनं भागन्नुदते चयते वैनं स यदि वैनं न चयते ‘थ पुत्रमथ पौत्रं चयते” इति । भागिनम् – भागार्हं भागान्नुदते भागाद् [४३९] अपाकरोति भागं तस्मै न प्रयच्छति स भागान्मुक्तः एनं नेतारं चयने नाशयति दोषिणं करोति । यदि तं न नाशयति । अथास्य पुत्रं पौत्रं वा नाशयतीति ज्येष्ठविशेषमन्तरेणैव साधारणद्रव्यापहारे दोषः श्रुत इत्याह । अत्र भ्रारुच्यादिमतमेव सम्यक् । मनुस्मृतिश्रुत्योर्भागमात्रप्रदानविषयत्वादवलुप्तविभागविषयत्वादिति । यत्तूक्तं कात्यायनेन,
        विभक्तेनैव यत्प्राप्तं धनं तस्यैव तद्भवेत् ।
        हृतं लब्धं च यन्नष्टं प्रागुक्तं च पुनर्भजेत् ॥
मिथो ‘पहृतमित्यादिना प्रागुक्तस्यापि पुनरुपादानं दार्ढ्यार्थम् । तथा च दुर्विभक्तं मिथो ‘पहृतमन्योन्यापहृतं नष्टं दुर्लब्धं च समतां नयेदित्यर्थः ।
        अन्योन्यापहृतं द्रव्यं दुर्विभक्तं च यद्भवेत् ।
        पश्चात्प्राप्तं विभज्येत समभागेन तद्भृगुः ॥ इति ।
दुर्विभक्तं शास्त्रोक्तप्रकारमन्तरेण विषमतया विभक्तम् । नष्टं तु निक्षेपादिना नष्टं पश्चाल्लब्धम् । दुर्लब्धं (दुर्लभं?) तु असाध्यजनस्थितमृणादिकम् । एवमन्यापहृतदुर्विभक्तनष्टमिथोपहृतदुर्लब्धानां विभागानन्तरं जायमानानां भ्रातृभिः समांशेनैव विभागः कर्तव्य इति शास्त्रमर्यादा । अथ विभागसंदेहे निर्णयप्रकारमाह नारदः ।
        साक्षित्वं प्रातिभाव्यं च दानं ग्रहणमेव च ।
        विभक्ता भ्रातरः कुर्युर्नाविभक्ताः परस्परम् ॥
बृहस्पतिः ।
        पृथगायव्ययधनाः कुसीदश्च परस्परम् ।
[४४०]        वणिक्पथं च ये कुर्युः विभक्तास्ते न संशयः ॥ इति ।
विष्णुरपि: “क्रयविक्रयदानग्रहणप्रातिभाव्यसाक्षित्वसम्भूयकारित्वनिध्याधानादिकं परस्परकृतं विभागहेतुः” इति । अयं क्रयविक्रयाधिकारहेतुः । अतश्च साक्षित्वप्रातिभाव्यदानग्रहणादीनि परस्परमेव न कार्याणि । भ्रातॄणां मध्ये इतराभ्यनुज्ञया एकस्य विभक्तपितृव्यादिकं प्रति प्रातिभाव्यादेः विहितत्वात् । तथा च स्मृतिः ।
        इतरेणानुजानानः प्रातिभाव्यं हरेत्परः । इति ।
अनेनाभिप्रायेणाह याज्ञवल्क्यः ।
        भ्रातॄणामथ दम्पत्योः पितुः पुत्रस्य चैव हि ।
        प्रातिभाव्यमृणं साध्यमविभक्ते न तु स्मृतम् ॥ इति ।
परस्परमिति शेषः । अत एवाह स एव ।
        विभागनिह्नवे ज्ञातिबन्धुसाक्ष्यभिलेख्यकैः ।
        विभागभावना ज्ञेया गृहक्षेत्रैश्च यौतकैः ॥
विभागस्य निह्नवे अपलापे ज्ञातिभिः पितृसंबन्धिभिः विभक्तपितृव्यादिभिः बन्धुभिः मातृसंबन्धिभिः मातुलादिभिः पूर्वोक्तलक्षणैः लेख्य्येन च विभागपत्रेण विभागभावना विभागनिर्णयो ज्ञातव्यः । तथा च यौतकैः पृथक्कृतैः गृहक्षेत्रैश्च । चकारेण पृथक्पृथक्कृष्यादिप्रवर्तनं पृथक्पृथक्पञ्चमहायज्ञादिधर्मानुष्ठानं समुच्चीयते । तथा च नारदः ।
        विभागधर्मसंदेहे दायादानां विनिर्णयः ।
        ज्ञातिभिर्भागलेख्येन पृथक्कार्यप्रवर्तना ॥ इति ।
अत्र लिखितसाक्ष्यादेः ज्ञापकहेतुत्वम्, विभागसंदेहे सिद्धस्यैव विभागस्य ज्ञापकत्वात् । कारकहेतूनां त्वविद्यमानस्यापि [४४१] विभागस्य निष्पादकत्वं पुरस्तान्निवेदयिष्यते । पृथक्क्षेत्रैश्च यौतकैरिति चकारसमुच्चितार्थस्तु दशवर्षपर्यन्तावस्थिताः कारका इति च पुरस्तान्निवेदयिष्यते । 
        नन्वस्मिन्वचनद्वये लेख्यसाक्षिभ्यां तुल्यतया लिङ्गानां गमकत्वमुक्तम् ।
        तन्न संगच्छते । 
        लिङ्गानां तर्करूपेण प्रमाणानुग्राहकतया तद्वत्प्रमापकत्वायोगादिति चेत्,
        मैवम्, अस्मिन्विवादपदे लिङ्गानामपि प्रमापकत्वमेव न त्वितरसप्तदशविभागपदेष्विव लिङ्गानां प्रमाणानुग्राहकत्वम् । तथा हि – विभागार्हेषु भ्रातृषु परस्परमृणप्रातिभाव्यसाक्ष्यदानप्रतिग्रहपितृदेवार्चनक्रियाः षोढा दर्शन उक्ताः हस्तादिलिङ्गतुल्या न भवन्ति । ततश्चैतानि “नाविभक्ताः कथंचन” इति स्मृतिवशादविभक्तानां निषिद्धानि “विभागनिह्नवे” इत्यादिवचने साक्षिलिखितसमानयोगक्षेमतया लिङ्गान्युक्तानि भवन्ति । इतरेषु विवादपदेषु लिखितसाक्ष्यादीनामेव प्रमापकतातितरेषां तदनुग्राहकत्वम्, अत्र तु न तथेति । किं चानेनैव वचनेन ज्ञायते  अस्मिन्विषये लिङ्गानामपि लेख्यसाक्षिभ्यामन्तरेणापि प्रमापकत्वमभ्युपगतमिति । अत एव बृहस्पतिः ।
        साहसं स्थावरस्वाम्यं प्राग्विभागश्च रिक्थिनाम् ।
        अनुमानेन विज्ञेयं न स्युर्यस्य च साक्षिणः ॥
न स्युरिति – लिखितसाक्षिणावन्तरेणेत्यर्थः । साक्षिग्रहणं प्रबलप्रमाणस्योपलक्षणम् । अत एव लेख्यमपि संगृहीतम् । अत एवानन्तरमुक्तं तेनैव ।
        तेषामेताः क्रियाः लोके प्रवर्तन्ते स्वरिक्थिषु ।
        विभक्तानवगच्छेयुः लेख्यमप्यन्तरेण तान् ॥ [४४२]
लेख्यग्रहणं साक्षिणामुपलक्षणम् । 
        केचिदाहुः – अत्र विभागनिह्नवे लेख्य(लिखित)साक्षिभ्यां तुल्यबलत्वं लिङ्गानामप्यवगन्तव्यम् । अत एवाहैतद्व्याख्याने चन्द्रिकाकारः — प्रवर्तन्ते व्यक्ताः समस्ता इति शेष इति । 
        तन्न । परस्परकर्तृकसाक्षित्वप्रातिभाव्यादीनां ज्ञापकहेतुभ्यो विलक्षणत्वेनोक्तत्वात् । साक्षिग्रहणेनैव ज्ञात्यादीनां तटस्थसाक्षिणामपि साक्षित्वे ‘पि विभागनिर्णये तेषां प्राबल्यज्ञापनार्थं पृथग्ग्रहणमिति विज्ञानेशः । साक्षिग्रहणं कृतसाक्षिपरमिति केचित् । बृहस्पतिः ।
        एकपाकेन वसतां पितृदेवद्विजार्चनम् ।
        एकं भवेद्विभक्तानां तदेव स्याद्गृहे गृहे ॥
एवं च पृथक्पृथग्वैश्वदेवादिकार्यप्रवर्तनमविभक्तेष्वविद्यमानं विभक्तत्वमवगमयतीति विभागसंदेहनिर्णययुक्तिर्युक्तेत्यनवद्यमिति चन्द्रिकाकारः । अस्यायमाश्रयः – पितृदेवद्विजार्चनमित्यत्र पितृशब्देन प्रत्यब्दिकमुच्यते । अमावास्याश्राद्धादीनामविभक्तानां मध्ये इतराभ्यनुज्ञया इतरस्याधिकारात् । अत्र देवशब्देन तत्संनियोगशिष्टं वैश्वदेवश्राद्धमुच्यते । न तु देवयज्ञादिकम्, तस्याविभक्तानामपि विहितत्वात्,
        अविभक्तैश्च कर्तव्या वैश्वदेवादिकाः क्रियाः ।
इति स्मरणादिति । एतच्च वैवाहिकाग्निर्येषां मते अलौकिकः । लौकिकत्वपक्षे तु विभागानन्तरमेव अग्निहोत्रवैश्वदेवादिकाः कार्या इति तेषां कारकहेतवो वैश्वदेवादिकाः । उभयेषां प्रत्याब्दिकं कारकहेतुर् (?) इति । 
        अत्र केचिदाहुः – चन्द्रिकाकारेण श्रेष्ठनिर्णायकप्रमाणाभावे लिङ्गानां प्रवेश इत्युक्तं तच्च (तत्तु) लिखितसाक्षिसद्भावे ताभ्यां निर्णय औत्सर्गिक इति तेषां प्राथम्यम् (प्राधान्यम्) उक्तम् । [४४३] न तु प्रमापकत्वे लिखितसाक्षिलिङ्गानाम् । विभागनिह्नवस्थले लिङ्गादितरप्राबल्यस्य स्मृत्याचारयोर्वेदानुमापकत्वे तुल्ये आचारमूलवेदानुमानात्स्मृतिमूलवेदानुमानस्य सुकरत्ववदित्यनुसंधेयमिति ।
        तन्न, चन्द्रिकाकारस्य लिङ्गशब्देन हेतुरभिप्रेतः । स च ज्ञापक एव । कारकहेतूनां लिखितादतिशयित्वान्न तुल्यतेति । तत्र कात्यायनः ।
        वसेयुर्दश वर्षाणि पृथक्धर्माः पृथक्क्रियाः ।
        भ्रातरस्ते ‘पि विज्ञेया विभक्ताः पैतृकाद्धनात् ॥
        भ्रातृशब्दो ‘त्र रिक्थसंबन्ध्युपलक्षणार्थम् । पैतृकग्रहणं दायग्रहणोपलक्षणार्थमिति चन्द्रिकाकारः ।
        तन्न, स्वत्वानुत्पत्तेरिति वक्ष्यते । 
        ननु कार्यानुषङ्गाद्वा अशक्त्या वा दशवर्षपर्यन्तं दायग्रहणाभावे व्यवहारः सिद्ध एवेति पूर्वप्रकरणोक्तं विरुन्ध्यादिति चेत्,
        मैवम् । परमार्थतो दायग्रहणाभावे,
        पश्यतो ‘ब्रुवतो भूमेर्हानिर्विंशतिवार्षिकी ।
        परेण भुज्यमानाया धनस्य दशवार्षिकी ॥
इतिवत्छलानुसारेण विभक्ता एवेति चन्द्रिकाकारः । अत्र छलं स्वोपेक्षानिबन्धनम् । 
        नन्वेवं पश्यतो ‘ब्रुवतो भूमेरित्यत्र न व्यवहारहानिः स्वस्वरूपहानिः । अपि तु फलहानिरित्युक्तं विज्ञानयोगिना । तद्वदत्रापि फलहानिरेव न स्वरूपहानिः न व्यवहारहानिरिति चेत्,
        मैवम् । भूमेर्हानिरित्यत्र कर्मणि षष्ठीविधानाद्विंशतिवार्षिको भोगो भूमिं हन्यादिति वाक्यार्थस्य निष्पन्नत्वात् । दशवार्षिको भोगो धनं हन्यादिति स्वरूपहानिरेवोक्ता ।
        ननु,
        छलं निरस्य भूतेन व्यवहारान्नयेन्नृपः । [४४४]
इति तत्वानुसरणेनैव न्यायः कर्तव्य इति चेत्,
        मैवम् । अत्र छलमतत्वात्मकं विवक्षितम् । न तु तत्वात्मकम् । तत्वात्मकछलावलम्बनेन तु व्यवहारनिर्णयदर्शनात् । तथा हि,
        भूतछलानुरोधेन द्विगतिः समुदाहृतः ।
इति व्यवहारस्य छलावलम्बनमप्येका गतिरुक्ता । अन्यथा,
        धर्मश्च व्यवहारश्च चरित्रं राजशासनम् ।
        चतुष्पाद्व्यवहारो ‘यमुत्तरः पूर्वबाधकः ॥
इति स्मृत्या उत्तरेषां व्यवहारचरित्रराजशासनानां धर्मबाधकत्वं छलानुसरणनिबन्धनं निरुन्ध्यात् । एतस्य छलानुसरणस्य तात्विकत्वे स्मृतिकारणामप्रामाणिकत्वं स्यात् । अत एव छलं निरस्य भूतेनेत्यत्र छलग्रहणमतत्वात्मकछलविषयमिति मन्तव्यम् । अत एव चन्द्रिकाकार-विज्ञानयोगिभ्याम् – 
        निह्नवे भावितो दद्यादेकदेशविभावितः ।
इति वचनव्याख्यानावसरे छलानुसरणमत्र कार्यमित्युक्तम् । विज्ञानयोगिनापि,
        स्थावरेषु विवादेषु दिव्यानि परिवर्जयेत् ।
इति अत्र अवष्टम्भविषये दिव्यं नास्तीति वदता, “पश्यतो ‘ब्रुवतो भूमेः” इत्यत्रापि तु फलहानिरिति वदता, छलानुसारेण निर्णयो ‘ङ्गीकृत इति दिङ्मात्रमुदाहृतम् । 
        तत्र केचिदाहुः – दशवर्षपर्यन्तं पृथक्क्रियाकरणं पृथग्धर्मानुष्ठानं च रिक्थक्रयसंविभागपरिग्रहाद्यन्यतमत्वाभावात्स्वत्वहेतुत्वाभावात्पृथक्क्रियस्य पृथग्धर्मकस्य पुरुषस्य कथं स्वत्वापादकमिति चेत्,
        उच्यते – विभक्ताः पैतृकाद्धनादिति वचनादवगम्यते स्वत्वम् । तथा हि – [४४५] विभागो नाम – समुदायद्रव्यविषयाणामनेकस्वाम्यानामेकैकत्रावस्थापनमित्युक्तं प्राक् । तच्च वचनादवगम्यते । यथा –
        आधिः प्रणश्येद्द्विगुणे धने यदि न मोक्ष्यते ।
इत्यत्र वाचनिकस्वत्वनिवृत्तिः परस्वत्वापत्तिरित्युक्तं विज्ञानयोगिना । चन्द्रिकाकारेणापि छनानुसारेण विभागो नास्तीति वदता वाचनिकस्वत्वापत्तिरित्युक्तम् । 
        नन्वेवं चन्द्रिकाकारेण आधिः प्रणश्येद्द्विगुण इत्यत्र तिलविनिमयादिदृषृआन्तेन आधेर्विनिमयान्तमङ्गीकृत्य तस्य विनिमयस्य स्वत्वहेतुता लोकसिद्धेत्युक्तमिति एवमत्रापि लोकसिद्ध्याश्रयेण प्रकारान्तरेणौदासीन्यस्वोपक्षानिबन्धनस्वीकारो ‘पि स्वत्वहेतुर्भवत्विति वाच्यम्, पश्यतो ‘ब्रुवतो भूमेरित्यनेनैव दत्तोतरत्वात् । किं च तत्रापि चन्द्रिकाकारस्य वाचनिकदानान्तत्वं वा विनिमयद्रव्यस्य क्रयमूल्यतया क्रयान्तत्वं वा स्वीकर्तव्यमित्युक्तं प्राक् । स्वत्वस्य वाचनिकत्वं नाम पारिभाषिकत्वमित्युक्तमाधिः प्रणश्येदित्यादिवचनव्याख्यानावसरे । तच्च पारिभाषिकत्वमत्र न वक्तुं शक्यते । देशवर्षपर्यन्तं तूष्णीमेवावस्थितत्वात् । परमार्थतो ‘पि दायग्रहणाभाव इति चन्द्रिकाकारग्रन्थस्यायमर्थः – परमार्थतो वस्तुवृत्त्या । दायग्रहणं विभागः । तस्याभावे ‘पि पैतृकाद्धनाद्भ्रातरो विभक्ता एवेति । अयमाशयः – यथेष्टविनियोगार्हत्वमेव स्वत्वम् । तच्च जन्मनैव सिद्धम् । कारकहेतूनां परस्परकर्तृकसाक्षित्वप्रातिभाव्य-दानग्रहणक्रयविक्रयसंभूयकारित्वनिध्यादीनां सद्भावे सत्येव विभागोत्पत्तिः । तेषां कारकत्वेनैव ज्ञापकत्वाभ्युपगमात् । [४४६]
        विभक्ता भ्रातरः कुर्युः नाविभक्ताः परस्परम् ।
इति अविभक्तानां निषिद्धाः सन्तो विभागं निष्पाद्य ज्ञापयन्ति । यथा द्वैतीयीकसाध्यानुबन्धाः शास्त्रभेदमुत्पाद्य भेदज्ञापका इति कारकहेतुत्वेनाभिमता मीमांसकैः तद्वदत्रापीति मन्तव्यम् । अत्र जन्मनैव स्वत्वमुत्पन्नं भ्रातॄणाम्, तथापि विभागकारकहेत्वभावाद्दशवर्षपर्यन्तमवष्टम्भहेतूनां विभागकारकत्वे सिद्धे स्वत्वस्यापि विभागः सिद्धः संस्फुरतीति चन्द्रिकाकारस्याभिमतियोग्यं मतमनूदितम् । अतश्च तेषां लिङ्गानां सद्भावे संविभागो ‘वश्यमस्तीत्यपिशब्दं प्रयुञ्जानस्य भाव इति । 
        यत्तु चन्द्रिकाकारेणोक्तम् – दशवरादर्वागित्यादिना ग्रन्थकलापेन – विभागसंदेहे दिव्यानवतारात्पुनर्विभागः कर्तव्य इति लिङ्गानां सामर्थ्यमसामर्थ्यं चोक्तम्, तत्तु दशवर्षादर्वागपि लिङ्गानां साक्षिलिखितप्रमाणाभ्यां सामर्थ्यं तुल्यमेव, किं तु दशवर्षस्योपरि लिङ्गानां प्राबल्यात्लिखितसाक्षिसद्भावे ‘पि तदपेक्षा नास्तीत्येवंपरम् । दिव्यानवतारस्तु वाचनिकः, “सर्वाभावे ‘पि पुनर्विभागः कर्तव्यः” इति विष्णुस्मरणात् । सर्वेषां लिखितादिज्ञापकहेतूनां कारकहेतूनां  चाभावे । विभागशब्दः पत्नीविभागवदसमर्थेषु भ्रातृषु दरिद्रेषु स्वरुच्या यत्किंचिद्दातव्यमित्येवंपरः इति सोमेश्वरादय आहुः । 
        तन्न, सर्वाभावे दिव्यानवतारात्स्वरुचिपक्षस्यानवताराच्छुद्ध एव विभागः कर्तव्य इत्याह भारुचिः । अयमेव पक्षः सम्यक् । 
        केचित्तु सोमेश्वरादीनामभिसंधिमेवमाहुः – व्यपगते विभागसंदेहे विभागस्य सिद्धत्वं भ्रातरः प्रोष्या इति यत्किंचिद्देयमित्याहुरिति सर्वमनवद्यम् । एतच्चन्द्रिकाकाराभिमतियोग्यं मतद्वयमनूदितम् । [४४७]
        वसेयुर्दशवर्षाणि पृथग्धर्माः पृथक्क्रियाः ।
        विभक्ता भ्रातरस्ते ‘पि विज्ञेयाः पैतृकाद्धनात् ॥
इत्यनेन द्रव्याभावे ‘त्यन्तनिःस्वानां धर्मविभागः कर्तव्यः । “विभागे धर्मवृद्धिः स्यात्” इत्यादिस्मृतिभ्यः । अतश्च पितृद्रव्याविरोधेन दशवर्षपर्यन्तं ये पृथग्धर्माः पृथक्क्रियाः ते विभक्ता एव । धर्मविभागस्य इतराभ्यनुज्ञामन्तरेणाप्येकेनैव स्वीकर्तुं शक्यत्वादित्युक्तं भारुचिना । एतादृशस्य विभागशब्दवाच्यत्वमप्यस्तीत्युक्तं प्रकरणादावेव । पितृद्रव्याविरोधेनार्जिते द्रव्ये दायादानामधिकार इत्युक्तम् । अतश्च पितृद्रव्याविरोधेनार्जितस्य सद्भावे ‘पि तस्याविभाज्यत्वात्धर्मविभागात्मक एवात्र विभागो ‘वतिष्ठत इत्यवगन्तव्यम् । पैतृकाद्धनादिति ल्यब्लोपे पञ्चमी ।
        अत्रेदं भारुचेर्मततत्त्वम् — “वसेयुर्दशवर्षाणि” इत्यत्र ल्यब्लोपे पञ्चम्याश्रयणात्पितृधनं विहाय ये दशवर्षपर्यन्तं धर्मविभागवन्तः तेषां तदूर्ध्वं मैत्रादिना यल्लब्धं तदेवाविभाज्यं दशवर्षमधे लब्धं मैत्रादिकं विभाज्यमेव । अविभागदशायां स्वयमार्जितं मैत्रादिकं विभाज्यमिति कैमुतिकन्यायसिद्धम् । यथाह विष्णुः: “अपित्र्यं गार्भं धार्मं मैत्रं वैद्यमाकस्मिकमा दशाब्दं प्रविभाज्यमत ऊर्ध्वं सर्वम्विभाज्यम्” इति । अत्राह भारुचिः – अपित्र्यमविद्यमानपितृद्रव्यम् । एतत्त्रितयविशेषणम् । गार्भं स्त्रीधनम् । धर्ममिष्टापूर्तादिकम् । मैत्रं मित्रसकाशाल्लब्धम् । वैद्यं विद्यातो लब्धम् । आकस्मिकमकस्माल्लब्धं निद्यादिकम् । प्रतिग्रहादिना लब्धम् । एतत् [४४८] पञ्चविधद्रव्यमध्ये उत्तरत्रयं धर्मविभागाभावे ‘विभक्तत्वा विभाज्यम् । दशवर्षपर्यन्तावस्थितिरूप-धर्मविभागसद्भावे ‘प्यविभाज्यमेव इति । अयमाशयः – आ दशवर्षमिति धर्मविभागोपलक्षणमिति । न चैतद्वचनम्,
        संधिश्च परिवृत्तिश्च विभागश्च समा अपि ।
        आ दशाहान्निवर्तन्ते विषमा नववत्सरात् ॥
इति विषमविभागस्य नववर्षपर्यन्तं निवृत्तिप्रतिपादकभरद्वाजवचनानुसारेण नववर्षादुपरि विषमविभागो न परावर्तत इत्येवम्परमिति वाच्यम्, एतद्वचनस्य तत्परत्वाभावात् । तथा हि – एतद्वचनं विभागसंदेहं प्रक्रम्योक्तम् । वचनसामर्थ्यं चापि तथैव प्रतिभाति ।
        वसेयुर्दशवर्षाणि पृथग्धर्माः पृथक्क्रियाः।
        विभक्ता भ्रातरः   ॥॥॥॥॥॥॥। ॥
इति, पृथग्धर्मकत्वपृथक्क्रियत्वलक्षणविशेषणविशिष्टदशवर्षपर्यन्तं वसतिर्विभागहेतुः प्रतिपादितः । विषमविभागप्रतिपादनपरत्वे व्याहन्येत । विभक्ता भ्रातर इति लिङ्गसामर्थ्याल्लिङ्गी विभागो व्याहन्येत, विभागलिङ्गानां परस्वत्वापादकत्वायोगात् । छलानुसारेणापि व्यवहारस्य न्याय्यत्वादिति तत्र ल्यब्लोपे पञ्चम्येव समाश्रयणीयेति ।
        तन्न, विभागलिङ्गानां कारकरूपहेतुत्वाद्विभागोत्पादने सामर्थ्यस्योक्तेः, स्वत्वस्यापि पुत्राणाम्जन्मनैव सिद्धत्वात्, तत्त्वात्मकछलानुसरणस्य न्याय्यत्वेनोदाहृतत्वात् ।
        तदयमत्र निष्कर्षः – विभागसंदेहे क्वचित्लिखितेन निर्णयः, क्वचित्साक्षिभिः, क्वचित्ज्ञातिभिः, क्वचिद्बन्धुभिः, क्वचिन्मिश्रितैर् [४४९] निर्णयः कर्तव्यः । एतेषामभावे कारकहेतुभिर्निर्णयः । उभयसद्भावे कारकहेतुरौत्सर्गिक एव । ज्ञापकहेतुभिस्तु दशवर्षपर्यन्तं परिवर्तितैरेव निर्णयो नान्यैः । दशवर्षपर्यन्तावस्थितानां ज्ञापकहेतूनां कारकत्वात्मनावस्थितैः कारकहेतुभिरेव निर्णय इत्यर्थादुक्तम् । इयांस्तु विशेषः – स्वभावतः कारकहेतुभिः सद्य एव विभागसिद्धेस्तन्निर्णयः, ज्ञापकहेतुरूपकारकाणां दशवर्षपर्यन्त इति । सर्वाभावे दिव्यानवतारात्शुद्धो विभागः कर्तव्यः । उक्तहेतुभिः विभारसिद्धावपि व्यवहर्तृभ्रातृभ्यो यत्किंचिद्देयमिति सर्वमनवद्यम् ॥




इति श्रीप्रतापरुदमहादेवमहाराजविरचिते स्मृतिसंग्रहे सरस्वतीविलासे
व्यवहारकाण्डे दायभागाख्यपदस्य विलासः ।


[४५०]


अथ साहसाख्यस्य पदस्य विधिरुच्यते


पूर्वं त्रयोदशसु विवादपदेषु देयादेयविचारः कृतः । यथाह विष्णुः: “व्यवहारो द्विरुत्थानः” इति । द्विप्रकारेण – देयमूलतया दण्डमूलतयोत्थानम् । द्विरुत्थान इति व्यवहारस्य कारणद्वयं कथितम् । तथा गौतमसूत्रम्: “द्विरुत्थानो द्विगतिः” इति । व्यवहार इत्यनुषज्यते । तत्र निबन्धनकारेण ऋणादानादिदायविभागान्तानां देयनिबन्धनता साहसादिपञ्चकस्य दण्डनिबन्धन्त्वमिति द्विरुत्ताहतेत्यर्थ इति । यद्यपि मन्वादिभिः,
        तेषामद्यमृणादानं निक्षेपो ‘स्वामिविक्रयः ।
        संभूय च समुत्थानं दत्तस्यानपकर्म च ॥
        वेतनसैव चादानं संविदश्च व्यतिक्रमः ।
        क्रयविक्रयानुशयौ विवादः स्वामिपालयोः ॥
        सीमाविवादधर्मश्च पारुष्ये दाण्दवाचिके ।
        स्तेयं च साहसं चैव स्त्रीसंग्रहणमेव च ॥
        पदान्यष्टादशैतानि व्यवहारे विदुर्बुधाः ॥
इत्येवमुक्तप्रकारेण क्रमिकाणि व्यवहारपदान्युक्तानि । अत्र वाक्पारुष्यदण्डपारुष्य-स्त्रीसंग्रहणानन्तरं दायविभाग क्रमिकः [४५१] निबन्धनकारेण तु – त्रयोदशविवादपदं दाय इत्युक्तम् । उभयोर्महान्विरोधः । स परिह्रियते – तथोक्तं नारदेन ।
        ऋणादानं ह्युपनिधिः संभूयोत्थानमेव च ।
        दत्तस्य पुनरादान अशुश्रूषाभ्य्पेत्य च ॥
        वेतनस्यानपाकर्म तथैवास्वामिविक्रयः ।
        व्क्रीयासंप्रदानं च प्रीत्यानुशय एव च ॥
        समयस्यानपाकर्म विवादः क्षेत्रजस्तथा ।
        स्त्रीपुंसयोश्च संबन्धो दायभागो ‘थ साहसम् ॥
        वाक्पारुष्यं तथा प्रोक्तं दण्डपारुष्यमेव च ।
        द्यूतं प्रकीर्णकं चैवं ॥॥॥॥॥॥॥॥॥ ॥ इति ।
नारदवचनानुसारि निबन्धनकारवचनम् । अतश्च तद्व्याख्येयस्यापि गौतमसूत्रस्य नारदवचनानुसारित्वमेव । एतदनुसारेणैवास्माभिरप्युक्ता विवादपदानां संगतिः । अतश्च ऋणादानादिदायविभागान्तानां देयनिबन्धन्त्वेन प्रतिपादनं साहसादिपञ्चकस्य दण्डनिबन्धनत्वमिति सूचयितुम् “अथ साहसम्” इत्यथ शब्दः प्रयुक्तः । अतश्च देयप्रतिपादनानन्तरं दण्डप्रतिपादनस्यावसर इति संगतिः । अत्रापि वाक्पारुष्यदण्डपारुष्याणां परस्परं भेदाभावे ‘पि दण्डाल्पत्वमहत्वार्थं पृथग्ग्रहणम् । अतश्च प्रकरणत्रयस्यापि संगतिरुक्तैव । अनेन विज्ञानयोगिना यदुक्तं विवादपदानां परस्परं संगतिर्नास्तीति, तत्परास्तं वेदितव्यम् । अ
        त्र कात्यायनः ।
        सहसा यत्कृतं कर्म तत्साहसमुदाहृतम् । इति ।
एतदेवाह नारदः ।
        सहसा क्रियते कर्म यत्किंचिद्बलदर्पितैः ।
[४५२]        तत्साहसमिति प्रोक्तं सहो बलमिहोच्यते ॥ इति ।
साधारणपरधनयोर्हरणं बलावष्टम्भेन क्रियमाणं साहसमित्यर्थः । अत एवाह याज्ञवल्क्यः ।
        सामान्यद्रव्यप्रसभहरणात्साहसं स्मृतम् । इति ।
एतच्चतुर्विधमित्याह विष्णुः: “परदाराभिमर्शं स्तेयमुभयं पारुष्यं परहिंसा च” इति । बृहस्पतिस्तु ।
        मनुष्यहरणं चौर्यं परदाराभिमर्शनम् ।
        पारुष्यमुभयं चेति साहसं तु चतुर्विधम् ॥
इति वचनद्वयक्रमस्य प्रयोजनाभावादविवक्षितमिति मन्तव्यम् । यत्तु शङ्खलिखितोक्तम्: “चौर्यपारुष्यहिंसाह्साहसपदवाच्याः” इति, तत्र स्त्रीसंग्रहणस्य चौर्यानतिरेकात्स्त्रीसंग्रहणस्तेये चौर्यपदेन संगृहीते इति मन्तव्यम् ।
        तत्पुनस्त्रिविधं ज्ञेयं प्रथमं मध्यमं तथा ।
        उत्तमं चेति शास्त्रेषु तस्योक्तं लक्षणं पृथक् ॥
        फलमूलोदकादीनां क्षेत्रोपकरणस्य च ।
        भङ्गाक्षेपो ‘समर्थाद्यैः प्रथमं साहसं स्मृतम् ॥
        वासः पश्वन्नपानानां गृहोपकरणस्य च ।
        एतेनैव प्रकारेण मध्यमं साहसं स्मृतम् ॥
        व्यापादो विषशस्त्राद्यैः परदाराभिमर्शनम् ।
        प्राणोपरोधि यच्चान्यदुत्तमं साहसं स्मृतम् ॥
        तस्य दण्डकिर्यापेक्षा प्रथमस्य दशापरः ।
        मध्यमस्य तु शास्त्रज्ञैः दृष्टः पञ्चशतापरः ॥
[४५३]        उत्तमे साहसे दण्डः सहस्रापर उच्यते ।
        वधः सर्वहरणं पुरान्निर्वासनं तु वा ॥
        तदङ्गच्छेद इत्युक्तो दण्ड उत्तमसाहसे ॥
अयमर्थः – अशीत्यधिकसहस्रदण्डो यत्रोक्तः स उत्तमसाहससंज्ञकः । चत्वारिंशदधिकपञ्चशतपरिमितो दण्डो मध्यमसाहससंज्ञकः । सप्तत्यधिकशत-द्वयपरिमितो दण्डो ‘धमसाहससंज्ञकः इति । तथा च याज्ञवल्क्यः ।
        साशीतिपणसाहस्रो दण्ड उत्तमसाहसः ।
        तदर्धं मध्यमः प्रोक्तस्तदर्धमधमः स्मृतः ॥
एतद्वचनं केचिदेवं व्याचक्षते –
        साशीतिपणसाहरदण्ड उत्तमसाहसः ।
इति दण्डविधायकं वचनं न तु संज्ञाविधायकम् । अस्मिन्मते दण्ड उत्तमसाहसे इति सप्तम्यन्तानि पदानि । पणानां सहस्रं प्रमाणमस्येति साहस्रः । अशीत्या सह वर्तत इति साशीतिः । उत्तमसाहसे अशीत्यधिकपणसहस्रो दण्ड इत्यर्थः । उत्तमविषयसाहसमुत्तमसाहसम् । मध्यमविषयसाहसं मध्यमसाहसमधमविषयसाहसमधमसाहसम् । तस्यैव प्रथमसाहसमिति नामान्तरम् । तथा चायमर्थः:
        उत्तमपुरुषसंबन्धिनः क्षेत्रादेरपहारः तथा मध्यमपुरुषसंबन्धिनः तथा निकृष्टपुरुषसंबन्धिनः क्षेत्रादेरपहारः तथा उत्तमद्रव्यस्य अश्वसुवर्णमण्यादेरपहारः मध्यमस्य महिषीव्रीहिगोधूमादेः निकृष्टस्य द्रव्यस्य मृन्मयघटादेरपरारः यथाक्रममुत्तममध्यमाधमसंज्ञको भवति । तदुत्तरत्र प्रोच्यते । “दण्ड उत्तमसाहसः” इत्यादि सामानाधिकरण्यं शतेषु लक्षणया शब्द इत्याहुः । [४५४] प्रथमस्य दशापर इति क्षुद्रद्रव्येषु दशापरमूल्येषु तन्मूल्यद्विगुणाष्ट-गुणषोडशगुणद्वात्रिंशद्गुणचतुःषष्टिगुणपर्यन्तो दण्डः । क्षुद्रद्रव्ये शूद्रवैश्यक्षत्रियब्राह्मणतपस्विषु माषमूल्येन व्यवस्थानियमः । एवं शतापरित्यत्राप्यूह्यम्। सहस्रमूल्ये तदङ्गछेदादि योज्यमिति ।
        अत्र शतादिसंख्यासंख्येयस्य साशीतिपणसाहस्र इत्यादिवद्विशेषानुपादानात्क्रियापेक्षया मृन्मयभाण्डदिषु तावत्संख्यकरणमूल्यकल्पनाया अनुचितत्वा पणाष्टमो भागो माष एव काकणिका वा कल्प्यते । अष्टमाषपरिमितः पण एवास्मिन्व्यवहारकाण्डे स्वीकरणीय इति दिव्यमातृकायामुक्तमत एवावधार्यम् ।
        अत्र विशेषमाह याज्ञवल्क्यः ।
        धिग्दण्डस्त्वथ वाग्दण्डो धनदण्डो वधस्तथा ।
        योज्या व्यस्ताः समस्ता व ह्यपराधवशादिह ॥ इति ।
अस्यार्थः – धिग्दण्डो धिगिति मनसा कुत्सनम् । वाग्दण्डस्तु परुषवचनात्मकः । धनदण्डः प्रसिद्धः । वधदण्डः शरीरप्राणवियोजनपर्यन्तश्च एते चतुर्विधा दण्डाः व्यस्ताः एकैकशः समस्ताः द्वित्रिचतुरा वा अपराधानुसारेण योज्याः । तद्योजनक्रममाह मनुः ।
        धिग्दण्डं प्रथमं कुर्याद्वाग्धण्डं तदनन्तरम् ।
        तृतीयं धनदण्डं तु वधदण्डमतः परम् ॥ इति ।
एवं प्रतिव्यक्ति दण्डविधानं विधातुमशक्यमिति सामान्यतस्तदुपायमाह याज्ञवल्क्यः ।
        ज्ञात्वापराधं देशं च कालं बलमथापि च ।
[४५५]        वयः कर्म च वित्तं च दण्डं दण्ड्येषु पातयेत् ॥
अपराधं ज्ञात्वा तदनुसारेण दण्ड्येषु दण्डार्हेषु दण्डो योज्य इति । यथाह विष्णुः: “उत्तममध्यमाधमद्रव्याणां हरणे मूल्यानुसारतो दण्डः” इति । अस्यार्थो मनुना स्पष्टीकृतः । यथा –
        हिरण्यरत्नकौशेयस्त्रीपुंशा गजवाजिभिः ।
        देवब्राह्मणराज्ञां च द्रव्यं विज्ञेयमुत्तमम् ॥ इति ।
मध्यमद्रव्यं तु ।
        वासः कौशेयवर्जं च गोवर्जं पशवस्तथा ।
        हिरण्यवर्जं लोहं च मध्यमं व्रीहयस्तथा ॥
व्रीहिशब्दो यवगोधूमानामुपलक्षकः ।
        मृद्भाण्डासनखट्वास्थिदारुचर्मतृणादि यत् ।
        शिबिरान्नं कृतान्नं च क्षुद्रद्रव्यमुदाहृतम् ॥ इति ।
एवं त्रिषु द्रव्येषु प्रथममध्यमाधमसाहसवद्दण्डनीय इत्यौत्सर्गिको ‘र्थः । स एवाह मनुः ।
        साहसेषु य एवोक्तः त्रिषु दण्डो मनीषिभिः ।
        स एव दण्डः स्तेये ‘पि द्रव्येषु त्रिष्वनुक्रमात् ॥ इति ।
साहसस्तेययोर्दण्डैक्यादेकमेव पदम्, तथापि तन्मते पृथगभिधानाद्दण्डातिदेशो न विरुद्ध इति रहस्यम् । विष्णुस्तु जातिप्रग्रहेणापि विशेषमाह: “उक्तो दण्डः शूद्राद्वैश्यक्षत्रियब्राह्मणानां विदुषां स्तेये द्विगुनोत्तराणि किल्बिषाणि” इति । अयमर्थः – यस्मिन्नपहारे यो दण्डः उक्तः स शूद्रकर्तृके अपहार्यद्रव्यस्य अष्टगुण आपादनीयः । वैश्यकर्तृके अपहारे षोडशगुणः । क्षत्रियकर्तृके अपहारे द्वात्रिंशद्गुनः । ब्राह्मणकर्तृके [४५६] अपहारे चतुःषष्टिगुणो दण्ड आपादनीयः । एवं विट्छूद्रादिकर्तृके ‘पहारे दण्ड ऊहनीयः,
        ब्राह्मणे शतगुणो वा पूर्णं वापि शतं भवेत् ।
इति विष्णुस्मरणात् । निकृष्टेषु द्विगुणं कल्पयेत् “निकृष्टे द्विगुणं कल्पयेत्” इति तेनैवोक्तत्वात् । निकृष्टो जात्या आचारेण धनेन वेति निबन्धनकारः । न च दिव्यमातृकायां द्विगुणार्थे यथाभिहिता समयक्रिया वैश्यस्य त्रिगुणार्थे राजन्यस्य चतुर्गुणार्थे ब्राह्मणस्येति विष्णुवचने शूद्रवैश्यक्षत्रियब्राह्मणानामेकद्वित्रिचतुःसंख्यया दिव्यक्रियायां तारतम्यमुक्तम्, अत्रापि दण्डकल्पनमष्टमांशषोडशांशचतुर्विंशद्वाविंशकल्पनया भाव्यमिति वाच्यम् । दण्डविधायकदिव्यविधायकशास्त्रयोर्वेदमूलत्वेन न्यायमूलत्वाभावात्वाचनिकमिदं तारतम्यम् । अत्र विशेषमाह विष्णुः: “दशकुम्भीधान्यहरणे एकादशगुणं दाप्यः” इति । “विंशतिद्रोणकं कुम्भीखारीपर्यायः” इति चन्द्रिकाकारः । तद्द्विगुणापहारे एकादशगुणं तद्धनं दापयित्वा अङ्गछेदनवधरूपदण्डा योज्या यथायोगम् । अत्र मनुः विशेषमाह ।
        पुरुषाणां कुलीनानां नारीणां च विशेषतः ।
        रत्नानां चैव सर्वेषां हरणे वधमर्हति ॥
कुलीनानां तु दण्डान्तरमाह स एव ।
        पुरुषं हरतो दण्ड उक्त उत्तमसाहसः ।
        स्त्र्यपराधे तु सर्वस्वं कन्यांतु हरतो वधः ॥ इति ।
क्षुद्रद्रव्याणां तु माषान्यूनमूल्यानां मूल्यात्पञ्चगुणो दण्डः । यथाह नारदः ।
        काष्ठभाण्डतृणादीनां मृन्मयानां तथैव च ।
[४५७]        वेणुवैणवभाण्डानां तथा स्नाय्वस्थिचर्मणाम् ॥
        शाखानामार्द्रमूलानां हरणे फलमूलयोः ।
        गोरसेक्षुविकाराणां तथा लवणतैलयोः ॥
        पक्वान्नानां कृतान्नानां मत्स्यानामामिषस्य च ।
        सर्वेषामल्पमूल्यानां मूल्यात्पञ्चगुणो दमः ॥ इति ।
यदपि विष्णुवचनम् “क्षुद्रद्रव्यापहारे मूल्याद्द्विगुणो दमः” इति, एतदल्पप्रयोजनशरावादिविषयमिति वेदितव्यम् ।
        विष्णुस्तु विशेषमाह: “मणीनां प्राणकलञ्जापहारे हस्तछेदो वधः कुकूलारोहणम्” इति । प्राणो नाम चतुर्माषात्मकः परिमाणविशेषः । कलञ्जो नाम धरणम् । यथाह विष्णुगुप्तः ।
        पञ्चगुञ्जलको माषः प्राणस्तेषु चतुर्गुणैः ।
        कलञ्जो धरणं प्राहुः मणिमानविशारदाः ॥ इति ।
        अत्र केचिच्चतुर्गुणैः इति पदसामर्थ्याद्विंशतिगुणात्मको माषो न भवति, विधेयस्यैव प्राधान्यात् । प्रधानपरामर्शस्य न्याय्यत्वात्, षडशमाषात्मकः प्राण इत्याहुः । एतदेव सम्यक्, तथा व्यवहारात् । कलञ्जस्तु प्राणद्वितयम् “कलञ्जः प्राणयुग्यकम्” इति लक्षणात् । लोकाचारतो व्यवस्था । एतत्सर्वं दण्डकथं बलावष्टम्भे वेदितव्यम्, साहसं प्रकृत्य मन्वादिभिरुक्तत्वात् । यत्तु मनुनोक्तम्,
        स्यात्साहसं त्व अन्वयवत्प्रसभं कर्म यत्कृतम् ।
        निरन्वयं भवेत्स्तेयं वञ्चयित्वापकर्षणम् ॥
कृत्वापह्नूयेत यदीति पाठान्तरम् । तथा च कात्यायनः ।
        सान्वयस्त्वपहारो यः प्रसह्य हरणं च यत् ।
        साहसं च भवेदेवं स्तेयमुक्तं विनिह्नवे ॥ [४५८] इति ।
एतच्च व्याख्यातृभिर्मेधातिथि-असहाय-यज्ञपति-प्रभृतिभिर्विज्ञानेश्वर-प्रभृतिभिश्च व्याख्यातम् । अन्वयवदन्वययुक्तं द्रव्यरक्षणराजाध्यक्षादिसमक्षम् । प्रसभं बलावष्टम्भेन यत्परधनहरणादिकं क्रियते तत्साहसम् । अन्यथा क्रियमाणं चौर्यपदाभिलिप्यं स्तेयमित्येतावदेव लक्षणम् । बलावष्टम्भेन राजाद्यसमक्षमपि साहसमेवेत्युक्तं प्राक्वक्ष्यते च । अतश्च मेधातिथ्यादिव्याख्यानं स्वमतिकल्पितमिति मन्तव्यम् । अत एवाह बृहस्पतिः ।
        सांप्रतं साहसस्तेयं श्रूयतां क्रोधलोभजम् । इति । 
साहसं स्तेयं साहसलक्षणस्तेयमिति चन्द्रिकाकारः । अत्र व्यासः ।
        ज्ञात्वा तु घातकं सम्यक्ससहायं सबान्धवम् ।
        हन्याच्चित्रवधोपायैरुद्वेजनकरैर्नृपः ॥ इति ।
स्मृत्यन्तरे ‘पि ।
        बन्दीग्रहांस्तथा राजकुञ्जराणां च हारिणः ।
        प्रसह्य घातिनश्चैव शूलानारोपयेन्नरान् ॥ इति ।
बृहस्पतिरपि ।
        प्रकाशवधकार्येषु तथा चोपांशुघातकान् ।
        ज्ञात्वा सम्यग्धनं हृत्वा हन्तव्या विविधैर्वधैः ॥ इति ।
अत्र विविधैर्वधैरुद्वेजनकरैरित्यनेन उद्वेजनकरणं विविधोपायानां विकल्पः । उपांशुघातज्ञानप्रकारमाह स एव ।
        घातः संदृश्यते यत्र घातकस्तु न दृश्यते ।
        पूर्वमेवानुमानेन ज्ञातव्यः स महीभृता ॥
        विज्ञेयः साधुसंसर्गैः चिह्नैरोष्ठेन वा पुनः ।
        एषो ‘पि घातकानां तु तस्कराणां भवेदिति ॥ [४५९]
अत्र विशेषमाह याज्ञवल्क्यः ।
        ग्राहकैर्गृह्यते चोरो लोप्त्रेणाथ पदेन वा ।
        पूर्वकर्मापराधे च तथा चाशुद्धवासकः ॥
अयमर्थः – यश्चोरो ‘यमिति जनैर्विख्याप्यते असौ ग्राहकैः – राजपुरुषदण्डपाशकरादिभिः ग्रहीतव्यः । लोप्त्रम् – गृहीतद्रव्यैकदेशः चिह्नं वा खनित्रादि । पदं चोरेण भूमौ प्रक्षिप्तपदचिह्नं प्राक्प्रख्यातचौर्यः पूर्वकर्मापराधी । अशुद्धवासक असहस्थानवासवान् । किं च,
        अन्यो ‘पि शङ्कया ग्राह्यः जातिनामादिनिह्णवैः ।
        द्यूतस्त्रीपानसक्ताश्च शुष्कभिन्नमुखस्वराः ॥
        परद्रव्यगृहाणां च पृच्छका गूढचारिभिः ।
        निराया व्ययवन्तश्च विनष्टद्रव्यविक्रयः ॥
इत्यादिचोरग्रहणोपायाः मानवीयधर्मशास्त्रे प्रतिपादिताः । लोकप्रसिद्धत्वान्नेह प्रपञ्च्यन्ते । एतैर्लिङ्गैरयमेव चोर इति निश्चित्याधः पातयितुं न शक्यते । तथाह नारदः ।
        अन्यहस्तात्परिभ्रष्टमकामादुत्थितं तु वा ।
        चोरैर्वापि प्रतिक्षिप्तं लोप्त्रं यत्नात्परीक्षयेत् ॥ इति ।
तथा ।
        असत्याः सत्यसंकाशास्तथ्याश्चातथ्यसंनिभाः ।
        दृश्यन्ते विविधा भावास्तस्माद्युक्तं परीक्षणम् ॥ इति ।
साक्ष्यादिमानुषप्रमाणैर्धटादिदिव्यप्रमाणैश्च चोरत्वसंदेहनिराकरणद्वारा चोरत्वं निर्णेतव्यमिति किमर्थं लोकसिद्धचोरग्रहणोपायप्रतिपादनाय स्वानुभवेनेत्युपरतम् । अत्र स्तेयमात्रविषयमाह मनुः । [४६०]
        द्विविधांस्तस्करान्विद्यात्परद्रव्यहारिणः ।
        प्रकाशांश्चाप्रकाशांश्च चारचक्षुर्महीपतिः ॥
बृहस्पतिरपि ।
        प्रकाशाश्चाप्रकाशाश्च तस्करा द्विविधा स्मृताः ।
        प्रज्ञासामर्थ्यमायाभिः प्रभिन्नास्ते सहस्रधा ॥
द्विविधस्यापि चोरस्य लक्षणमाह नारदः ।
        प्रकाशवञ्चकास्तत्र कूटमानतुलास्तथा ।
        उत्कोचकाः सोपधिकाः कितवाः पण्ययोषितः ॥
        प्रतिरूपकराश्चैव मङ्गलादेशवृत्तयः ॥ इति ।
मङ्गलादेशेन जीवन्तीति मङ्गलादेशवृत्तयः । यथाह व्यासः ।
        स्त्रीपुंसौ वञ्चयन्तीह मङ्गलादेशवृत्तयः ।
        गृह्णन्ति छद्मना ह्यर्थमनार्यास्त्वार्यलिङ्गकाः ॥ इति ।
शेषं सुगमम् । अत्र विष्णुः: “एते दोषानुरूपत एव दण्ड्याः” इति । एते – प्रकाशतस्कराः । न पुनर्धनानुरूपत इत्यर्थः । कृटमानाः कूटतुलाः उत्कोचजीविनः कपटोपायाः कितवाः पण्ययोषितः प्रतिरूपकराः – मिथ्यानाणकादिकारिणः मङ्गलादेशवृत्तयश्चकारेण समुच्चिताः । नैगमाद्याश्च भूरिधना अपि धनदण्ड्या अपि तु दोषानुसारेनेति – अस्मिन्दोषे एतावान्दण्ड इति मूल्यकल्पनया विधीयत इत्यर्थः । 
        प्रछन्नतस्कराणां स्वरूपमाह विष्णुः: “दोषानुविद्धाः प्रछन्नाः गूढतस्कराः । । उत्क्षेपकः संधिभेत्ता पशुस्त्रीग्रन्थिभेदकाः परस्परं दण्ड्याः” इति । दोषा रात्रिः । अयमेवार्थः स्पष्टीकृतो नारदेन । [४६१]
        साधनाद्यन्विता रात्रौ विचरन्त्यविभाविताः ।
        अविज्ञातनिवासाश्च ज्ञेयाः प्रछन्नतस्कराः ॥ इति ।
रात्राविति प्रायिकाभिप्रायम्, दिवाप्यरण्यादावविभाव्कानां संभवात् । तेषां भेदमाह स एव ।
        उत्क्षेपकः संधिभेत्ता पान्थमुड्ग्रन्थिभेदकः ।
        स्त्रीपुंसोश्च पशुस्तेयी चोरो नवविधः स्मृतः ॥ इति ।
उत्क्षेपको नाम धनिनामवधानाभावमवधार्य अन्तिकस्थं धनमुद्गृह्णन्निति । यद्वा नाणकादिसंदर्शनार्थं दत्तं तत्क्षणादेव हस्तलाघवेनान्यथयति स इत्याह भारुचिः । संधिभेत्ता गृहसंचरणस्थाने दृष्टसंधाववस्थाय भित्तिभेत्ता – सुरङ्गादिनिर्मातेति यावत् । पान्थमुट्पथिकानां कान्तारादौ धनं मुष्णातीति पान्थमुट् – पश्यतोहर इत्यर्थः । ग्रन्थिभेदकः परिधानादिग्रन्थिं भिनत्ति धनं ग्रहीतुम् । शेषं सुगतम् । तेषां मध्ये उत्क्षेपकग्रन्थिभेदकयोर्दण्डमाह याज्ञवल्क्यः ।
        उत्क्षेपकग्रन्थिभेदौ करसंदंशहीनकौ ।
करसंदंशो नाम तर्जन्यङ्गुष्ठात्मकः परद्रव्यादानहेतुर्विवक्षितः । संधिभेत्तुर्दण्डमाह मनुः ।
        संधिं भित्त्वा तु ये चौर्यं रात्रौ कुर्वन्ति तस्कराः ।
        तेषां छित्वा नृपो हस्तौ तीक्ष्णशूले निवेशयेत् ॥
तनिति शेषः । व्यासस्तु विशेषमाह ।
        संधिं छित्वानेकविधं धनं प्राप्नोति वै गृहात् ।
        प्रदाप्य स्वामिने सर्वं तीक्ष्णशुले निवेशयेत् ॥
पश्यतोहरस्य दण्डमाह बृहस्पतिः ।
        तथा पान्थमुषो वृक्षे गलं बध्वावलम्बयेत् । [४६२]
मनुस्तु विशेषमाह ।
        अङ्गुली ग्रन्थिभेदस्य भेदयेत्प्रथमग्रहे ।
        द्वितीये हस्तचरणौ तृतीये वधमर्हति ॥ इति ।
अङ्गुली तर्जन्यङ्गुष्ठौ ।
        प्रथमे ग्रन्थिवेदानामङ्गुल्यङ्गुष्ठयोर्वधः ।
इति बृहस्पतिस्मरणात् । स्त्रीपूमस्तेनयोर्दण्डमाह व्यासः ।
        स्त्रीहर्ता लोहशयने दह्यते वा कटाग्निना ।
        नरहर्ता हस्तपादौ छित्त्वा स्थाप्यश्चतुष्पथे ॥
गोस्तेनस्य दण्डमाह बृहस्पतिः ।
        गोहर्तुर्नासिकां छित्त्वा बध्वाम्बुनि निवेशयेत् ।
अश्वपशुस्तेनयोर्दण्डमाह व्यासः ।
        अश्वापहरणे पादौ कटिं छित्त्वा प्रमापयेत् ।
        पशुहर्तुस्त्वग्रपादं तीक्ष्णशस्त्रेण कर्तयेत् ॥
अत्र नारदस्तु विशेषमाह ।
        महापशुं स्तेनयतो दण्ड उत्तमसाहसः ।
        मध्यमं मध्यमपशौ पूर्वं शूद्रपशौ (क्षुद्र-?) हृते ॥
मध्यमं मधमसाहसं । पूर्वं प्रथमसाहसम् । सुवर्णादिस्तेये दण्डमाह मनुः ।
        सुवर्णरजतादीनामुत्तमानां च साहसाः ।
        रत्नानां चैव सर्वेषां शतादभ्यधिके वधः ॥
        पञ्चाशतस्त्वभ्यधिके हस्तछेदनमिष्यते ।
        शतेष्वेकादशगुणं मूल्याद्दण्डं प्रकल्पयेत् ॥
अङ्गभङ्गवधान्तदण्डविधानं सर्वं राजन्यवैश्यशूद्रादीनामेव न तु ब्राह्मणस्य । तथा च यमः । [४६३]
        न शारीरो ब्राह्मणस्य दण्डो भवति कर्हिचित् ।
        तथापराधं विप्रं तु विकर्माण्यपि कारयेत् ।
        अवध्या ब्राह्मणा गावो लोके ‘स्मिन्वैदिकी श्रुतिः ॥ इति ।
विगर्हितं कर्म पश्वादिपालनमिति चन्द्रिकाकारः । कारागृहनिवास इति भारुच्यादयः । अत एवाह हारीतः ।
        द्विजातीनामवध्यत्वान्मुण्डनं वध इष्यते । इति ।
आततायिनो ‘पि ब्राह्मणस्य वधो न विद्यत इति प्रतिपादितं प्रकरणादौ । यत्तु विष्णुनोक्तं यत्र वधश्चोदितः तत्रेन्द्रियनिरोधः कर्तव्यः । तानीन्द्रियानि दश । ज्ञानेन्द्रियाणि पञ्च कर्मेन्द्रियाणि पञ्च वाक्पाणिपादपायूपस्थश्रोत्रत्वक्चक्षुर्जिह्वाघ्राणात्मकानि । तेषां निरोधः कर्तनं इति केचित् । 
        तन्न, पूर्ववचनविरोधात् । किं तु निरोधनं नाम शृङ्खलादिबन्धः पाणिपादस्य । वाङ्निरोधो मुखबन्धः । यत्तु सुमन्तुनोक्तम्: “वधप्रतिनिधिः ब्राह्मणस्य चक्षुर्निरोधः” इति । निरोधः उत्पाटनम् । न चास्य वचनस्य चक्षुरिति विशेषोपादानेन विशेषपरत्वात्पूर्ववचनस्यात्रोपसंहार इति वाच्यम् । अत एवाहुः महापराधे ब्राह्मणस्य वधप्रतिनिधित्वेन्शिरोमौण्ड्यं देशविप्रवासः कारागृहबन्धः नेत्रोत्पाटनमिति यथाक्रममपराधतारतम्येन योजनीयमिति भारुचिप्रभृतयः । चन्द्रिकाकारस्तु,
                “न शारीरो ब्राह्मणस्य दण्डो भवति कर्हिचित् । इति 
कर्हिचित्पदसामर्थ्यातक्षिनिरोधो नामाक्षिनिबन्धनमक्षिचर्मसेवनं न तूत्पाटनम्” इत्याह । तदेव सम्यगिति वृद्धाः । महापराधे स्त्रिया अपि अङ्गच्छेदादिवधान्तो दण्डो ‘स्तीत्याह याज्ञवल्क्यः । [४६४]
        विप्रदुष्टां स्त्रियं चैव पुरुषघ्नीमगर्भिणीम् ।
        सेतुभेदकरीं चाप्सु शिलां बध्वा प्रवेशयेत् ॥
विप्रदुष्टां विशेषेण प्रदुष्टामतिदुष्टां भ्रूणघ्नीं गर्भपातिनीमिति यावत् । या च पुरुषस्य हन्त्री । किं च विषाग्निदां पतिगुरुजिनापत्यप्रमापणीम् ।
        विकर्णकरनासोष्ठीं कृत्वा गोभिः प्रमापयेत् ।
अत्राप्यगर्भिणीमित्यन्वर्तते इति विज्ञानेशः । गोभिरतिदुर्दान्तैः बलीवर्दैः प्रमापयेन्मारयेदित्यर्थः । अत्र चोरोपकारिणां दण्डमाह याज्ञवल्क्यः ।
        भक्तावकाशाग्न्युदकमन्त्रोपकरणव्ययान् ।
        दत्वा चोरस्य चाहन्तुर्जानन्तो दम उत्तमः ॥
अस्यार्थः – भक्तमन्नमवकाशो निवासस्थानम् । अग्निः करे शीतापनोदनाद्यर्थम् । उदकं तृषितस्य । मन्त्रः चोरेण सहालोचनमनेन चौर्यप्रकारोपदेशा लक्ष्यन्ते । उपकरणं चौर्यसाधनं सुरुङ्गादिनिर्माणार्थं ख्नित्रादिदानम् । व्ययः पाथेयम् । जानन्नपीत्यनेन अजानतां मध्यमसाहसमिति भारुचिः,
        शक्ताश्च य उपेक्षन्ते ते ‘पि तद्दोषभागिनः ।
इति नारदस्मरणात् । चोरोपेक्षाद्युत्तमसाहस एव दण्ड इति गम्यते । तत्रापि ज्ञानत एव । अज्ञानतस्तु मध्यमसाहसमिति भारुचिः । अनेनैवाभिप्रायेणाह कात्यायनः ।
        आरम्भकः सहायश्च तथा मार्गोपदेशकः ।
        आश्रयः शस्त्रदाता च भक्तदाता विकर्मणाम् ॥
        यद्वोपदेशकश्चैव तद्विनाशप्रदर्शकः ।
        उपेक्षाकार्ययुक्तश्च दोषवक्तानुमोदकः ॥
[४६५]        यथाशक्त्यनुरूपं तु दण्डमेषां प्रकल्पयेत् ॥ इति ।
अत्र याज्ञवल्क्यस्तु विशेषमाह ।
        यः साहसं कारयति स दाप्यो द्विगुणं दमम् ।
        यश्चैवमुक्त्वाहं दाता कारयेत्स चतुर्गुणम् ॥ इति ।
दाप्य इत्यर्थः । अविज्ञातकर्तृके हनने हन्तृज्ञानोपायमाह याज्ञवल्क्यः ।
        अविज्ञातहतस्याशु कलहं सुतबान्धवाः ।
        प्रष्टव्या योषितश्चास्य परपुंसि रताः पृथक् ॥
अज्ञातपुरुषेण घातितस्य संबन्धिनः सुता प्रत्यासन्नाश्च बान्धवाः केनास्य कलहो जात इति कलहमाशु प्रष्टव्याः । शेषं सुगमम् । अत्र प्रतिप्रसवमाह मनुः ।
        द्विजो ‘ध्वगः क्षीणवृत्तिः द्वाविक्षू द्वे च मूलके ।
        आददानः परक्षेत्रान्न दण्डं दातुमर्हति ॥
        चणकव्रीहिगोधूमयवानां मुद्गमाषयोः ।
        अनिषिद्धैर्ग्रहीतव्या मुष्टिरेका पथि स्थितैः ॥ इति ।
स्त्रीसंग्रहे विशेषमाह संवर्तः ।
        नेच्छन्त्या यानि चिह्नानि बलात्कारकृतानि च ।
        पुनः पुनः प्रसङ्गेषु नारीणां तानि शृण्वतः ॥
        नखदन्तक्षता क्षामा सकचग्रहपीडिता ।
        सद्यो विध्वंसिता नारी बलात्कारेण दूषिता ॥
        उच्चैर्विक्रोशयन्ती च रुदती लोकसंनिधौ ।
        तस्या नाम वदन्ती च यथाहं तेन दूषिता ॥
        शोचेदेवंविधैर्लिङ्गैर्व्रणीकृतपयोधरा ।
        छिन्नालङ्कारकेशैश्च मुकुलीकृतलोचना ॥
[४६६]        राज्ञा सभ्यैः सभां नीत्वा स्वयमन्विष्य तत्क्षणात् ।
        यद्ब्रूयात्सहजं वाक्यं तत्कर्तव्यं प्रयत्नतः ॥
        विवादे साक्षिणामत्र न कुर्वीत परिग्रहम् ।
        वर्तनादभिशस्तस्य न दिव्यं दतुमर्हति ॥
चिह्नैरेव अत्र राज्ञा निर्णेतव्यम् । न दिव्यं न च साक्षिणः इति वदतश्चन्द्रिकाकारस्यायमाशयः – न च सर्वदा अस्मिन्विषये साक्षिदिव्ययोरनवतार इति । किं तु राज्ञा सभ्यैश्च निर्णये कृते साक्षिदिव्ययोरपेक्षा नास्ति । तदा तयोअरनवतारः । यदा तु कान्ता वृषस्यन्ती कपटस्वयंकृतकुचतटनखक्षताधरदन्तक्षतादिभिः विप्रलम्भयति तदा साक्षिदिव्ययोरवकाश इति ।
        विधवागमने विशेषमाह याज्ञवल्क्यः ।
        स्वछन्दविधवागामी विक्रुष्टे नाभिधावकः ।
        अकारणेन विक्रोष्टा चण्डालश्चोत्तमां स्पृशन् ॥
        शूद्रप्रव्रजितानां च दैवे पित्र्ये च भोजकः ।
        अयुक्तं शपथं कुर्वनयोग्यो योग्यकर्मकृत् ॥
        वृषशूद्रपशूनां च पुंस्त्वस्य प्रतिघातकृत् ।
        साधारणस्यापलापी दासीगर्भविनाशकृत् ॥
        पितापुत्रस्वसृभ्रातृदम्पत्याचार्यशिष्यकाः ।
        एषामपतितान्योन्यत्यागी च शतदण्डभाक् ॥
नियोगं विना स्वेच्छया विधवां गच्छतीति स्वछन्दविधवागामी । स्वकुलैश्चोरादिभयाद्विक्रुष्टे आक्रोशे तन्निवारणसमर्थो ‘पि नाभिधावतीति क्रुष्टे नाभिधावकः । अयुक्तं शपथं करोतीत्ययुक्तशपथकृत् । पुंस्त्वस्य प्रजाजननशक्तेः विनाशकः । वृक्षक्षुद्रपशूनामिति पाठे हिङ्ग्वाद्यौषधप्रयोगेण वृक्षादेः [४६७] फलप्रसूनानां पातयितेति विज्ञानेशः । एते पणशतं दण्डार्हाः प्रत्येकमिति । यत्तु बृहस्पतिनोक्तम्,
        सहसा कामयेद्यस्तु धनं तस्याखिलं हरेत् ।
        उत्कृत्य लिङ्गवृषणौ भ्रामयेद्गर्धभेन तु ॥
तत्तु ब्राह्मणीं कामयमानस्य ब्राह्मणेतरस्य विषये । कामयेत्परस्त्रियमिति शेषः । मनुस्तु विशेषमाह ।
        सचिह्नं ब्राह्मणं कृत्वा स्वराष्ट्राद्विनिवासयेत् ।
ब्राह्मणं पुनर्महत्यपराधे ‘पि न घातयेत् । अपि तु ललाटे ‘ङ्कयित्वा स्वराष्ट्रान्निर्विवासयेत् । अङ्कनं च भगाकारेण कार्यम् । तथा च वृद्धवसिष्ठः ।
        सुरापाने ध्वजाङ्कनं स्तेये च स्वपदाङ्कनम् ।
        ब्रह्महत्यायाम्गर्दभाङ्गनं गुरुतल्पगमने भगाङ्कनम् ॥ इति ।
मनुस्तु विशेषमाह ।
        गुरुतल्पे भगः कार्यः सुरापाने सुराध्वजः ।
        स्तेये च श्वपदं कार्यं ब्रह्महण्यशिराः पुमान् ॥
अशिराः पुमान् – कबन्धः । शेषं सुगमम् । राजपत्नीगमने विशेषमाह याज्ञवल्क्यः ।
        क्षेत्रवेश्मवनग्रामविवीतखलदाहकाः ।
        राजपत्न्यभिगामी च दग्धव्याः सकटाग्निना ॥
कटैर्वीरणतृणमयैः घासनिर्मितैर्दामभिः वेष्टयित्वा दग्धव्या इत्यर्थः । क्षेत्रादेर्दाहकानां मरणदण्डप्रसङ्गात्विशेषार्थो ‘यमारम्भः । नारदस्तु परदारगमनस्य त्रिविध्यमुक्त्वा दण्डविशेषमाह ।
        त्रिविधं तत्समाख्यातं प्रथमं मध्योत्तमम् ।
        अदेशकालसंभाषा निर्जने च परस्त्रियम् ॥
[४६८]        कऋआक्षवीक्षणं हास्यं प्रथमं साहसं स्मृतम् ।
        प्रेषणं गन्धमाल्यानां धूपभूषणवाससाम् ॥
        प्रलोभनं चान्नपानैर्मध्यमं साहसं स्मृतम् ।
        सहासनं विविक्ते तु परस्परमुपाश्रयः ॥
        केशाकेशिग्रहश्चैव सम्यक्संग्रहणं स्मृतम् ॥
अयमर्थः – अदेशे आरामादौ अकाले अन्धकारे निर्जने विजने सल्लापनं करोति सहैकमञ्चादौ चिरमवतिष्ठते सो ‘पि संग्रहणे प्रवृत्तः । एतच्च शङ्क्यमानपुरुषविषयमितरस्य न दोषः । तथाह मनुः ।
        यस्त्वनाकारितः पूर्वं विभाषेतापि कारनात् ।
        न दोषं प्राप्नुयात्किंचिन्न हि तस्य व्यतिक्रमः ॥ इति ।
एतच्च कटाक्षविक्षणादिव्यतिरिक्तसहैकमञ्चस्थितिमात्रविषयम् । तथा च विष्णुः: “संलोभनापाङ्गदर्शनविहसनसहैकत्रनिवासाः संग्रहगमगाः” इति । तथा च गौतमः: “परदाराभिमृष्टः स्तम्भश्चेद्ग्राह्यः” इति । स्तब्धः स्पर्शने क्षमते । तथा च मनुः ।
        स्त्रियं स्पृशेददेशे यः स्पृष्टो वा मर्षयेत्तदा ।
        परस्परस्यानुमते सर्वं संग्रहणं स्मृतम् ॥ इति ।
विष्णुस्तु विशेषमाह: “मोहादियं मया भुकेति यो वदति स तु ग्राह्यः” इति । मोहो दर्पादीनामुपलक्षकः । यथाह मनुः ।
        दर्पाद्वा यदि वा मोहात्श्लाघया वा स्वयं वदेत् ।
        पूर्वं मयेयं भुक्तेति तच्च संग्रहणं स्मृतम् ॥ इति ।
तथा च गौतमः: “प्रतिषेधे पुमान्दण्ड्यः तदर्धं स्त्री” इति । अस्यार्थो विवृतो निबन्धनकारेण – “पतिपित्रादिभिर्येन [४६९] संभाषणं निषेध्यं तत्र प्रवर्तमाना स्त्री शतपणं दण्ड्या । पुरुषो ‘प्येवं निषिद्धः सन्प्रवर्तमानो द्विशतं दण्ड्यः” इति । 
        विष्णुस्तु विशेषमाह: “प्रतिषिद्धे प्रवर्तमानयोः स्त्रीपुंसयोः संग्रहण्र्वर्णानुसारेण दण्डः” इति । एतच्चावरोधस्त्रीविषयमिति भारुचिः । जातिव्यवस्थया दण्डमाह विष्णुः: “गुप्तपरदाराभिगमने साशीतिपणसाहस्रम्” इति । एतच्च गुरुसखीभार्यादिव्यतिरिक्तविषयं द्रष्टव्यम्, यथा –
        माता मातृष्वसा श्वश्रूर्मातुलानी पितृष्वसा ।
        पितृव्यसखिशिष्यस्त्री भगिनी तत्सखी स्नुषा ॥
        दुहिताचार्यभार्या च सगोत्रा शरणागता ।
        राज्ञी प्रव्रजिता धात्री साध्वी वर्णोत्तमा च या ॥
        आसामन्यतमां गच्छन्गुरुतल्पग उच्यते ।
        शिश्नस्योत्कर्तनात्तत्र नान्यो दण्डो विधीयत् ॥
इति नारदस्मृतेः । अत्र विशेषमाह याज्ञवल्क्यः ।
        सजात्यामुत्तमो दण्ड आनुलोम्ये तु मध्यमः ।
        प्रातिलोम्ये वधः पुंसो नार्याः कर्णादिकर्तनम् ॥ इति ।
अयमर्थः – चतुर्णामपि वर्णानां बलात्कारेण सजातिगुपपरदादाभिमर्शने साशीतिपणसाहस्रं दण्डनीयः । यदा त्वानुलोम्येन हीनवर्णस्त्रियं गुप्तामभिगच्छति तदा मध्यमसाहसं दण्डनीयः । यदा पुनः सवर्णामगुप्तामानुलोम्येन गुप्तां वा व्रजति, यथाह मनुः ।
        सहस्रं ब्राह्मणो दण्ड्यो गुप्तां विप्रां बलाद्व्रजन् ।
        शतानि पञ्च दण्ड्यः स्यादिच्छन्त्या सह संगतः ॥
        सहस्रं ब्राह्मणो दण्डं दाप्यो गुप्ते तु ते व्रजन् ।
[४७०]        शूद्रायां क्षत्रियविशोः सहस्रं तु भवेद्दमः ॥ इति ।
ते क्षत्रियवैश्यजाये । प्रातिलोम्ये उत्कृष्टवर्णस्त्रीगमने क्षत्रियादेः पुरुषस्य वधः । एतच्च गुप्तादिविषयम् । यथाह विष्णुः: “राजन्यवैश्यौ ब्राह्मणीं गुप्तां सेवमानो कटाग्निना दग्धव्यौ” इति । अगुप्तागमने विशेषमाह मनुः ।
        ब्राह्मणीं यद्यगुप्तां तु सेवेतां वैश्यपार्थिवौ ।
        वैश्यं पञ्चशतं कुर्यात्क्षत्रियं तु सहस्रकम् ॥ इति ।
शूद्रं प्रत्याह गौतमः: “अगुप्तामप्युत्कृष्टवर्णां शूद्रो गच्छेल्लिङ्गछेदनमर्हति” इति । अत्रापिशब्दो व्युत्क्रमेण संबन्धनीयः । लिङ्गछेदनमर्हतीति तेन सर्वस्वापहारसमुच्चयः सिद्धः,
        वधः सर्वस्वापहारो गुप्तां तु व्रजतो ‘स्य च । इति ।
अस्य शूद्रस्येत्यर्थः ।
        शूद्रो गुप्तमगुप्तं वा द्वैजातं वर्णमाविशेत् ।
        गुप्तौ लिङ्गाङ्गसर्वस्वे अगुप्तौ द्रव्यमात्रकम् ॥
इति हारीतस्मृतेः । हीनवर्णं व्रजन्त्याः स्त्रियाः कर्णादिछेदनं कार्यमिति । यथाह विष्णुः: “आनुलोम्येन वा असवर्णं वा व्रजन्त्याः नासादेः कर्तनं वधदण्डो वा कल्प्यः” । अत्र भारुचिः,
        आनुलोम्येन स्त्रिया नासादिकर्तनम् ।
        असवर्णानुगमने वधदण्डः प्रकीर्तितः ॥
इति स्मृतिमाह । अयं च दण्डस्याप्युपदेशो राज्ञ एव, तस्यैव पालने ‘धिकारात् । न द्विजातिमात्रस्य, ब्राह्मणः परीक्षार्थमपि शस्त्रं नाददीतेति शस्त्रग्रहणनिषेधात्,
        धिग्दण्डो वाग्दमश्चैव विप्रायत्तावुभाविमौ । [४७१]
इति निषेधाच्च । अत्र विशेषमाहतुः शङ्खलिखितौ: “क्षत्रियवैश्ययोरन्योन्यस्त्र्यभिगमने दण्ड्यावुभौ” इति । अत्र विज्ञानेशः: “यथाक्रमं सहस्रशतपणात्मकौ दण्डौ वेदितव्यौ । यथाह मनुः:
        वैश्यश्चेत्क्षत्रियां गुप्तां वैश्यां वा क्षत्रियो व्रजेत् ।
        यो ब्राह्मण्यामगुप्तायां तावुभौ दण्डमर्हतः” ॥
इत्याह । भारुचिस्त्वन्यथा व्याचष्टे: “वैश्यस्य भार्यायां यः क्षत्रियः व्रजति तस्यैव भार्यायां वैश्यो व्रजति चेच्छतपणात्मको दण्डो वेदितव्यः । तथा अन्यस्य यस्य कस्यचिद्वैश्यस्य भार्यायां क्षत्रियो गच्छति सहस्रपणान्दण्ड्यः । क्षत्रियायां वैश्यो गच्छन्सहस्रपणान्दण्ड्यः” इति । कन्यायां तु विशेषमाह याज्ञवल्क्यः ।
        अलंकृतां हरन्कन्यां ह्युत्तमं ह्यन्यथाधमम् ।
        दण्डं दद्यात्सवर्णासु प्रातिलोम्ये वधः स्मृतः ॥ इति ।
विवाहाभिमुखीमलंकृतां सवर्णां कन्यामपहरनुत्तमसाहसं दण्डनीयः । तदभिमुखीमसवर्णां हरन्प्रथमसाहसम् । उत्कृष्टवर्णजां कन्यामपहरन्क्षत्रियादिः वध्यः । दण्डविधानादपहर्तुः सकाशादाच्छिद्यान्यस्मै देयेति विज्ञानेशः । भारुच्यादयस्तु राज्ञा दण्डनीय एव । किं तु तस्य वरसंपत्तिरस्ति चेत्, तस्मै देयेति पैशाचविवाहस्य सद्भावादित्याह । धारेश्वरादयस्तु वरसंपत्तिप्रतिपादनं ह्यर्थदण्डानन्तरम् । सवर्णा चेत्तस्मै देयेत्याहुः । 
        अत्र विष्णुर्विशेषमाह “अनुलोमासु कामतो न दोषः” इति । अयमर्थः – हीनवर्णां सानुरागां कन्यां यो ‘पहरति तस्य न दोषः । दोषाभावादेव दण्डाभाव इति दण्डापूपिकया [४७२] गम्यते । अयमेवासुरविवाह इत्याहुरसहायप्रभृतयः । यथाह याज्ञवल्क्यः ।
        सकामास्वनुलोमासु न दोषस्त्वन्यथा दमः । इति ।
कन्यादूषणे दोषमाहतुः शङ्खलिखितौ: “अनुलोमासु दूषणे तदङ्गच्छेदः । उत्तमासु वधः” इति । कन्यास्विति शेषः । तदङ्गछेदनमिति येनाङ्गुलिप्रक्षेपेण योनिक्षतं कुर्वन्दूषयति तदङ्गछेदः कार्यः । बलात्कारेण करादिना कन्यां दूष्यति तस्य करछेदः कर्तव्यः । अत्र विशेषमाह मनुः ।
        सकामां दूषयानस्तु नाङ्गुलिछेदमर्हति ।
        द्विशतं तु दमं दाप्यः प्रसङ्गविनिवृत्तये ॥ इति ।
अङ्गुलिशब्दः करस्याप्युपलक्षकः । प्रसङ्गविनिवृत्तये इति अतिप्रसङ्गनिवारणार्थमित्यर्थः । संभोगनिवृत्त्यर्थमिति भारुचिः ।
        अत्रापि विशेषमाह गौतमः: “कन्यैव कन्यां दूष्यति तदङ्गछेदो वा मौण्ड्यं वा” इति । अत्र विशेषमाह मनुः ।
        कन्यैव कन्यायाः कुर्यात्तस्यास्तु द्विशतो दमः ।
        या तु कन्यां प्रकुर्यात्स्त्री सा सद्यो मौण्ड्यमर्हति ॥ इति ।
कन्यां कुर्यादिति योनिक्षतवतीं कुर्यादित्यर्थः । एतच्च दण्डविधानं सवर्णासवर्णमध्यहीनोत्तमादिकन्यासाधारणमिति भारुचिः । सानुरागादकामां गच्छतो हीनस्य क्षत्रियादेः वधः,
        उत्तमां सेवमानस्तु जघन्यो वधमर्हति ।
इति मनुस्मरणात् । यदा सवर्णां सकामामभिगच्छति तदा गोमिथुनं शुल्कं तत्पित्रे दद्यात्यदीच्छति पिता । यदि नेच्छति शुल्कं तमेव दण्डरूपेण राज्ञे दद्यात् । सवर्णामकामां तु गच्छतो [४७३] वध एवेति विज्ञानेशः । अत्र विष्णुस्तु विशेषमाह: “कन्यादूषको मिथ्यावादी द्विशतं तदर्धं वा” इति । दण्ड्य इति शेषः । अयमर्थः – मिथ्याभिशंसनैर्द्विशतं दण्ड्यः । नित्यदूषणे शतं दण्ड्य इति । अपस्मारराजयक्ष्मादिदीर्घरोगकुत्सित-रोगसंसृष्टमैथुनत्वादिदुषणानि । यथाह याज्ञवल्क्यः ।
        अपरुद्धासु दासीषु भुजिष्यासु तथैव च ।
        अनिषेद्धा क्षमो यः सन्सर्वे ते कार्यकारिणः ।
        गम्यास्वपि पुमान्दाप्यः पञ्चशत्यधिकं दमम् ॥
गच्छन्निति शेषः । पुरुषान्तरोपभोगतो निरुद्धा अपरुद्धाः । पुरुषनियतपरिग्रहा भुजिष्या । एतयोर्विशेषणं गम्यास्वपीति । सर्वपुरुषसाधारणतया गम्यास्वित्यनुवादः । यथाह याज्ञवल्क्यः ।
        प्रसह्य दास्यभिगमे दण्डो दशपणः स्मृतः ।
        बहूनां यद्यकामा सा चतुर्विंशतितः पृथक् ॥
अत्र विशेषमाह याज्ञवल्क्यः ।
        अन्त्याभिगमने त्वङ्क्यः कुदण्डेन प्रवासयेत् ।
        शूद्रस्तदान्त्य एव स्यादन्त्यस्याभिगमे वधः ॥
अस्यार्थः – अन्त्या चण्डाली तद्गमने त्रैवर्णिकाण्प्रायश्चित्तानभिमुखान् “सहस्रं त्वन्त्यजस्त्रियम्” इति वचनात्पणसहस्रं दण्डयित्वा कुदण्डेन कुत्सितदण्डेन भगाकारेणाङ्कयित्वा स्वराष्ट्रान्निर्वासयेत् । प्रायश्चित्ताभिमुखस्य तु दण्डनमेव । । । । । । शूद्रः पुनश्चण्डालीमभिगम्य चण्डाल एव भवति । अन्त्यजस्य चण्डालादेस्तूकृष्टजातिस्त्रियभिगमने च स एवेति वचनार्थः । [४७४] अत्र विशेषमाह मनुः ।
        ब्रह्महा च सुरापश्च तस्करो गुरुतल्पगः ।
        एते सर्वे पृथग्वध्या महापातकिनो नराः ॥
प्रतिषिद्धसुरायाः पाता सुरापः । तस्करो ब्राह्मणसुवर्णस्तेयी, ब्राह्मणसुवर्णापहरणं महापातकमित्यापस्तम्बस्मरणात् । एतच्च ब्राह्मणव्यतिरिक्तविषयम् ।
        महापातकयुक्तो ‘पि न विप्रो वधमर्हति ।
        निर्वासनाङ्कने मौण्ड्यं तच्च कुर्यान्नराधिपः ॥
दण्डे कृते ‘पि तेषां दोषो ‘स्त्येव ।
        कृतदण्डो ‘प्यसंभाष्यो ज्ञेय उत्तमसाहसे ।
इति उत्तमसाहसानुकल्पत्वेनातिदुष्टतयात्राप्यसंभाष्यत्वं वेदितव्यम् । अयमेवार्थः प्रपञ्चितो मनुना ।
        असंभोज्या ह्यसंयाज्या असंपाठ्याविवाहिनः ।
        चरेयुः पृथिवीं सर्वां सर्वकर्मबहिष्कृताः ॥
        ज्ञातिसंबन्धिभिस्त्वेते त्यक्तव्याः कृतलक्षणाः ।
        निर्वाचो निर्णमस्काराः तन्मनोरनुशासनम् ॥ इति ।
यत्तु बोधायनोक्तम् “क्षत्रियादीनां ब्राह्मणवधे वधः सर्वस्वहरणं च” इति, तत्साहसरूपविषयं वेदितव्यम् । अत्र विशेषमाह मनुः ।
        तटाकछेदकं हन्यादप्सु शुद्धवधेन वा ।
        स यदि प्रतिसंस्कुर्याद्दद्याच्चोत्तमसाहसम् ॥
कात्यायनस्तु विशेषमाह ।
        हरेद्भिन्द्याद्दहेद्वापि देवानां प्रतिमादिकम् ।
        तद्गृहं चापि यो भिन्द्यात्प्राप्नुयात्पूर्वसाहसम् ॥
[४७५]        प्रमाणेन तु कूटेन मुद्रया वानुकूलया ।
        कार्यं तु साधयेद्यो वै स दाप्योत्तमसाहसम् ॥
बृहस्पतिस्तु विशेषमाह ।
        मन्त्रौषधिबलात्किंचित्संश्रान्तिं जनयन्ति येत् ।
        मूलकर्म च कुर्वन्ति निर्वास्यास्ते महीभुजा ॥
मूलिकादिभिर्वशीकरणकर्म । अत एवाह मनुः ।
        कूटशासनकर्तॄंश्च प्रकृतीनां च दूषकान् ।
        स्त्रीबालब्राह्मणघ्नांश्च हन्यात्संवननांस्तथा ॥
संवननोपजीविनः प्रकृतिदूषकान्निर्वासयेदिति । प्रकृतयस्तु स्वाम्यमात्यदुर्गकोशदण्डराष्ट्रमित्राणि प्रतिपादितान्येव प्रकरणादौ । संवननोपजीविनः वशीकरणकर्मोपजीविनः ॥




इति श्रीप्रतापरुद्रमहादेवमहाराजविरचिते स्मृतिसंग्रहे सरस्वतीविलासे
व्यवहारकाण्दे साहसाख्यस्य पदस्य विलासः ।


[४७६]


अथ वाक्पारुष्याख्यस्य पदस्य विलासः


तल्लक्षणमाह नारदः ।
        देशजातिकुलादीनामाक्रोशं व्यङ्ग्य्संयुतम् ।
        यद्वचः प्रतिकूलार्थं वाक्पारुष्यं तदुच्यते ॥
पारुष्यं रूक्षीकरणम् । वाचा मनसो रूक्षीकरणं वाक्पारुष्यं । व्यङ्ग्यसयुतं व्यङ्ग्यार्थयुक्तं प्रतिकूलार्थमुद्वैगार्थम् । अयमर्थः – हिंसका प्राच्या इति देशाक्रोशः । विप्रास्त्वनाचारा इति जात्याक्रोशः । मैत्रीशून्या वैश्वामित्रा इति कुलाक्रोशः । आसिग्रहणात्स्वरूपाक्षेपो ‘पि गृह्यते । यथार्हं विद्याशून्य इति व्यङ्ग्यसयुतं भगिन्यादिगमनारोपः सुरापो ‘सीत्यादिमहापातकाभियोगश्च । तत्र दण्डविधिमाह बृहस्पतिः ।
        समजातिगुणानां तु वाक्पारुष्ये परस्परम् ।
        विनयो विहितः शास्त्रे पणा अर्धत्रयोदशाः ॥
जातिमात्रे साम्ये विशेषमाह मनुः ।
        समजातौ तु सर्वेषां द्वादशैव व्यतिक्रमे ।
व्यतिक्रमो वाग्व्यतिक्रमः वाक्पारुष्यमिति यावत् । वाग्व्यतिरिकव्यतिक्रमस्य पौर्वापर्यादिविशेषाभावे द्वयोः समदोषयोः द्वादशपण एव दण्डो भवतीत्यर्थः । अत एव सुमन्तुः ।
        पारुष्यदोषादुभयोर्युगपत्संप्रवृत्तयोः ।
        विशेषश्चेन्न दृश्येत विनयश्चेत्समस्तयोः ॥
विनयः – शिक्षा दमः । विशेषदर्शने तु तदनुसारेण विषम एव [४७७] दमः स्यादित्यभिप्रायः । अत एव बृहस्पतिः ।
        समानयोः समो दण्डो न्यूने स्याद्द्विगुणः स्मृतः ।
        उत्तमस्याधिकं प्रोक्तं वाक्पारुष्ये परस्परम् ॥ इति ।
अत्र विशेषमाह नारदः ।
        पूर्वमाक्षारयेद्यस्तु नियतं स्यात्स दोषभाक् ।
        पश्चाद्यस्योद्यसत्कारी पूर्वे तु विनयो गुरुः ॥
पूर्वक्षारनिमित्तको विनयः पश्चात्क्षारणनिमित्तकविनयादभ्यधिको भवतीत्यर्थः । अत्र विशेषमाह विष्णुः: “तुल्यकालं रूक्षयोः सम एव दण्डः” इति । अत्र याज्ञवल्क्यः ।
        सत्यासत्यान्यथास्तोत्रैः न्यूनाङ्गेन्द्रियरोगिणाम् ।
        क्षेपं करोतो चेद्दण्ड्यः पणानर्धत्रयोदशान् ॥
न्यूनाङ्गाः कुण्यादयाः । न्यूनेन्द्रियाः काणादयः । रोगिणः कुष्ठादयः ।
        दण्डप्रणयनं कार्यं वर्णजात्युत्तराधरे ।
दण्डप्रणयनं दण्डविधानमिति भारुचिः । दण्डप्रणयनं दण्डस्य प्रकर्षेण नयनमूहनमिति विज्ञानेशः । वर्णाश्च जातयश्च उत्तराश्चाधराश्च वर्णजात्युत्तराधराः ।उत्तराधर्वर्णे जात्यपेक्षया दण्डप्रणयनं कार्यमित्यर्थः । यथा मूर्धावसिक्तं ब्राह्मणाद्द्धीनं क्षत्रियादुत्कृष्टं च आक्रुश्य ब्राह्मणक्षत्रियाक्षेपनिमित्तात्पञ्चाशत्पणात्मकात्किंचिदधिकं पञ्चसप्तत्यात्मकं दण्डमर्हति । क्षत्रियो ‘पि तमाक्रुश्य ब्राह्मणक्षेपनिमित्ताच्च तद्दण्डादूनं पञ्चसप्ततिमेव दण्दम् । मूर्धावसिक्तो ‘पि तावुभावाक्रुश्य तमेव दण्डमर्हति । मूर्धावसिक्ताम्बष्ठादयो ‘पि परस्पराक्षेपे ब्राह्मणक्षत्रिययोः [४७८] परस्पराक्षेपनिमित्तकाद्यथाक्रमेण दण्डौ वेदितव्यौ । एवमन्यत्राप्यूहनीयः । अत्र विष्णुः: “प्रातिलोम्येन पारुष्ये द्विगुणो दमः” इति । अयमर्थः – द्विगुनास्त्रिगुणा दमाः ब्राह्मणाक्षेपकारिणोः क्षत्रियवैश्ययोः पञ्चाशत्पणापेक्षया द्विगुणाः शतं पणाः त्रिगुणाः सर्धशतं पणा दण्डो वेदितव्य इति 
        प्रातिलोम्यापराधेषु द्विगुणास्त्रिगुणा दमाः ।
        वर्णानामानुलोम्येन तस्मादर्धार्धभागिनः ॥ इति ।
शूद्रविषये विशेषमाह मनुः ।
        शतं ब्राह्मणमाक्रुश्य क्षत्रियो दण्डमर्हति ।
        वैश्यो ‘प्यर्धशतं द्वे वा शूद्रस्तु वधमर्हति ॥
वधो ‘त्र जिह्वाछेद इति विज्ञानेशः । एवं विट्छूद्रयोरपि क्षत्रियादनन्तरयोः तुल्यन्यायतया शतमर्धशतं च यथाक्रमेण क्षत्रियाक्रोशे वेदितव्यम् । शूद्रस्य वैश्याक्रोशे शतम् । एवमितरदूह्यम् । यदुक्तं मनुना ।
        पञ्चाशद्ब्राह्मणो दण्ड्यः क्षत्रियस्याभिशंसने ।
        वैश्यस्य त्वर्धपञ्चाशच्छूद्रे द्वादशको दमः ॥ इति ।
अत्र विशेषमाह याज्ञवल्क्यः ।
        बाहुग्रीवानेत्रसक्थिविनाशे वाचिके दमः ।
        शत्यस्तदर्धकः पादनासाकर्णकरादिषु ॥
शत्यः – शतपरिमितो दण्डः । पादादिभङ्गं करिष्यामीति वाचिके विनासे तदर्धिकः पञ्चाशत्पणिको दण्ड इत्यर्थः । तीव्राक्रोशे विशेषमाह स एव ।
        पतनीयकृते क्षेपे दण्डो मध्यमसाहसः ।
        उपपातकयुक्ते च दाप्यः प्रथमसाहसम् ॥
[४७९]        उपपातकयुक्ते च गोघ्नो ‘सीत्येवमादिके ।
        त्रैविद्यनृपदेवानां क्षेप उत्तमसाहसः ॥
        मध्यमो जातिपूगानां प्रथमो ग्रामदेशयोः ।
जातिपूगाः जातिसंघाः । अत्र प्रतिप्रसवमाह बृहस्पतिः ।
        गुणहीनस्य पारुष्ये ब्राह्मणो नापराध्नुयात् ।
        पतितं पतितेत्युक्त्वा चोरं चोरेति वा पुनः ॥
        वचनात्तुल्यदोषः स्यात् ॥॥॥॥॥॥॥। । इति ।
वचनात्तुल्यवचनादित्यर्थः । यत्र अभियोगादौ पाणीत्यादिकं साधयेत्तत्र वचनाद्दोषो न स्यादित्यर्थः । एवं श्रुताभिजनदेशकर्मशरीरपितृमातृगुतुवृद्धास्याधिक्षेपदर्शने च तन्निबन्धनोच्चावचदण्डविधायकाः स्मृतयो यद्यपि बह्व्यः समुच्चयकारैः समुच्चिताः, अस्माभिस्तु संप्रति तदनुष्ठानाभावात्ग्रन्थविस्तरतः किमर्थमित्युपरतम् ॥




इति श्रीप्रतापरुद्रदेवमहाराजविरचिते स्मृतिसंग्रहे सरस्वतीविलासे
व्यवहारकाण्दे वाक्पारुष्याख्यस्य पदस्य विलासः


[४८०]


अथ दण्डपारुष्याख्यस्य पदस्य विधिरुच्यते


यथाह नारदः ।
        परगात्रेष्वभिद्रोहो हस्तपादायुधादिभिः ।
        भस्मादिभिश्चोपघातो दण्डपारुष्यमुच्यते ॥ इति ।
अत्र मनुः ।
        एष दण्डविधिः प्रोक्तो वाक्पारुष्यस्य सत्वतः (तत्वतः?) ।
        अत ऊर्ध्वं प्रवक्ष्यामि दण्डपारुष्यनिर्णयम् ॥
यथाह परिशिष्टकारः ।
        दुःखं व्रणं रक्तभङ्गं छेदनं भेदनं तथा ।
        कुर्याद्यत्प्राणिनां तद्धि दण्डपारुष्यमुच्यते ॥
तस्य त्रैविध्यमाह मनुः ।
        अस्यापि दृष्टं त्रैविध्यं हीनमध्योत्तमक्रमात् ।
        अपगोरणनिःसङ्गपातक्षतजदर्शनैः ॥
        हीनमध्योत्तमानां तु द्रव्याणां समतिक्रमात् ।
        त्रीण्येव साहसान्याहुः तदकण्टकशोधनम् ॥ इति ।
निःसङ्गपातनं निःशङ्कप्रहरणम् । तस्य दण्डमाह मनुः ।
        त्वक्छेदकः शतं दण्ड्यो लोहितस्य तदर्धकः ।
        मांसछेत्ता तु षण्णिष्कान्प्रवास्यस्त्वस्थिभेदकः ॥
मांसछेत्ता व्रणकर्तेति चन्द्रिकाकारः । यमो ‘पि ।
        कर्णोष्ठघ्राणपादाक्षिजिह्वामुखकरस्य च ।
        छेदने चोत्तमो दण्डः भेदने मध्यमो गुरुः ॥ [४८१]
बृहस्पतिरपि ।
        भस्मादिना प्रक्षे(क्षि)पणं ताडनं च करादिना ।
        प्रथमं दण्डपारुष्यं दमः कार्यो ‘त्र माषकः ॥
        इष्तकाफलकाद्यैश्च ताडने तु द्विमाषकः ।
        कार्यः कृतानुरूपैस्तु लग्ने घाते दमो बुधैः ॥
        एष दण्डः समेषूक्तः परस्त्रीष्वधिकेषु च ।
        द्विगुणस्त्रिगुणो ज्ञेयः प्राधान्यापेक्षया बुधैः ॥ इति ।
तथा च याज्ञवल्क्यः ।
        भस्मपङ्कजः स्पर्शे दण्डो दशगुणः स्मृतः ।
        अमेध्यपार्ष्णिनिष्ठ्यूतस्पर्शने द्विगुणः स्मृतः ॥
        समेष्वेवं परस्त्रीषु द्विगुणस्तूत्तमेषु च ॥
द्विगुणदमः विंशतिपणात्मकः । कात्यायनस्तु विशेषमाह ।
        छर्दिमूत्रपुरीषाद्यैरापाद्यः स चतुर्गुणः ।
        षड्गुणः कायमध्ये स्यान्मूर्ध्नि त्वष्टगुणः स्मृतः ॥ इति ।
स्पष्टो ‘र्थः । अत्र कात्यायनस्तु वाक्पारुष्यदण्डप्रकारमस्मिन्दण्डपारुष्ये ‘तिदिशति ।
        वाक्पारुष्ये यथा प्रोक्ता प्रातिलोम्यानुलोमतः ।
        तथैव दण्डे पारुष्ये पात्या दण्डा यथाक्रमम् ॥
अत्र याज्ञवल्क्यः ।
        विप्रपीडाकरं छेद्यमङ्गमब्राह्मणस्य च ।
        उद्गूर्णे प्रथमो दण्डः संस्पर्शे तु तदर्धकः ॥
यथाह भृगुः ।
        येन केनचिदङ्गेन हिंस्याच्छ्रेयांसमन्त्यजः ।
        छेत्तव्यं तत्तदेवास्य तन्मनोरनुशासनम् ॥ [४८२]
द्विजातिमात्रापराधे शूद्रस्याङ्गछेदनविधानात्वैश्यस्यापि क्षत्रियापकारिणश्च अयमेव दण्डः तुल्यन्यायत्वादिति विज्ञानेशः । उद्गूर्णे वधार्थमुद्यते शस्त्रादिके । शूद्रस्य पुनरुद्गूरने ’पि हस्तादिछेदनमेव,
        पाणिमुद्यम्य दण्डं वा पाणिछेदनमर्हति ।
इति मनुस्मरणात् । उद्गूरणार्थं शस्त्रादिस्पर्शने तु प्रथमसाहसार्धं सजातीयविषये याज्ञवल्क्यः ।
        उद्गूर्णे हस्तपादे तु परिविंशतिकौ दमौ ।
        परस्परं तु सर्वेषां शस्त्रे मध्यमसाहसम् ॥
किं च,
        पादकेशाङ्कुशकरोल्लुञ्चनेषु पणान्दश ।
        पीडाकर्षांशुकआवेष्टपादाद्यने (-ध्यासे) शतं दमः ॥
एतेषां समुच्चये शतं दण्ड्याः । एतदुक्तम् – पादकेशवस्त्रकराणामन्यतमं गृहीत्वा यो झडित्याकर्षत्यसौ दश पणान्दण्ड्यः । अंशुकेनावेष्ट्य गाढमापीड्याकृष्य यः पादेन घट्टयति तं दश पणान्दण्डयेदिति ब्राह्मणविषयम् । तथा च यमः ।
        पादेन प्रहरन्कोपात्पादछेदनमर्हति ।
        अवनिष्ठीवतो दर्पाद्द्वावोष्ठौ छेदयेन्नृपः ॥
        अवमूत्रयतो मेढ्रमवमेहयतो गुदम् ।
        केशेषु गृह्णतो हस्तौ छेदयेदविचारयन् ॥
केशेष्वेकेन हस्तेन गृह्णतो ‘प्युभयहस्तछेदनविधिर्द्विवचनाद्गम्यते ।
        शोणितेन विना दुःखं कुर्वन्काष्ठादिभिर्नरः ।
        द्वाविंशतिपणान्दण्ड्यो द्विगुणं दंशने ‘न्त्यजः ॥ इति ।
व्यक्तार्थम् –
        करवद्दन्तभङ्गे च छेदने कर्णनासयोः ।
[४८३]        मध्ये दण्डो व्रणोद्भेदे मृतकल्पहते तथा ॥
किं च ।
        चेष्टाभेदनवाग्रोधनेत्रादिप्रतिरोधने ।
        कन्धराबाहुसक्थ्नां च भङ्गे मध्यमसाहसम् ॥
        एकं घ्नतां बहूनां च यथोक्तो द्विगुणो दमः ॥
अयमर्थः – यदा पुनर्बहवो मिलिताः एकस्य भङ्गादिकं कुर्वन्ति तदा यस्मिन्नपराधे यो यो दण्ड उक्तः तत्रास्मात्द्विगुणो दण्डः प्रत्येकं वेदितव्य इति । तत्र उशना ।
        यत्र नोक्तो दमः सर्वैरानन्त्यात्तु महात्मभिः ।
        तत्र कार्यं प्रतिज्ञाय कर्तव्यं दण्डधारणम् ॥
आनन्त्यात्दण्डार्हव्यक्तीनामिति शेषः ।
        मनुष्याणां पशूनां च दुःखाय प्रहृते सति ।
        यथा यथा महद्दुःखं दण्डं कुर्यात्तथा तथा ॥
        अभिघाते तथा छेदे भेदे कुड्यावपातने ।
        पणान्दाप्यः पञ्चदश विंशतिं तद्व्ययं तथा ॥
मुद्गरादिना कुड्याभिघात्विदारणे द्विधीभावे च यथाक्रमं पञ्चदशपणो विंशतिपणश्च दण्डो वेदितव्यः । अपि च –
        दुःखोत्पादि गृहे द्रव्यं क्षिपन्प्राणहरं तथा ।
        षोडशाद्यः पणान्दाप्यो द्वितीयो मधयं दमम् ॥
अयमर्थः – परगृहे दुःखजनकं कण्टकादि द्रव्यं क्षिपन्षोडशपणान्प्राणहरं भुजङ्गविषादिकं क्षिपन्मध्यमसाहसम् । किं च,
        दुःखे च शोणितोत्पादे शाखाङ्गछेदने तथा ।
        दण्डः क्षुद्रपशूनां च द्विगुणप्रभृति क्रमात् ॥ [४८४]
क्षुद्राणां पशूनामजादिहरणप्रायाणां ताडने दुःखोत्पादने असृक्स्रावे शाखाङ्गछेदने, शाखाशब्देन शृङ्गादिकं लक्ष्यते, अङ्गानि प्रसिद्धानि यथाक्रमं द्विगुणश्चतुर्गुणषड्गुण इति, अपराधगुरुत्वात् ।
        प्ररोहिशाखिनां शाखास्कन्धसर्वविदारणे ।
        उपजीव्यद्रुमाणां च विंशतेः द्विगुणो दमः ॥
प्ररोहिशाखिनो वटादयः अत्र विंशतिपणश्चत्वारिंशत्पणो ‘शीतिपण इत्येवं त्रयो दण्डा यथाक्रमं शाखास्कन्धसर्वविदारणे भवन्ति । अप्ररोहिशाखिनामुपजीव्यद्रुमाणां मातुलुङ्गादीनां पूर्वोक्तस्थाने पूर्वोक्ता एव दण्डाः । अनुपजीव्यप्ररोहिशाखिषु वृक्षेषु दण्डः कल्प्यः । किं च ।
        चैत्यश्मशानसीमासु अन्यस्थाने सुरालये ।
        जातद्रुमाणां द्विगुणो दमो वृक्षेषु विश्रुते ॥
स्पष्टार्थः । अत्र विशेषमाह मनुः ।
        वनस्पतीनां सर्वेषामुपभोगे यथातथम् ।
        तथा तथा दमः कार्यो हिंसायामविचारणे ॥ इति ।
अत्र विशेषमाह कात्यायनः ।
        देहेन्द्रियविनाशे तु यथा दण्डं प्रकल्पयेत् ।
        तथा तुष्टिकरं देयं समुत्थानं च पण्डितैः ॥


        समुत्थानव्ययं दाप्यः कलहाय कृतं च यत् ॥
इति बृहस्पतिस्मरणात् । अत्र प्रतिप्रसवमाह मनुः ।
        छिन्ने नस्ये युगे भग्ने तिर्यक्प्रतिमुखागते ।
        अक्षभङ्गे च यानस्य चक्रभङ्गे तथैव च ॥
[४८५]        भे(छे)दने चैव यन्त्राणां योक्त्ररश्म्योस्तथैव च ।
        आक्रन्दे चाप्यवेहीति न दण्डो मनुरब्रवीत् ॥
शकटस्थेनावेहीत्याक्रन्दः अवेहीति प्लुतं दूरादाह्वानवाचकत्वात् । अपेहीति वा पाठः । अपसरेत्यर्थः । अवेहीत्याक्रन्द इत्यनेन अनाक्रन्दे दोष इत्यवगम्यते । तथाह स एव ।
        यत्रापि वर्तते युग्यं वैगुण्याद्व्रजकस्य (प्राजकस्य) तु ।
        तत्र स्वामी भवेद्दण्ड्यो हिंसायां द्विशतं दमम् ॥ इति ।
व्रजकः गन्ता ॥




इति श्रीप्रतापरुद्रमहाराजविरचिते स्मृतिसंग्रहे सरस्वतीविलासे
व्यवहारकाण्दे दण्डपारुष्याख्यस्य पदस्य विलासः ।


[४८६]


अथ द्यूतसमाह्वयाख्यस्य पदस्य विधिरुच्यते


पूर्वप्रकरणे चौर्यप्र्करणम्निरूपितम् । द्यूतसमाह्वययोस्तुल्ययोगक्षेमतया चौर्यानन्तरं संगतिः । अत्र मनुः ।
        प्रकाशमेतत्तास्कर्यं यद्देवनसमाह्वयौ ।
        तयोर्नित्यप्रतीघाते नृपतिर्यत्नवान्भवेत् ॥ इति ।
तास्कर्यं तस्करत्वम् । ब्राह्मणादित्वात्ष्यञ् । यत्नवान्भूत्वा तान्निवारयेत् । तत्स्वरूपं नारदेनोक्तम् ।
        अक्षवर्ध्रशलाकाद्यैर्देवनं जिह्मकारितम् ।
        पणकृईडा वयोभिश्च पदं द्यूतसमाह्वयम् ॥
अक्षाः पाचकाः । वर्ध्रः चर्मप्रतीका, काचनिर्मिता पात्रीति केचित् । शलाका दन्तादिमयी दीर्घचतुरस्रा । वृत्तेति केचित् । काचपात्र्यां वृत्रैरेव देवनात् । शेषं सुगमम् । द्यूतसमाह्वययोर्भेदः प्रकरणादावुक्तः । यद्वा संगत्यन्तरं पूर्वप्रकरणोक्तचौर्यविषये राज्ञामनुमतिर्नास्ति इहानुमतिरस्तीति तयोः संगतिः । तथा हि ।
        द्यूतं निषिद्धं मनुना सत्यशौचधनापहम् ।
        अभ्यनुज्ञातमन्यैस्तु राजभागसमन्वितम् ॥
        सभिकाधिष्ठितं कार्यं तस्करज्ञानहेतुना ॥ इति ।


        अथ वा कितवो राज्ञे दत्वा भागं यथोदितम् ।
        प्रकाशं देवनं कुर्यादेवं दोषो न विद्यते ॥ इति 
समाहवयं प्रस्तुत्याह बृहस्पतिः ।
        द्वन्द्वयुद्धेन यः कश्चिदवसादमवाप्नुयात् ।
        तत्स्वामिने पणो देयः यस्तत्र परिकल्पितः ॥ [४८७]
उभाभ्यामपि राज्ञे तत्पणचतुर्थांशो दातव्य इत्याह विष्णुः: “द्वन्द्वयुद्धे समाह्वये पणचतुर्थांशो राज्ञे दातव्यः” इति । पणचतुर्थांश इत्यनेन उभाभ्यां दातव्यः कर इति प्रतीयतित्याह भारुचिः । अत्र विशेषमाह विष्नुः: “मल्लमहिषवर्जं समाहूतं जयिने दद्यात्पराजितं पणं चापि दद्यात्” इति । अयमर्थः – समाहूतं समाह्वय इति इष्टमल्लमहिषान्वर्जयित्वा मेषकुक्कुटातिरिक्तादिकं मृतं वा हीनं वा जयिने दद्यात् । यदि न ददाति राज्ञा दातव्य इति । तत्र द्यूतसमाधिकारिणो वृत्तिमाह “ग्लहवृद्धिं गृह्णीयात्सभिकः” इति । सभिकः – सभ्यः द्यूत इत्यनुवर्तते । वृद्धिपरिमाणमाह याज्ञवल्क्यः ।
        ग्लहे शतिकवृद्धेस्तु सभिकः पञ्चकं शतम् ।
        गृह्णीयाद्द्यूतकितवादितराद्दशकं शतम् ॥
परस्परसंप्रतिपत्त्या कितवपरिकल्पितः पणो ग्लह इत्युच्यते । तत्र ग्लहे तदाश्रया शतिका शतपरिमिता तदधिकप्रमाणा वेति विज्ञानेशः । सावृद्धिर्यस्यासौ शतिकवृद्धिः । तस्माद्धूर्तकितवात्पञ्चकं शतमात्मवृद्ध्यर्थं सभिको गृह्णीयात् । इतरस्मात्जितद्रव्यस्य दशमं भागं गृह्णीयादिति यावत् । तस्य कर्तव्यमाह विष्णुः: “द्यूतं कारयेत्सभिको देयं च दद्यात्तत्कृतम्” इति । तथा च नारदः ।
        सभिकः कारयेद्द्यूतं देयं दद्याच्च तत्कृतम् । इति ।
तत्र विशेषमाह याज्ञवल्क्यः ।
        स सम्यक्पालितो दद्याद्राज्ञे भागं यथाकृतम् ।
        जितमुद्ग्राहयेज्जेत्रे दद्यात्सत्यं वचः क्षमी ॥ इति ।
जितमुत्द्ग्राहयेज्जितसकाशादुद्धरेत्तज्जेत्रे दद्यात् । द्यूतकारिणां विश्वाससाधनं सकृत्सकृत्सत्यवाक्यं दद्यात् । [४८८]
        अत्र विशेषमाह विष्णुः: “जितो यदि पणं सभिकाय न दद्यात्राज्ञा दाप्यः अदत्तः राजभागे प्रच्छन्ने द्यूते जितं पणं न दापयेत्” इति । स्पष्टार्थः । जयपराजयविप्रतिपत्तौ निर्णयहेतुमाह याज्ञवल्क्यः ।
        द्रष्टारो व्यवहाराणां साक्षिणश्च त एव हि ।
द्यूते व्यवहाराणां द्रष्टारस्तत त एव सभ्याः । त एव कितवा राज्ञा नियोक्तव्या न तु साक्षिप्र्करणोक्ताः । न तत्र स्त्रीबालवृद्धकितवेत्यादिनिषेधो ‘स्ति । किं च,
        द्यूतमेकमुखं कार्यं तस्करज्ञानकारणात् ।
अयमर्थः – एकमुखमेकप्रधानकं राजाध्यक्षाद्यधिष्ठितं कुर्यात् । प्रायशश्चौर्यार्जितधना एव कितव्या भवन्ति । द्यूतधमं समाह्वये ‘तिदिशति याज्ञवल्क्यः ।
        एष एव विधिर्ज्ञेयः प्राणिद्यूते समाह्वये ।
        ग्लहे श्तकवृद्धेः ॥॥॥॥॥॥॥॥ ॥
इत्यादि । कपटद्यूतमधिकृत्याह याज्ञवल्क्यः ।
        राज्ञा सचिह्नं निर्वास्याः कूटाक्षोपधिदेविनः । इति ।
कूटैरक्षादिभिः । उपाधिर्नाम मतिवञ्चनहेतुना मणिमन्त्रौषधादिना ये दीव्यन्ति तान्सपद्येवाङ्कयित्वा राष्ट्रान्निर्वासयेत् । एतेषां चोरभेधात्श्वपदाङ्कनम् । नारदस्तु विशेषमाह ।
        कूटाक्षदेविनः प्राप्तान्राजा राष्ट्राद्विवासयेत् ।
        कण्ठे ‘क्षमालामास्ज्य स ह्येषां विनयः स्मृतः ॥ इति ।
तत्र विष्णुः विशेषमाह: “गौञ्जिकचार्मिकादयः प्रतारका विवास्याः” इति । गौञ्जिकाश्चार्मिकाः चर्मणा व्यवहरन्ति । [४८९] अत्र भारुचिः: गौञ्जिकचार्मिकग्रहणेनोभयोश्चातुर्येणैकविषयत्वेन चौर्यमेवेति अयं गौञ्जिकादिव्यतिरेकैव कितवा । इतरस्तु वञ्चनीयकोटिरेवेति गौञ्जिकादयो न दण्ड्याः । अपि तु देशान्निर्वास्याः । अतश्च द्यूतं निषिद्धं मनुनेत्यादिवचनजातं कपटद्यूतविषयमिति मन्तव्यम् ॥




इति श्रीप्रतापरुद्रदेवमहाराजविरचिते स्मृतिसंग्रहे सरस्वतीविलासे
व्यवहारकाण्दे द्यूतसमाह्वयाख्यस्य पदस्य विलासः ।


[४९०]


अथ सप्तदशविवादपदशेषतया दण्डविधिरुच्यते


याज्ञवल्क्यः ।
        संदिघार्थं स्वतन्त्रो यः साधयेद्यश्च निष्पतेत् ।
        न चाहूतो वदेत्किंचिद्धीनो दण्ड्यश्च स स्मृतः ॥
        अपणश्चेद्विवादः स्यात्तत्र हीनं तु दापयेत् ।
        दण्डं च स्वपणं चैव धनिने धनमेव च ॥
        आध्यादीनां विहर्तारं धनिने दापयेद्धनम् ।
        दण्डं च तत्समं राज्ञे शक्त्यपेक्षमथापि वा ॥
        प्रणष्टाधिगतं द्रव्यं नृपेण धनिने धनम् ।
        विभावयेन्न चेल्लिङ्गैस्तत्समं धण्डमर्हति ॥
        शौल्किके स्थानपाले वा निष्टापहृतमाहृतम् ।
        अर्वाक्संवत्सरात्स्वामी हरेत्तत्पर्स्तो नृपः ॥
        प्रसन्नं साधयेन्नार्थं न वार्यो नृपतेर्भवेत् ।
        साक्ष्यमाने नृपं गच्छेद्दण्ड्यो ‘प्यन्यस्य तद्धनम् ॥
        राजा तु स्वामिनं विप्रं सान्त्वनेन प्रदापयेत् ।
        देशाचारेण चान्यांस्तु धृष्टान्संपीड्य दापयेत् ॥
याजवल्क्यः ।
        भ्रष्टश्चेन्मार्गित्दत्ते दाप्यो दण्डं च तत्समम् ।
        आजीवन्स्वेच्छया दण्ड्यो दाप्यस्तं चापि सोदयम् ॥
मनुः ।
        अभावयन्दमं दाप्यो दूषणं साक्षिणां स्फुटम् ।
        भाविते साक्षिणो वर्ज्याः साक्षिधर्मनिराकृताः ॥
[४९१]        दृश्यते यस्य सप्ताहादुक्तवाक्यस्य्साक्षिणः ।
        रोगो ‘ग्निर्ज्ञातिमरणमृणं दाप्यो दमं च सः ॥
        पृथक्पृथग्दण्डनीयाः कूऋअकृत्साक्षिणस्तथा ।
        विवादद्विगुणं दण्डं विवास्यो ब्राह्मणः स्मृतः ॥
        अनागमं तु यो भुङ्क्ते बहून्यब्दशतान्यपि ।
        चोरदण्डेन तं पापं दण्डयेत्पृथिवीपतिः ॥
याज्ञवल्क्यः ।
        अनृते तु पृथग्दण्ड्या राज्ञा मध्यमसाहसम् ।
        शेषाश्चेदनृतं ब्रूयुः नियुक्ता भूमिकर्मणि ॥
        प्रत्येकं तु जघन्यास्ते विनेयाः पूर्वसाहसम् ।
        मौनवृद्धादयस्त्वन्ये दण्डगत्या पृथक्पृथक् ॥
        विनेयाः प्रथमेनैव साहसेनानृते स्थिताः ।
        बहूनां तु गृहीतानां न सर्वे निर्णयं यदि ॥
        कुर्युर्भयाद्वा लोभाद्वा दण्डस्तूत्तमसाहसम् ।
एतत्ज्ञानविषयम् ।
        कीर्तिते यदि भेदः स्याद्दण्ड्यास्तूत्तमसाहसम् ॥
एवमज्ञानादिनानृतवचने साक्ष्यादीन्दण्डयित्वा पुनश्च् सीमाविचारः प्रवर्तनीयः ।
        अज्ञानोक्तान्दण्डयित्वा पुनः सीमां विचारेयत् । इति ।


        मर्यादायाः प्रभेदे च सीमातिक्रमणे तथा ।
        क्षेत्रस्य हरणे दण्डः अधमोत्तममध्यमाः ॥
नारदः ।
        माषं गां दण्डयेद्दण्डं द्वौ माषौ महिषीं तथा ।
[४९२]        तथाजाविकवत्सानां दण्डः स्यादर्धमाषकः ॥
अयमर्थः – यदि पशवः परक्षेत्रसस्यं भकयित्वा तत्रैव स्थिता वसन्तः शेरते तदा यथोक्तदण्डाद्द्विगुणो दण्ड्यो वेदितव्यः ।
        सममेषां विवीते ‘पि खरोष्ट्रमहिषीसमम् ।
विवीतो नामावरुद्धस्तृणप्रचुरः ।
        यावत्सस्यं विनाश्येत्तावत्स्याट्क्षेत्रिणः फलम् ।
        गोपत्वाद्यस्तु गोमी स्यात्पूर्वोक्तं दण्डमर्हति ॥
गोमी गोस्वामी ।
        पथि ग्रामे विवीतान्ते क्षेत्रे दोषो न विद्यते ।
        अकामतः कामचारे चोरवद्दण्डमर्हति ॥
अत्र महोक्षहस्त्यश्वान्धबधिरकुब्जागन्तुकाः चतुष्पथे न दण्ड्या इति । विष्णुः: “यः समर्थो विसंवादे सर्वस्वहरणं दण्डस्तस्य पुरान्निर्वासः” इति । समर्थः – समयं पालयितुं शक्तो ‘मुग्ध इति यावत् । याज्ञवल्क्यः ।
        अभक्ष्येण द्विजं दूष्य दण्ड उत्तमसाहसम् ।
        मध्यमं क्षत्रियं वैश्यं प्रथमं शूद्रमर्धिकम् ॥
        कूटस्वर्णव्यवहारी कुमांसस्य च विक्रयी ।
        त्र्यङ्गहीनस्तु कर्तव्यो दाप्यश्चोत्तमसाहसम् ॥
अयमर्थः – रसवेधाध्यापादितपणोत्कर्षैः कूटैः स्वर्णैः व्यवहारशीलः । कुमांसस्य कुत्सितमांसस्य श्वादिसंबन्धस्य विक्रयशीलः । चशब्दात्कूटरजतादिव्यवहारी च सर्वे प्रत्येकं नासाकर्णकरैस्त्रिभिरङ्गैर्हीनाः कार्याः। चशब्दात्त्र्यङ्गछेदनसमुच्चितमुत्तमसाहसदण्डं दाप्य इति विज्ञानेशः । [४९३] यत्तु मनुनोक्तम्,
        सर्वकण्टकपापिष्ठं हेमकारं तु पार्थिवः ।
        प्रवर्तमानमन्याये छेदयेल्लवशः क्षुरैः ॥
इति, तद्देवब्राह्मणराजस्वर्णविषयमिति विज्ञानेशः ।
        जारं चोरेत्यभिवदन्दाप्यः पञ्चशतं दमम् ।
        उपजीव्यधनं मुञ्चन्तदेवाष्टगुणीकृतम् ॥ इति ।
याज्ञवल्क्यः ।
        मनुष्यमारणे क्षिप्रं चोरवत्किल्बिषी भवेत् ।
        प्राणिहृ त्सुमहत्स्वार्थं गोगजोष्ट्रहयादिषु ॥
        क्षुद्रकाणां पशूनां तु हिंसायां द्विशतो दमः ।
        पञ्चाशत्तु भवेद्दण्डः शुभेषु मृगपक्षिषु ॥
        गर्दभाजाविकानां तु दण्डः स्यात्पञ्चमाषकः ।
        माषकस्तु भवेद्दण्डः ससुकरनिपातितैः ॥ इति ।


        राज्ञः कोशापहर्तॄंश्च प्रकूलेषु च स्थितान् ।
        घातयेद्विविधैर्दण्डैररीणां चोपकारकान् ॥ इति ।
अत्र विशेषमाह नारदः ।
        आयुधान्यायुधीयानां वाहादीन्वाह्यजीविनाम् ।
        वेश्यास्त्रीणामलंकारान्वाह्यमातोद्यजीविनाम् ॥
        यस्य यस्योपकरणं येन जीवन्ति कारुकाः ।
        सर्वस्वहरणे ‘प्येतन्न राजा हर्तुमर्हति ॥
        मृताङ्गलग्नविक्रेतुः गुरोस्ताडयितुस्तथा ।
        राजयानासनारोढुर्दण्ड उत्तमसाहसम् ॥ [४९४]
स्मृत्यन्तरमपि ।
        द्विजातिलिङ्गिनः शूद्रान्घातयेन्मनुरब्रवीत् ।
        हस्ते ‘पलपमानं तु करणेन विभावितम् ॥
        दापयेद्धनिकस्यार्थं दण्डलेशं च शक्तितः ।
अत्र मेधातिथिना दशमांशदण्डदानासमर्थाध्मर्णविषयमित्युक्तम् ।
        शारीरश्चार्थदण्डश्च दण्डस्तु द्विविधः स्मृतः ।
        शारीरस्ताडनादिस्तु मरणान्तः प्रकीर्तितः ॥
        काकिण्यादिस्त्वर्थदण्डः सर्वस्वान्त उदाहृतः ॥
इति ।
        शारीरो दशधा प्रोक्तः अर्थदण्डस्त्वनेकधा ॥
अत्र मनुः ।
        दश स्थानानि दण्डस्य मनुः स्वायंभुवो ‘ब्रवीत् ।
        उपस्थमुदरं जिह्वां हस्तौ पादौ च पञ्चमम् ।
        चक्षुर्नासा च कर्णौ च धनं देहस्तथैव च ॥ इति ।
अयमर्थः – उपस्थं स्त्रीपुरुषयोर्लिङ्गं तन्निग्रहो ‘गम्यागमने चैर्ये विदारणं जठरस्य – आहारनिवृत्तिरिति केचित् । वाक्पारुष्ये जिह्वाछेदनम् । दण्डपारुष्ये हस्तयोः । तत्रैव पादग्रहणादौ पादयोः । गोप्यनिरीक्षणादौ चक्षुषोः । परस्त्रीस्तनानुलिप्तगन्धाघ्राणादौ नासिकायाः । राजमन्त्रश्रवणादौ कर्णयोः । धनापहरणे धनापहरणस्य महापातकादौ । अयं च विधिः क्षत्रियविट्छूद्राणां यत्र दण्डाविशेषो नोक्तः तत्र ज्ञातव्यः । ब्राह्मणस्त्वक्षतो वध्य इत्युक्तं प्राक् । द्विविधो दण्ड इत्युपलक्षणार्थम्, विधान्तरस्यापि स्मृतत्वात् ।
        शिरसो मुण्डनं दण्डः तस्य निर्वासनं पुरात् ।
        ललाटे गर्दभस्याङ्कः प्रयाणं गर्धभेन च ॥ [४९५] इति ।
तस्य ब्राह्मणस्येत्यर्थः,
        मौण्ड्यं प्राणान्तको दण्डो ब्राह्मणस्य विधीयते ।
        इतरेषां तु वर्णानां दण्डः प्राणान्तको भवेत् ॥
इति मनुस्मरणात् । 
        हृतं प्रणष्टं यो द्रव्यं परहस्तादवाप्नुयात् ।
        अनिवेद्य नृपे दण्ड्यः स तु षण्णवतिं पणान् ॥
        देशं कालं च भागं च्ज्ञात्व नष्टे बलाबलम् ।
        द्रव्याणां कुशला ब्रूयुः यत्तद्दाप्यमसंशयम् ॥
शाणक्षमादौ द्रव्ये नष्टे – ह्रासमुपगते द्रव्याणां कुशलाः द्रव्यवृद्धिक्षयोदयाभिज्ञाः देशं कालमुपभोगं नष्टद्रव्यस्य सारासारतां परीक्ष्य यत्कल्पयन्ति तदसंशयं शिल्पिनो दातव्याः । अर्धप्रक्षेपणाद्द्विशतं भागं शुल्कं नृपो हरेत् ।
        व्यासिद्धं राजयोग्यं च विक्रीतं राजगामि तत् ।
व्यासिद्धमत्र न विक्रेयमिति प्रतिषिद्धम् । राज्ञा राजयोग्यं च विक्रीतं माणिक्यादि प्रतिषिद्धमिति । तथा च नारदः ।
        मिथ्या वदन्परीमाणं शुल्कस्थानादपासरन् ।
        दाप्यस्त्वष्टगुणं यश्च सव्याजक्रयविक्रयी ॥
        तरीतेस्थजलं शुल्कं गृह्णन्दाप्यः पणान्दश ।
        ब्राह्मणप्रातिवेशानामेतदेवानिमन्त्रणे ॥
अनिमन्त्रणे श्राद्धादाविति शेषः ॥




इति श्रीप्रतापरुद्रदेवमहाराजविरचिते स्मृतिसंग्रहे सरस्वतीविलासे
व्यवहारकाण्दे सर्वशेषो दण्डीविधिः (?) ।


[४९६]


अथ प्रकीर्णकाख्यस्य पदस्य विधिरुच्यते


पूर्वेषु सप्तदशसु प्रकरणेषु व्यवहारस्य चतुर्व्यापित्वं प्रतिपादितम् । चतुर्व्यापित्वं नाम अर्थिप्रत्यर्थिसभ्यराजरूपानवयवान्चतुरो व्याप्नोतीति । अत्र प्रकीर्णकाख्ये राजैकनियतत्वमिति संगतिः ।
        एष वादिकृतः प्रोक्तो व्यवहारः समासतः ।
        नृपाश्रयं प्रवक्ष्यामि व्यवहारं प्रकीर्णकम् ॥ इति ।
एष इति सप्तदश्विवादपदात्मकः । राजाश्रयत्वं नारद आह ।
        प्रकीर्णके पुनर्ज्ञेया व्यवहारा नृपाश्रयाः ।
        राज्ञामाज्ञाप्रतीधातस्तत्कर्माकरणानि च ॥
        पुरप्रमाणसंभेदाः प्रकृतीनां तथैव च ।
        पाषण्डनैगमश्रेणीगणधर्मविपर्ययाः ॥
        पितापुत्रविवादश्च प्रायश्चित्तव्यतिक्रमाः ।
        प्रतिग्रहविलोपश्च लोप आश्रमिणामपि ॥
        धर्मसंकरदोषश्च तद्वृत्तिनियमस्तथा ।
        न दृष्टं यच्च पूर्वेषु सर्वं तत्स्यात्प्रकीर्णकम् ॥ इति ।
एतद्वचनं नारदीयम् । नारदोक्ताष्टादशविवादपदमध्यगतसप्तदशविवादेषु यन्नोक्तं तदेव प्रकीर्णकं कथितम् । अस्मदीयस्मृतिनिबन्धस्तु सर्वस्मृतिसमुच्चय इति तदनुसारेण प्रतिपाद्ये तत्तदाकाङ्क्षावशात्तत्र तत्र विवादपदे राजैकनियता अपि व्यवहारा निर्णीताः । अत्र व्यवह्रपदे पर्कीर्णकाख्ये मदीयग्रन्थानुसारेण [४९७] नारदीयानुसारेण च यत्पूर्वं नोक्तम्तदेव कथ्यते । तथा हि – राज्ञामाज्ञाप्रतीघात इत्यस्यार्थः – राज्ञास्मौ ब्राह्मणाय क्षत्रियाय वा एतावद्द्रव्यं देयं इत्याज्ञायां दत्तायां यस्तु न करोति तेन द्रव्यं तस्मै दापयित्वा स तद्द्विगुणं दण्ड्य इति । तदाह विष्णुः: “आज्ञाप्रतिघाते द्विगुणो दमः” इति । अयमर्थः – “द्विगुण इति द्वैगुण्योक्त्यैवाज्ञप्तं द्रव्यं तस्मै दापयितव्यमिति ज्ञायते” इति भारुचिः । तत्कर्मकरणानीत्यस्यार्थः – तस्य राज्ञः कर्म राज्यं तस्य करणं मुद्रिकामगृहीत्वेत्य्शेषः, “अनादिष्टः सन्नध्यक्षतां व्रजति तदनुसारेण दण्ड्यः” इति विष्णुस्मरणात् । पुरप्रमाणसंभेदाः – पुरं प्रसिद्धं प्रमाणानि साधनानि हस्त्यश्वरथपदातिप्रभृतीनि तेषां संभेदः शत्रूणामवेदनं मर्मोद्घाटनमिति यावत् । प्रकृतीनां त्वमात्यानां परस्परपैशुन्यकथनेन भेदकरणम् । तथा च संवर्तः ।
        अमात्यानां च पैशुन्ये पुरमानप्रभेदने ।
        मध्यमं चोत्तमं चैव दण्ड एष क्रमोदितः ॥ इति ।
यथाक्रमं प्रकृतीनां पैशुन्ये मध्यमसाहसं पुरप्रमाणमर्मकथने उत्तमसाहसं दण्ड्यः । चकाराच्छारीरो दण्डो यथारह इति । अत्र पैशुनशब्दः भावे ष्यञन्तः । पिषुनस्य भावः पैशुन्यम् ।
        पाषण्डनैगमश्रेणिगणधर्मविपर्यया इति । अस्यार्थः – पाषन्डिणां धर्माः पट्टणे अस्मिन्स्थले पाषण्डिनः स्थापयितव्याः नैगमा अपि श्रेणयो ‘पि गणा अपीत्यादिप्रतिनियतस्थ्लावस्थानानि धर्माः तेषां विपर्ययो न तु कुङ्कुमवसन्तान्दोलिकादयस्तेषां समयानपापकर्माख्ये प्रतिपादितत्वात् । तेषां विवादानां वादिप्रतिवादिसद्भावे चतुर्व्यापित्वसद्भावात् [४९८] राजैकनियतत्वाभावाच्च । पितापुत्रविवादश्चेति – अयमर्थः – यह्कश्चिद्बन्दिकृतो वा देशान्तरगतो वा चिरकालमपि स्थित्वा समागत्यासौ मम पितासौ पुत्र इत्यादि, पितृपुत्रग्रहणं पत्न्यादीनामुपलक्षकम् । असौ मम पतिरियं पत्णीत्यादि, अत्र साक्षिणो न सन्ति स्वयं तु न जानन्ति दिव्यादिकं नावतरति शपथादिभ्ः शोधयितुमनुचितमिति, अतश्च राजैकनियतत्वात्राज्ञैव निर्णयः कार्य इति । पितापुत्रसंशये निर्णयप्रकारमाह विष्णुः: “पुत्रसंशये माता तमङ्कमारोपयेद्विकृतिश्चेन्निर्णेतव्यः’ इति । प्रकृतिः कामविकारः । तद्विंशतिवर्षीयमातृकपञ्चदश्वर्षीयपुत्रविषयम् । वृद्धमातृविषये तदभावान्निर्णयान्तरमाहतुः शङ्खलिखितौ: “स्वपन्तं पुत्रमाहूय ज्ञातव्यम्” इति । एकेनापि प्रकारेण निर्णयाभावे अभिषिक्तस्य राज्ञो हृदयमेव प्रमाणमित्याह विष्नुः: “अत्र राज्ञो हृदयमेव प्रमाणम्” इति । अत एवाह कालिदासः:
        सतां हि संदेहपदेषु वस्तुषु 
                प्रमाणमन्तःकरणस्य वृत्तयः । इति ।
प्रायश्चित्तव्यतिक्रम इत्यस्यार्थः  प्रायश्चित्तकरणव्यतिक्रमह् । तद्व्यतिक्रमे प्रायश्चित्तं कारयितव्यमिति प्रायश्चित्तकरणस्य राजैकनियतत्वात्राज्ञैव प्रायश्चितं कार्यमिति । तथा च देवलः ।
        कृच्छ्राणां दापको राजा निर्देष्टा धर्मपालकह् । इति ।
महापापेषु कृच्छ्राणां प्रायश्चित्तानां दापको राजा भवति । ब्रह्महत्यादिप्रायश्चित्तेषु राजाज्ञां विना द्विजाद्यैः प्रायश्चिर्रं न प्रवर्तयितव्यमित्यर्णवकारः (?) । परकृतोपसर्गात्त्रैविद्यवृद्धानामाक्रोशं वेदाध्ययनविषयं कृत्वा तत्परिपालनं कर्तव्यम्, तस्य राजैकनियतत्वात् । [४९९] लोप आश्रमिणामिति अस्यार्थः – आश्रमिणां ब्रह्मचारिगृहिवानप्रस्थयतीनां तद्विशेषाणां कुटीचकबहूदकहंसपरमहंसानां एकतीर्थ्यादीनां लोपः तद्धर्मलोपः स च निर्वाह्यः । यतीनां मध्ये यस्तु भ्रष्टः स तु राज्ञो दास इति पूर्वमेव प्रतिपादितत्वात्तदेतद्विषयं न भवतीयवगन्तव्यम् । सर्वसंकरदोषः स्पष्ट एव । तद्वृत्तिनियमः सो ‘पि स्पष्टः । न दृष्टं यच्च पूर्वेषु इति । अयमर्थः – यस्तु ग्रामे ‘भिशस्तः प्रत्यर्थी नास्ति ग्रामीणास्तु अभिशाप इति वदन्ति तत्र राज्ञा निर्णयः कार्य इत्याद्यूह्यम् । एते राजधर्माः प्रकरणादावेव वक्तव्याः तथापि व्यवहारात्मकत्वात्व्यवहारपदानन्तरमेवोक्तमिति ध्येयम् । अथ वा सप्तदशविवादपदप्रकीर्णकपदयोः संगत्यनन्तरम् – पूर्वं पराजितस्यैव दण्डविधानमुक्तम् । अत्र जयिनो ऽपि दण्डविधानमिति अनयोः संगतिः । यथाह याज्ञवल्क्यः ।
        दुर्दृष्टांस्तु पुनर्दृष्टैर्व्यवहारान्नृपेण तु ।
        सभ्याः सजयिनो दण्ड्या विवादद्विगुणं दमम् ॥
अप्राप्तजेतृदण्डविधिरूपत्वाद्वचनस्य सभ्यदण्डपरत्वं सभ्यानां दोषसद्भावे दण्डविधानं पर्करणादौ उक्तमिति जयिनो दण्डविधानमत्र प्रतिपाद्यते । अत्र यद्यपि भूतपूर्वगत्या जयिनो जयित्वं न पुनर्न्यायेन जितत्वादित्याशङ्क्य पूर्वत्र सप्तदशसु प्रकरणेषु यन्निर्णीतं तन्न परावर्त्यमित्युक्तम्,
        सभ्यदोषात्तु यन्नष्टं देयं सभ्येन तत्तदा ।
        कार्यं तु कारिणामेव निश्चितं न विचारयेत् ॥
इति स्मरणात् । अत्र तु सभ्यदोषसद्भावे पुनर्न्यायः कार्य इत्येवंपरं वचनमित्युक्तं व्याख्यातृभिः । अतश्च संगतिश्चोक्तैव अस्मिन्प्रकरणे पुनर्न्यायः कार्य इति । अत एव याज्ञवल्क्यः । [५००]
        यो मन्येताजितो ‘स्मीति न्यायेनापि पराजितः ।
        तमायान्तं पुनर्जित्वा दापयेद्द्विगुणं दमम् ॥
अत्र नारदः ।
        स्त्रीषु रात्रौ बहिर्ग्रामादन्तर्वेश्मन्यरातिषु ।
        व्यवहारः कृतो ‘प्येषु पुनः कर्तव्यतामियात् ॥
राज्ञ इति शेषः । राजैकनियतत्वाद्व्यवहारस्य । तथा च याज्ञवल्क्यः ।
        बलोपधिविनिर्वृत्तान्व्यवहारान्निवर्तयेत् । इति ।
अतः पश्चाद्व्यवहारानन्तरं प्रवर्तयेदित्यभिप्राय इति चन्द्रिकाकारः । अत्रापि विशेषमाह मनुः ।
        मत्तोन्मत्तातिभीतैश्च बालेन स्थविरेण च ।
        असंबन्धकृतश्चैव व्यवहारो न सिध्यति ॥
असंबन्धो ‘र्थिप्रत्यर्थिरहितः । तथा च मनुः ।
        तरीतं (तीरितं?) चानुशिष्तं च यत्र क्वचन यद्भवेत् ।
        कृतं तद्धर्मतो विद्यान्न तद्भूयो निवर्तयेत् ॥
        असत्सदिति यः पक्षः सभ्यैरेवावधार्यते ।
        तरीतः सो ‘नुशिष्टस्तु साक्षिवाक्यात्प्रणीयते ॥
तत्स्त्रीकृतत्वादिहेत्वभावविषयमित्यवगन्तव्यम् । पुनर्न्याये निर्णयपूर्वं सभ्यैरन्यायेन यद्दण्डरूपेण द्रव्यमाहृतं तस्य विनियोगमाह याज्ञवल्क्यः ।
        राज्ञा न्यायेन यो दण्डो गृहीतो वरुणाय तम् ।
        निवेद्य दत्वा विप्रेभ्यः स्वयम्त्रिंशद्गुणीकृतम् ॥
अन्यायेन यो दण्डः पूर्वेण राज्ञा लोभादिना गृहीतः तत्त्रिगुणीक्तं [५०१] वरुणायेति संकल्प्य ब्राह्मणेभ्यः स्वयं दद्यात् । यस्मादन्यायेनार्जितात्सकाशाद्दण्डरूपेण यावद्गृहीतं तावत्तस्मै प्रदेयमिति । अथ वा संगत्यन्तरम्,
        भूतछलानुरोधेन द्विगतिः समुदाहृतः ।
इति व्यवहारस्य छलानुसरणं तत्त्वानुसरणेन सप्तदशविवादपदान्यनुक्रान्तानि । छलानुसरेणेन प्रकीर्णकाख्यं विवादपदमनुक्रान्तमिति । तथा च बृहस्पतिः ।
        साक्षिसभ्यार्थसन्नानां दूषणे दर्शनं पुनः ।
        स्ववाचैव जितानां तु नोक्तः पौनर्भवो विधिः ॥ इति ।
अत्र व्यवहारान्नृपः पश्येदिति विधिः स्वापराधेन व्यवहारस्य समाप्तत्वात्स्ववागनुसरणरूप्छलमेवावलम्बते न तु प्रमाणान्तरगवेषणां विलम्बासहत्वाद्विधेः । अत्र विशेषमाह मनुः ।
        अमात्याः प्राड्विवाको वा यः कुर्यात्कार्यमन्यथा ।
        तत्स्वयं नृपतिः कुर्यात्तान्सहस्रं च दण्डयेत् ॥
अतः पुनर्न्यायो राजैकनियत इति स्वयंनृपतिपदाभ्यां गम्यते । अत्र प्रतिप्रसवमाह कात्यायनः ।
        न क्षेत्रगृहदासानां दानाधमनविक्रयाः ।
        अस्वतन्त्रकृताः सिद्धिं प्राप्नुयुर्नानुवर्णितम् ॥
अस्वतन्त्रकृतं परावर्त्यमेव नास्त्यत्र पुनर्न्याय इति भावः । अनुवर्णिताः स्वतन्त्रेणादिष्टाः । अस्वतन्त्रानाह नारदः ।
        अस्वतन्त्राः स्त्रियः पुत्राः दासाद्याश्च परिग्रहाः । इति ।
परिग्रहा उपजीविनः । अत्र विशेषमाह कात्यायनः ।
        अस्वतन्त्रकृतं कार्यं तस्य स्वामी निवर्तयेत् ।
[५०२]        न वार्ता विवदेतान्यो (?) भीतोन्मत्तकृतादृते ॥
भीतोन्मत्तकृतनिवर्तने राज्ञ एव अधिकारात् । भीतोन्मत्तादिस्वामिना निवर्तकेन सह न्यस्य विवादः नात्यन्तानुचित इत्यभिप्रायः । अनुवर्णितस्वरूपमाह बृहस्पतिः ।
        यः स्वामिनाभियुक्तस्तु धनायव्ययपालने ।
        कुसीदकृषिवाणिज्ये निसृष्टार्थस्तु सः स्मृतः ॥
        प्रमाणं तत्कृतं सर्वं लाभालाभव्ययोदयम् ।
        स्वदेशे वा विदेशे वा स्वामी तन्न विसंवदेत् ॥ इति ।
अत्र नारदः ।
        क्ट्रान्यप्यप्रमानानि कार्याण्याहुरनापदि । इति ।
स्त्रीग्रहणमस्वतन्त्रोपलक्षणार्थम् । एवं चापदि तु अस्वतन्त्रकृताण्यपि प्रमाणानीत्यार्थिकार्यः प्रत्येतव्यः । अत्र अपवादमाह स एव ।
        विशेषतो गृहक्षेत्रे दानाधमनविक्रयाः । इति ।
गृहक्षेत्रयोः दानाधमनविक्रयास्तु आपद्यप्यस्वतन्त्रकृतास्तु न सिध्यन्तीत्यर्थः । अत्र कात्यायनः ।
        सिद्धिस्तु शास्त्रतत्वज्ञैः चिकित्सा समुदाहृता ।
        प्रायश्चित्तं च दण्डं च ताभ्यां सा द्विविधा स्मृता ॥ इति ।
अत्र नारदः ।
        एवं पश्यन्सदा राजा व्यवहारान्समाहितः ।
        वितत्येह यशो दीप्तः इन्द्रस्यैति सलोकताम् ॥
बृहस्पतिरपि ।
        एवं सभ्यैर्दिवा राजा कुर्यान्निर्णयपालनम् ।
        वितत्येह यशो लोके महेन्द्रसचिवो भवेत् ॥ 
[५०३]        साक्षिलेख्यानुमानेन प्रकुर्यात्कार्यनिर्णयम् ।
        वितत्येह यशो राजा ब्रध्नस्याप्नोति विष्टपम् ॥
मनुरपि ।
        एवं सर्वानिमान्राजा व्यवहारान्सदा नयन् ।
        व्यपोह्य किल्बिषं सर्वं ब्रह्मलोके महीयते ॥ इति ।


        कामक्रोधौ तु संयम्य यो ‘र्थं धर्मेण पश्यति ।
        प्रजास्तमनुवर्तन्ते समुद्रमिव्सिन्धवः ॥
        प्रजारञ्जनशीलस्य नित्यं वृद्धोपजीविनः ।
        आयुः प्रजा धनं कीर्तिः तस्य सिध्यन्त्यसंशयः ॥
        अमी ननु मुनीश्वरा मनुवसिष्ठयोगीश्वरा 
        गता विगतमत्सरा भवतु वा भवानीपतिः
        स तुष्यतु परां मम स्मृतिनिबन्धवाग्वैखरीम् ॥




इति प्रकीर्णकाख्यस्य पदस्य विलासः




इति श्रीवीरगजपतिगौडेश्वरनवकोटिकर्णाटकलुबुरिगेश्वर-
जमुनापुराधीश्वरहुशनसाहिसुरत्राणशरणरक्षण-
श्रीदुर्गावरपुत्रपरमपवित्रचरित्रराजाधिराजराजपरमेश्वर-
श्रीप्रतापरुद्रमहादेवमहाराजविरचिते स्मृतिसंग्रहे सरस्वतीविलासे
व्यवहारकाण्दे अष्टादशविवादपदनिर्णयो नाम पञ्चमोल्लासः ।














________________
[१] In मिताक्षरा this deals with दूताः and not with चाराः