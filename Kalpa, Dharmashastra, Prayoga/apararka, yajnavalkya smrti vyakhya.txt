


Open Educational Resources
for South Asian Language Research

Language: Sanskrit


Searchable Electronic Edition of the Ācārādhyāya & Vyavahārādhyāya of the Aparārka commentary, on the Yājñavalkya-dharmaśāstra, transcribed, edited, formatted, and color-coded by Patrick Olivelle, is licensed under a Creative Commons Attribution 4.0 International License.


Last updated: May 2021


Patrick Olivelle (jpo@austin.utexas.edu)
University of Texas at Austin

APARĀRKA

Commentary on the Yājñavalkya Dharmaśāstra

by Aparāditya


Transcribed, formatted, and color coded by

Patrick Olivelle

NOTES

* 	Names of authors and texts: RED
* 	Texts cites: BLUE
* 	Pūrvapakṣa and Uttarapakṣa: underlined
* 	There are no hyphens used, unless absolutely necessary for an overly long compound. Lack of hyphens will help with word searches.
*	The transcription is based on the edition of the Aparāka in the Ānandāśrama Sanskrit Series, No. 46. Poona: 1903.

तत्र ब्रह्मचारिप्रकरणम्
(अथ टीकारम्भः)

	संसिद्ध्यर्थमिलत्सुरासुरनमन्मौलिस्थितप्रोल्लसत्
		सद्रत्नप्रभवप्रकृष्टविविधप्रेङ्खन्मयूखोज्ज्वलम् ।
	श्रेयोविघ्नमहाभयप्रशमने दिव्यं यदेकौषधं
		भूयान् नो द्विरदाननाङ्घ्रिकमलद्वंद्वं तद् इष्टाप्तये ॥ १ ॥
	विशानुभूतिसंबूतिस्थितिसंहृतिमुक्तयः ।
	प्रभवन्ति यतस्तस्मै परस्मै ब्रह्मणे नमः ॥ २ ॥
	यो विश्वसर्गपरिपालनसंहृतीहो
		ब्रह्मा हरिस्त्रिनयनश् च भवत्यमेयः ।
	तं शुद्धबोधमभयं सुखसत्स्वभावम्
		आत्मानमद्वयमनन्तमुपास्महे ऽजम् ॥ ३ ॥
	सिश्वात्मनः शुक्लयजूंषि भानोरवाप्य यो योगिगणाग्रवर्यः ।
	तं याज्ञवल्क्यं मुनिवृन्दवन्द्यं नमामि तत्कीर्तितधर्मबुद्ध्यै ॥ ४ ॥
	भक्त्या यस्य सविस्मयः स्मररिपुर्बुद्ध्या च वाचस्पतिर् 
		विक्रान्त्या द्विषतां गणः शुचितया भास्वान् क्षमित्वेन भूः ।
	जीमूतान्वयभूषणं स विपुलां योगीश्वरेणोदिते 
		शास्त्रे वाक्यनयानुगां वितनुते व्याख्यां सतां संमताम् ॥ ५ ॥

धर्मसंहिताम् आरभमाणस्तस्याः पौरुषेयत्वसामान्याज् जायमानामप्रामाण्यशङ्कां महाजनस्य तदध्ययनधारणादिविषये परिपन्थिनीमपनेतुम् आह ।

	ॐ योगीश्वरं याज्ञवल्क्यं संपूज्य मुनयो ऽब्रुवन् ।
	वर्णाश्रमेतराणां नो ब्रूहि धर्मानशेषतः ॥ १ ॥

योगी संयमवान् । तत्रापि चेश्वरो ऽणिमादिगुणशाली । एषां च गुणानाम् ईश्वरशब्दप्रवृत्तिनिमित्तत्वं गम्यते मार्कण्डेयपुराणे ।
	अणिमा लघिमा चैव महिमा प्राप्तिरेव च ।
	प्राकाम्यं च तथेशित्वं वशित्वं च तथा परम् ॥
	यत्र कामावसायित्वं गुणान् एतानथैश्वरान् ।
	प्राप्नोत्यष्टौ नरव्याघ्र परनिर्वाणसूचकान् ॥
	सूक्ष्मात् सूक्ष्मतरतो ऽणीयाञ् शीघ्रत्वाल् लघिमा गुणः ।
	महिमाशेषपूज्यत्वात् प्राप्तिर्नाप्राप्यमस्य यत् ॥
	प्राकाम्यमस्य व्याप्यत्वाद् ईशित्वं चेश्वरो यतः ।
	वशित्वाद् वशिता नाम योगिनः सप्तमो गुणः ॥
	यत्रेच्छास्थानमप्युक्तं यत्र कामावसायिता ।
	ऐश्वर्यं कारणैरेभिर्योगिनः प्रोक्तमष्टधा ॥
	मुक्तिसंसूचकं रूपं परनिर्वाणचेतसः ॥ इति ।
एवं चाणिमादिगुणपर एवायम् ईश्वरशब्दः । ततश् च योगी चासाव् ईश्वरश् च योगीश्वर इति मुख्यार्थोभयशब्दः कर्मधारयः । न तु योगिनाम् ईश्वर इति षष्ठीतत्पुरुषः, षष्ठ्यर्थलक्षणाप्रसङ्गात्, योगीश्वरशब्दप्रयोगवैयर्थ्यप्रसङ्गाच् च । न हि तदा योगिनामणिमादिलक्षण्म् ऐश्वर्यं याज्ञवल्क्यस्योक्तं भवति । किं तु योगिनः सनकादीन् प्रति स्वामित्वम् । तच् च प्रकृतानुपयोगि । कर्मधारयपक्षे तु योगनिमित्तमणिमाद्याइश्वर्यं ग्रन्थकारस्य गम्यते । ततश् च योगविरोधिनो ऽज्ञानरागद्वेषा योगिपदेनार्थान् निरस्ताः । उक्तं च योगस्य तन्निरासकत्वं पुराणे ।
	प्राणायामैर्दहेद् देषान् धारणाभिश् च किल्बिषम् ।
	प्रत्याहारेण संसर्गान् ध्यानेनानीश्वरान् गुणान् ॥ इति ।
ईश्वरपदेन च यथावस्थितवेदवेदान्तबोद्धृत्वं परमकारुणिकत्वं च सूच्यत इति तत्प्रणीतग्रन्थस्य् प्रामाण्ये निश्चिते कथमप्रामाण्यशङ्कोचियात् । यज्ञवल्क्यसापत्यं याज्ञवल्क्यः । संपूज्य संमान्य । मुनयो महर्षयो वर्णादिधर्मानशेषतो निरवशेषतो नो ऽस्मान् ब्रूहि बोधयेत्यब्रुवन् । वर्णा ब्राह्मणादयः । आश्रमशब्दो यद्यपि ब्रह्मचारिगृहस्थदिकर्सु वर्तते तथापि तत्संबन्धिनां धर्माणामभावाद् आश्रशब्देनाश्रमिणो लक्ष्यन्ते । अत एवाह वसिष्ठः: "चत्वार आश्रमा ब्रह्मचारिगृहस्थवानप्रस्थपरिव्राजकाः" इति । केवलाद् वर्णत्वात् केवलाच् चाश्रमित्वाद् व्यतिरिक्तानि विशेषरूपाणि तद्विशेषस्था ये वक्ष्यमाणधर्माधिकारिणस्ते इहेतरे । तानि च विशेषा(षरूपा)णि — यथा तावद् भवत्पूर्वभिक्षाचर्याविधौ ब्राह्मणत्वसहितं ब्रह्मचर्यम्, एवं भवन्मध्यादितो भैषवर्याविधौ तदेव क्षत्रियाद्यपेक्षम्, विवाहविधौ वनितारागः स्नातकत्वं च, जायोपगमनविधाव् ऋतुमद्दारत्वं संयोगदारत्वं वा, स्त्रीधर्मेषु स्त्रीत्वं क्वचिज् जायात्वं क्वचित् प्रोषितभर्तृकात्वं क्वचिद् विधवात्वम्, द्रवशुद्धिविधौ शोध्यद्रव्यवत्त्वम्, प्रतिषेधे तु प्रतिषेध्यक्रियाप्रवर्तकपौष्कल्यक्रियावत्त्वम्, श्राद्धविधौ श्राद्धकालाविच्छिन्नजीवनवतः प्रमीतपितृकत्वम्, विनायकस्नपनविधौ विनायकोपसृष्टत्वम्, ग्रहयज्ञविधौ श्रिया(श्र्या)दिकामित्वम्, राजधर्मविधौ क्षत्रियस्याभिषिक्तत्वम्, निर्हरणादिविधौ मृतसपिण्डत्वम्, आपद्धर्मविधौ दुर्गतत्वम्, वस्थविधौ वलीपलितत्वं जातपौत्रत्वम्, परिव्राजकविधौ वेदाध्ययनपुत्रोत्पादनयागानुष्ठानवतः संसारवैराग्यवत्त्वम्, प्रायश्चित्तविधौ पापवत्त्वमित्यादीनि । एतद्विशिष्टा ये ते इतरे । वर्णाश् चाश्रमाश् चेतरे च ते वर्णाश्रमेतराः । तेषां वर्णाश्रमेतराणाम् । अत्रेतरशब्दस्य "द्वन्द्वे च" इति सर्वनामसंज्ञाप्रतिषेधः । शास्त्रप्रमेयो निःश्रेयसकरो धर्मः । क्रत्वङ्गप्रतिषेधनमधर्मः । वक्ष्यमाणशास्त्रार्थनिरवद्यनिरवशेषोदीरणक्रियां प्रति अशेषत इति धर्मसामान्याभिप्रायसाकल्यवचनम् । निरवशेषाभिप्राये ह्यस्मिन्न् उपनयनादौ गृह्योक्तहोमादि न कार्यं स्यात् । वर्णाश्रमेतरसंबन्धोपाधिकानि त्रीणि धर्मसामान्यानि । धर्मान् ब्रूहीति प्रार्थितस्य च धर्मसंहिताकरणे तन्मध्ये ऽध्येतृसमवायिधर्मज्ञानमेव प्रायेण प्रयोजकम् । ततश् चाध्येतॄणमध्ययनप्रयोजकं तदेव । न हि तेषामप्रयोजकमध्ययनं भवितुमर्हति । तस्माद् धर्मशास्त्राध्ययनं धर्मशास्त्रत्वज्ञानप्रयुक्तमेव । याज्ञवल्क्यप्रणीते प्यत्र श्लोके "याज्ञवल्क्यं संपूज्य" इत् वचनम्, तथोत्तरश्लोके "योगीन्द्रो ऽब्रवीत्" इति प्रथमपुरुअषप्रयोगश् च नाहुक्तः । दृश्यते हि मानवे ग्रन्थे "मनुरब्रवीत्" इति प्रयोगः, बौधायने च "स ह स्माह बौधायनः" इति । न च "मनुरब्रवीत्" इति भृगोर्वचनमिदं न मनोरिति वाच्यम् । यत एतदुत्तरकालमेव मनुराह ।
	एतद् वो ऽयं भृगुः शास्त्रं श्रावयिष्यत्यशेषतः ।
	एतद् धि मत्तो ऽधिजगे सर्वमेषो ऽखिलं मुनिः ॥ इति ।
अधिजगे ऽधीतवान् । अस्याश् च संहिताया याज्ञवल्क्यः प्रेणेतेति व्याख्यातॄणां स्मृतिरेव प्रमाणम् । न चार्थमेव याज्ञवलीयतया ते स्मरन्तीति वाच्यम् । ग्रन्थे हि प्रणेतृतया तस्यासाधारण्यं संभवति न चार्थे द्रष्टृतया, मुन्यन्तरैरपि तस्य दृष्टत्वात् । असाधारण्येन च व्यपदेशो न साधारण्ये घटते । असाधारण्येन हि व्यपदेशा भवन्ति ॥ १ ॥

	मिथिलास्थः स योगीन्द्रः क्षणं ध्यात्वाब्रवीन् मुनीन् ।

स मुनिर्धर्मान् ब्रूहीति प्रार्थितो मिथिलास्थत्वेन विशेषतः प्रशान्तः क्षणमात्रं वक्ष्यमाणं शास्त्रार्थं मुनीनां तच्छ्रवणयोग्यतां [च] ध्यात्वा चिन्तयित्वा वक्ष्यमाणान् धर्मानब्रवीत् । याज्ञवल्क्यप्रणीततां शास्त्रे वक्तुं स इत्युक्तम् । न पुनरहमिति । न पुनरहंशब्दाद् याज्ञवल्क्यसंप्रत्ययः । स इति शब्दात् तु प्रकृतवाचिनो याज्ञवल्क्य एव प्रकृते बुद्धिरुपैतीति तमेव प्रयुक्तवान् । तत्सामानाधिकर्ण्याच् चाब्रवीद् इति प्रथमपुरुष एव युज्यते । न पुनरब्रवमित्युत्तमः । 

तत्र धर्मानुष्ठानस्य देशपरिग्रहपूर्वकत्वाद् धर्मकथनात् प्राग् एव देशम् आह ।

	यस्मिन् देशे मृगः कृष्णस्तस्मिन् धर्मान् निबोधत ॥ २॥

कृष्णशब्दो हरिणवचनः । कृष्णाजिनं कृष्णविषाणो यावत् कृष्णमृगो विचरतीति प्रयोगदर्शनात् । स यस्मिन् देशे स्वभावाद् विचरेत् । तत्र धर्मान् श्रौतस्मार्ताननुष्ठेयतया हे मुनयो निबोधत निबुध्यध्वम् । कृष्णशब्दादर्थान्तरावबोधो मा भूद् इत्युक्तं मृग इति । कृष्णमृगोपलक्षितश् च देशो ब्रह्मावर्तादिदेशासंभवे धर्मानुष्ठानाङ्गमिति मन्तव्यम् । तथाह मनुः ।
	सरस्वतीदृषद्वत्योर्व्योमनद्योर्यदन्तरम् ।
	तं देवनिर्मितं देशं ब्रह्मावर्तं प्रचक्षते ॥
	कुरुक्षेत्रं च मत्स्याश् च पञ्चालाः शूरसेनजाः ।
	एष ब्रह्मर्षिदेशो वै ब्रह्मावर्तादनन्तरः ॥
	हिमवद्विन्ध्ययोर्मध्यं यत् प्राग् विनशनादपि ।
	प्रत्यग् एव प्रयागाच् च मधदेशः प्रकीर्तितः ॥
	आ समुद्रात् तु वै पूर्वाद् आ समुद्रात् तु पश्चिमात् ।
	तयोरेवान्तरं गिर्योरार्यावर्तः प्रकीर्तितः ॥
	कृष्णसारस्तु चरति मृगो यत्र स्वभावतः ।
	स देशो यज्ञियो ज्ञेयो म्लेच्छदेशस्त्व् अतः परः ॥
अत्र च पूर्वः पूर्व उत्तरत उत्तरतः श्रेष्ठः । यद् आह पुराणम् ।
	ब्रह्मावर्तः परो देश ऋषिदेशस्त्व् अनन्तरः ।
	मध्यदेशस्ततो न्यून आर्यावर्तस्त्व् अनन्तरः ॥
विष्णुश् च,
	चातुर्वर्ण्यव्यवस्थानं यस्मिन् देशे न विद्यते ।
	तं म्लेच्छदेशं जानीयाद् आर्यावर्तमतः परम् ॥
इत्यार्यावर्तस्य लक्षणान्तरम् आह । ततश् च यत्र चातुर्वर्ण्यव्यवस्था कृष्णमृगश् च नास्ति स म्लेच्छदेशः । तदन्यो धर्मदेशः । ततश् च ब्रह्मावर्तादिदेशचतुष्टयालाभे तत्र चातुर्वर्ण्यं व्यवतिष्ठते कृष्णमृगश् च विचरति तत्र धर्मेच्छुभिः स्थातव्यम् । तदसंभवे चातुर्वर्ण्यव्यवस्थावति कृष्णमृगयुक्ते वा देशे । धर्मान् निबोधतेति धर्मग्रहणादधर्मपरिहारे देशे विशेषनियमो नस्तीति मन्तव्यम् । शूद्रस्य वृत्ताव् अनुग्रहम् आह मनुः ।
	एतान् द्विजायतो देशान् संश्रयेरन् प्रयत्नतः ।
	शूद्रस्तु यस्मिश् तस्मिन् वा निवसेद् वृत्तिकर्शितः ॥ इति ।


ज्ञानपूर्वमनुष्ठानं धर्मस्येति धर्मज्ञानोपायांस्तावद् आह ।

	पुराणन्यायमीमांसाधर्मशास्त्राङ्गमिश्रिताः ।
	वेदाः स्थानानि विद्यानां धर्मस्य च चतुर्दश ॥ ३ ॥

पुराणं ब्र(ब्रा)ह्मादि । न्यायः सतर्कः । मीमांसा वेदवाक्यविचारः । धर्मशास्त्रं मन्वादिस्मृतिः । अङ्गैः षड्भिर्व्याकरणादिभिः सहिताश् चत्वारो वेदा ऋग्वेददयः । स्थानानि (?) चतुर्दश ज्ञानानां निमित्तानि, धर्मस्य च ज्ञानद्वारेण, एतदुत्पन्नस्यैव ज्ञानस्य धर्महेतुत्वात् । ततश् च प्रयोगपद्धत्यादिसमुत्थितं ज्ञानं न धर्महेतुरिति सिद्धम् ।
	एवं चतुर्दशैतानि विद्यास्थानानि सन्त्यथ ।
	वेदान्तः पञ्चदशकं विद्या षोडशिका भवेत् ॥
इति ब्रह्मपुराणे यद् वेदानविद्ययोर्ग्रहणं तन् मोक्षसाधनविद्यास्थानाभिप्रायमितीहानुपयोगित्वान् नोक्तम् । वेदान्तः शारीरकम् । विद्या बृहदारण्यकादिरहस्यम् । यत् तु विष्णुपुराणम्,
	अङ्गानि वेदाश् चत्वारो मीमांसा न्यायविस्तरः ।
	पुराणं धर्मशास्त्रं च विद्या एताश् चतुर्दश ॥
	आयुर्वेदो धनुर्वेदो गान्धर्वश् चेति ते त्रयः ।
	अर्थशास्त्रं चतुर्थं च विद्या अष्टादशैव ताः ॥
तत् केवलं विद्यास्थानत्वाभ्प्रायम्, न धर्मस्थानत्वाभिप्रायम्, आयुर्वेदादीनां च धर्मस्थानत्वाभावात् । चतुर्दशग्रहणाद् ऋते ऽथर्ववेदसंग्रहो न स्यात् ॥ ३ ॥


इदानीं धर्मशास्त्राणां तदाभासेभ्यो विवेकाय तत्प्रणेतॄन् आह ।

	मन्वत्रिविष्णुहारीतयाज्ञवल्क्योशनोङ्गिरः ।
	यमापस्तम्बसंवर्ताः कात्यायनबृहस्पती ॥ ४ ॥
	पराशरव्यासशङ्खलिखिता दक्षगौतमौ ।
	शातातपो वसिष्ठश् च धर्मशास्त्रप्रयोजकाः ॥ ५ ॥

प्रयोजकाः प्रणेतारः । अतिरोहितमन्यत् । अत्र गौतमः: "स्मृतिर्धर्मशास्त्राणि । तेषां प्रणेतारः: मनुविष्णुदक्षाङ्गिरोत्रिबृहस्पत्युशनआपस्तम्बगौतमसंवर्तात्रेयकात्यायन-शङ्खलिखितपराशरव्यासशातातपप्रचेतोयाज्ञवल्क्यादयः" इत्यादिशब्दं प्रयुक्तवान् । वेदमूलग्रन्थप्रणेतार आदिशब्देनात्र प्रगृह्यन्ते । तथा च मनुः:
	वेदो ऽखिलो धर्ममूलं स्म्र्तिशीले च तद्विदाम् । इति ।
अत एवावशिष्टः श्रौतो वाक्यैकशेषः । अङ्गिरःशब्दपर्यन्तः समाहारद्वन्द्वो नपंसकलिङ्ग एकवचनान्तः । अत एव भविष्यत्पुराणे गुह्येश्वरवाक्ये स्मृतयः षट्त्रिंशदेवाभिहिताः ।
	मन्वादिस्म्र्तयो यस्तु षट्त्रिंशत् परिकीर्तिताः ।
	तासां वाक्यानि क्रमशः समासेन ब्रवीमि ते ॥
ताश् च मनुविष्नुयमदक्षाङ्गिरोत्रिबृहस्पत्युशनापस्तम्बवसिष्ठकात्यायनपराशरव्यास-शङ्खलिखितसंवर्तगौतमशातातपहारीतयाज्ञवल्क्यप्रचेतोबुधदेवलसोमजमदग्नि-विश्वामित्रप्रजापतिनारदपैठीनसिपितामहबौधायनच्छागलेयजाबालिच्यवनमरीचिकश्यपा इति षट्त्रिंशदेव स्मृत्यन्तरे पठिताः । एवं वृद्धमन्वादयश् च वयोवस्थादिभेदेन मन्वादिप्रणेतार एव द्रष्टव्याः, अविरोधित्वाच् छ्रुतिस्मृत्युपबृंहकत्वाच् छिष्टपरिगृहीतत्वाद् आप्तोक्तत्वाच् च । चतुर्विंशतिमतपरिशिष्टादयो ऽपि धर्मशास्त्रत्वेनैव् ज्ञेयाः ॥ ४ – ५ ॥


संप्रति यच् छास्त्रं शास्त्रान्तरनिरपेक्षं समग्रमर्थं न शक्नोत्यवगमयितुं तच् छास्त्रान्तरसापेक्षमेव धर्मे प्रमाणमिति दानमुदाहृत्वाह ।

	देशे काल उपायेन द्रव्यं श्रद्धासमन्वितम् ।
	पात्रे प्रदीयते यत् तत् सकलं धर्मलक्षणम् ॥ ६ ॥

देशे कुरुक्षेत्रादौ, काल उपरागादौ, उपायेनेति कर्तव्यतया, द्रव्यं गवादि, श्रद्धया तथेति प्रत्ययेन समन्वितम्, पात्रे वक्ष्यमाणलक्षणे, प्रदीयते ख्यात्याद्यनपेक्षित्वरूपेण प्रकर्षेण पात्रस्वीकारपर्यन्ततया त्यज्यत इत्येतत्प्रतिपादकं वाक्यं सकलं सर्वसाधनोपेतस्येदंपर्यन्तविशेषवतो धर्मस्य बोधकं सर्वं धर्मलक्षणं धर्मे प्रमाणं वेदितव्यम् । न पुनः सर्वप्रकारयुक्तस्य धर्मस्य बोधकं धर्मलक्षणम् । तथा च शङ्खः: "देशः काल उपायो द्रव्यं श्रद्धा पात्रं त्याग इति समस्तेषु धर्मोदयः साधारणो न्याय्यो ऽन्यथा विपरीतः" इति । साधारणो दानेन समानः । न्याय्यो ऽन्येषां यागादिधर्माणाम् । अन्यथा सामस्त्याभावे । विपरीतो धर्मस्यानुदय इत्यर्थः । सति सामर्थ्ये सर्वाङ्गानुष्ठानम् । असति तु काम्यं हेयम् । आवश्यकं तु यथाशक्ति कार्यम् । यत् तु कात्यायनवाक्यम्,
	बह्व् अल्पं वा स्वगृह्योक्तं यस्य कर्म प्रकीर्तितम् ।
	तस्य तावति शास्त्रार्थे कृते सर्वः कृतो भवेत् ॥
इति, तन् निरपेक्षार्थाभिधायकस्वशास्त्रविषयम् । सापेक्षे तु स्वशास्त्रे शास्त्रान्तरोक्तं ग्राह्यमिति स एवाह ।
	यन् नाम्नातं स्वशाखायां पारक्यमविरोधि यत् ।
	विद्वद्भिस्तदनुष्ठेयमग्निहोत्रादिकर्मवत् ॥ इति ।


संप्रति धर्मप्रमाणान्याह ।

	श्रुतिस्मृतिसदाचाराः स्वस्य च प्रियम् आत्मनः ।
	सम्यक्संकल्पजः कामो धर्ममूलमिदं स्मृतम् ॥ ७ ॥

श्रुत्यदिकं प्रत्येकं धर्ममूलं धर्मनिश्चयस्य कारणम् । पुराणन्यायेत्यत्र श्रुतिस्मृत्योः सामान्यतो धर्ममूलत्वमुक्तम् । अत्र तु निवार्य तन्मूलत्वमुच्यते । अर्थादन्येषां विद्यास्थानानां विद्यानुरोहकत्वम् । स्मृतेर्न व्याकरणादिवद् वेदानुरोहकत्वम्, किं तु तदनुमापकत्वमिति प्र्थगुक्तिः । आचारादेः। पुनरत्रैव धर्ममूलत्वोक्तिरिति न पुनरुक्तता । श्रुतिर्वेदः । स्मृतिर्धर्मतो वेदमूलं शास्त्रम्, सदाचारः शिष्टाचारः । स्वस्य स्वकीयस्यात्मनो मनसः प्रियं तुष्टिकरम् । आत्मशब्देनात्र मनो लक्ष्यते । प्रियशब्देन तुष्टिः । तेन मनस्तुष्टिरत्र चिकीर्षोपरमो निर्दिश्यते । समीचीनः शास्त्रार्थविषयो ऽनेनेदं साधयामीति मनःकर्म संकल्पः । तज्जः कामो धर्मचिकीर्षा । एतत् सर्वं धर्मनिश्चये मूलं कारणमित्यर्थः । धर्मेण तन्निश्चयो लक्ष्यते । तत्राग्निहोत्रादेर्निश्चयमूलं श्रुतिः, वर्णाश्रमधर्मादेर्ः स्मृतिः, होलाकादेः सदाचारः, यत् कर्म मनसस्तुष्टिपरिच्छिन्नतया विधीयते तस्य मनस्तुष्टिः । यथा,
	यस्मिन् कर्मण्यस्य कृते मनसः स्यादलाघवम् ।
	तस्मिंस्तावत् तपः कुर्याद् यावत् तुष्टिकरं भवेत् ॥ इति ।
कालविशेषे संकल्पजः कामः, यथा: "यदैवैनं श्रद्धयोपनयेत् तदैवादधीत" इति । अथ वा "श्राद्धं प्रति रुचिश् चैव" इति । व्यासः ।
	धर्मशुद्धिमभीप्सद्भिर्न देवादन्यद् इष्यते ।
	धर्मस्य कारणं शुद्धं मिश्रमन्यत् प्रकीर्तितम् ॥
शुद्धिरसंकीर्णता । धर्मस्य धर्मनिश्चयस्येत्यर्थः । शुद्धमदुष्टम् । मिश्रं संभावितदोषम् ।
	अतः स परमो धर्मो यो वेदादधिगम्यते ।
	अवरः स तु विज्ञेयो यः पुराणादिषु स्मृतः ॥
	वेदार्थवित्तमैः कर्म यत् स्मृतं मुनिभिः पुरा ।
	तद् यत्नेन समातिष्ठेत् तन्निषिद्धं तु वर्जयेत् ॥
	ते हि वेदार्थवत्त्वज्ञा लोकानां हितकाम्यया ।
	प्रदिष्टवन्तो यं धर्मं तं धर्मं न विचारयेत् ॥
	वेदार्थो यः स्वयं ज्ञातस्तत्राज्ञानं भवेदपि ।
	ऋषिभिर्निश्चिते तस्मिन् का शङ्का स्यान् मनीषिणाम् ॥
	एतेभ्यो ऽपि यदन्यत् स्यात् किंचिद् धर्माभिधायकम् ।
	तद् दूरतरतो विद्धि मोहस्तस्याश्रयो मतः ॥
न विचारयेत्, नाप्रमाणतया साङ्केत । एतेभ्यो धर्मशास्त्रादिभ्यो यदन्यत् पौरुषेयं तद् धेयम् ।
	ननु च शैवपाशुपतपाञ्चरात्रशात्राद्यपौरुषेयमेव, ततश् च तदनुष्ठानाचरणे ऽभ्युदय एव न दोषः कश्चित्, तस्य निःश्रेयसहेतुत्वात् । 
	मैवम्,
	आचम्य च पुरा ब्राह्मीं भजेत् संध्याम् द्विराश्रमी ।
	इतरस्तु विरकात्मा लौकिकार्थपर्ङ्मुखः ॥
	ब्राह्मीं कुर्यान् न वा कुर्याच् छैवीमेव नियोगतः ।
	अन्तः शैवं बहिः कौलं लोकाचारे तु वैदिकम् ॥
	सारम् आदाय तिष्ठेत् तु नारिकेलफलं यथा ॥
इति स्वायंभ्य्वादिवचनेनानवकॢप्तलोकानुरञ्चनापादकत्वेन प्रतिपादितवैदिककर्मवैफल्यदोषत्वात् सर्वात्मना श्रुतिस्मृतिविहितधर्मानुष्ठानैकपरमार्थांस्त्रैविद्यवृद्धान् प्रति शैवाद्याम्नायस्यानुष्ठाने निःश्रेयसनिमित्तत्वासिद्धेः । नापि तेषां शैवादिशास्त्राननुष्ठाने काचित् क्षतिः । "यावज्जीवमग्निहोत्रं जुहुयात्," "अग्निहोत्रं च जुहुयाद् आद्यन्ते द्युनिशोः सदा," इति श्रुतिस्मृत्युक्तैर्हि तेषाम् आश्रमकर्मभिः प्रयोजनं नान्यैः, श्रुतिस्मृत्यर्थातिक्रमे प्रत्यावायापत्तेः । तथा च श्रुतिः: "वीरहा वा एष देवानां यो ऽग्निमुत्सादयते" । स्मृतिरपि ।
	अग्निहोत्र्यपविध्याग्नीन् ब्राह्मणः कामकारतः ।
	चान्द्रायणं चरेन् मासं वीरहत्यासमं हि तत् ॥ इति ।
न चाननुष्ठानमात्रेणैवार्थसिद्धं दूअणमिति वाच्यम्,
	द्रुतेन त्रपुणा पूर्णवक्त्रास्तिष्ठन्ति दुःखिताः ।
	द्वेष्टारः शिवशास्त्राणां ये च वेदविदूषकाः ॥
	सांख्यं योगः पाञ्चरात्रं वेदाः पाशुपतं तथा ।
	अतिप्रमाणान्येतानि हेतुभिर्न विचारयेत् ॥
इति अदूष्यत्वेन हेत्वविचारणीयत्वेन च देवीपुराणयोगयाज्ञवल्क्ययोरदूष्यत्वेन तस्य स्मरणात् । न चैतावता तदनुष्ठाने च दोषः कश्चिद् इति वाच्यम्, "यावद् वचनम् वाचनिकम्" इति न्यायेन न्यूनस्याधिकस्य वा परिग्रहस्य स्वोत्प्रेक्षामात्रेण कर्तुमनर्हत्वात् सकलादूष्यागमानुष्ठानस्य च कर्तुमशक्यत्वात्,
	दीक्षितस्य च देवोक्तं श्राद्धकर्मातिगर्हितम् ।
	इत्येवं वैदिकश्राद्धक्रिया नादीक्षितैरपि ।
	दीक्षितान् प्रति कर्तव्या द्वयोर्निर्यदायिनी ॥
इत्यादिना शैवशास्त्रप्रतिपन्नस्य वैदिककर्मकरणेन नरकदानादिदोषप्राप्तेः,
	श्रेयान् स्वधर्मो विगुणः परधर्मात् स्वनुष्ठितात् ।
	स्वधर्मे निधनं श्रेयः परधर्मोदयादपि ॥
इत्यादिना भारतादौ विकलस्यापि स्वानुष्ठानस्योत्कर्षदर्शने सत्यपि सकलादूष्यागमानुष्ठानस्य च परस्परविरुद्धार्थत्वे ज्ञाननिष्ठाप्राप्त्यभावाच् च । तथा च शैवाः: प्रधानपुरुषयोरधिष्ठाता केवलं निमित्तकारणम् ईश्वर इतरेतरविलक्षणाः प्रधानपुरुषेश्वरा इति भेदेश्वरवादिनः । सांख्याः: निरीश्वरवादिनः । योगाः पातञ्जलास्तु: जगताम् कर्ता क्लेशकर्मविपाकाशयैरपरामृष्टः सर्वशास्त्रवेत्तृत्वात् सर्वज्ञः पुरुषविशेष ईश्वर इति सेश्वराः । पाञ्चरात्राः पुनः: शान्तोदितविवृत्ताव्यपदेश्यभिन्नतया चातुरात्म्येनावस्थितः परमा प्रकृतिर् भगवान् वासुदेव इत्यद्वैतभावेनेश्वरं मन्यन्ते । पाशुपताः पुनः: कार्यकारणयोगविधिदुःखान्ताः पञ्च पदार्थाः पशुपतिनेश्वरेण पशुपाशविमोचनार्थमुद्दिष्टा इति भेदेश्वरवादमेवाङ्गीकुर्वन्ति । तदेवमनवस्थितत्वात् सर्वागमज्ञानस्य सर्वस्वीकारे संशयानिवृत्तेर् ज्ञानलाभो दुर्घट एव । वैकल्पिकाङ्गीकारे चोन्मत्ततुल्यता प्रसज्येत । ननु यथा शैवाद्याम्नायस्यैवादूष्यत्वमात्रेण प्रामाण्यम्, तथैवादूष्यत्वस्मरणाविशेषाद् वेदस्यापीति । सत्यम्, "द्रुतेन त्रपुणा" इत्यादिना वेदस्य शैवाद्यागमसदृशमेवादूष्यत्वमात्रेण प्रामाण्यम् ।
	पितृदेवमनुष्याणां देदश् चक्षुः सनातनम् ।
	अतर्क्यं चाप्रमेयं च वेदशास्त्रमिति स्थितिः ॥
इत्यादिना मन्वादिभिरैहिकामुत्रिकार्थप्रकृष्टसाधकत्वं तु वेदस्योक्तम्, न शैवादिशास्त्रस्य । प्रत्युत,
	ये वेदमार्गनिर्मुक्तास्तेषां मोहार्थमेव च ।
	सिद्धान्तसंज्ञकं पूर्वं मया शास्त्रं प्रदर्शितम् ॥
	पशुर्यो ऽपशुभावस्थः स यदा पतितो भवेत् ।
	तदा पाशुपतं शास्त्रं ज्ञायते विश्वमोहकम् ॥
	मयैव मोहितास्ते हि भविष्यन्तो जना द्विज ।
	लौल्यार्थिनस्तु शास्त्राणि करिष्यन्ति कलौ नराः ॥
	निःश्वाससंहिता या हि लक्षमात्रं प्रमाणतः ।
	सैव पाशुपतो योगो भेदाः पाशुपतास्ततः ॥
	एतया वेदमार्गादेर्यदन्यद् इह जायते ।
	तत् क्षुद्रकर्म विज्ञेयं रौद्रं शौचविवर्जितम् ॥
इत्यादिनागस्त्यं प्रति रुद्रवचनेन वराहपुराणे तस्य विमोहकत्वेन विप्रलम्भकत्वमेव प्रतिपादितम् । सर्वजनविमोहकत्वाद् विप्रलम्भकमेव शैवादीति । भूयश् च तत्रैव श्रीरुद्रं प्रति जनार्दनवाक्यम् ।
	एष मोहं सृजाम्याशु यो जनं मोहयिष्यति ।
	त्वं च रुद्र महाबाहो मोहशास्त्राणि कारय ॥
	अल्पायासं दर्शयित्वा फलं दीर्घं प्रदर्शय ।
	कुहकाश् चेन्द्रजालानि विरुद्धचरणानि च ॥
	दर्शयित्वा जनं सर्वं मोहयाशु महेश्वर ॥ इति ।
अत एव च मनुः ।
	उत्पद्यन्ते व्ययन्ते च यान्यतो यानि कानिचित् ।
	तान्यर्वाक्कालिकतया निष्फलान्यनृतानि च ॥ इति ।
अत एव च शैवादिशास्त्रोक्तस्याप्रामाण्यम् आचारस्याहा आपस्तम्बः: "वेदाः प्रमाणमिति निष्ठा । तत्र यानि श्रूयन्ते व्रीहियवपश्वाज्यपयःकपालपात्रीसंबन्धान्युच्चैर्नीचैः कार्याणीति । तैर्विरुद्ध आचारो ऽप्रमाणमिति मन्यन्ते" इति । ननु च ।
	अलाभे वेदमन्त्राणां पञ्चरात्रोदितेन हि ।
	आचारेण प्रवर्तन्ते ते मां प्राप्स्यन्ति मानवाः ॥
	ब्राह्मणक्षत्रियविशां पञ्चरात्रं विधीयते ।
	शूद्रादीनाम् न तच्छ्रोत्रपदवीमुपयास्यति ॥
इत्यादिना वराहपुराणे भगवद्वाकेन पाञ्चरात्रस्य वेदप्रतिनिधित्वेन स्मरणाद् वेदेनाविशेषः पाण्चरात्रस्य । सत्यमविशेषः । किं तु विषयविशेषाद् विशेषः । तथा हि, अस्य वाक्यस्य कुतश्चिद् दैवयोगादकृतप्रयश्चित्तव्रात्यविषयत्वादविप्लुतबाह्मणाद्यनाश्रयत्वम्, एवं हि सत्यत्रालाभपदमुपपत्तिमत् स्यात् । तादृशानां व्रात्यानां वेदपरिप्राप्तेरभावात् । तथा च मानवम् ।
	नैतैरपूतैर्विधिवद् आपद्यपि हि कर्हिचित् ।
	ब्राह्मान् यौनांश् च संबन्धान् आचरेद् ब्राह्मणः सह ॥ इति ।
एवं च पाञ्चरात्रे द्विजात्यधिकारो ऽपि विचालित एव स्यात् । तस्माद् विधिवशादकृतप्रायश्चित्तव्रात्यविषयत्वादस्य वाक्यस्यास्ति विशेषो वेदपञ्चरात्रयोः । अत एव च योगयाज्ञवल्क्ये पञ्चरात्रस्य पाशुपतादिसमानं सिद्धान्तत्वेनाभिधानं वेदबाह्यत्वप्रतीतिकृदेव ।
	एकमेव तु विज्ञेयं प्रणवं योगसाधनम् ।
	गृहीतसप्तसिद्धान्तैरन्यैर्ब्रह्मविदैस्तथा ॥
	हैरण्यगर्भैः कपिलैरपान्तरतमैस्तथा ।
	सानत्कुमारैर्ब्रह्मिष्ठैस्तथा पाशुपतैरपि ॥
	पाञ्चरात्रैरपीत्येतैः सिद्धान्तैश् चैव सप्तभिः ॥ इति ।
एवं हि पञ्चरात्रस्यादूष्यत्वेनैव प्रामाण्यं नानुष्ठेयत्वेनेति ।
	ननु च यथैव नियतान् कांश्चिदधिकृत्य वेदादिशास्त्रं प्रवृत्तम्, तथैव जातिमतः शैवादीन् प्रति शैवादिशास्त्रमस्तु ।
	न,
	निषेकादिः श्मशानान्तो मन्त्रैर्यस्योदितो विधिः ।
	तस्य शास्त्रे ऽधिकारो ऽस्मिञ् ज्ञेयो नान्यस्य कस्यचित् ॥
इत्यादिना मन्वादिभिः स्वशास्त्रेष्व् अधिकारस्य द्विजानामेव प्रदर्शितत्वान् न शैवादिशास्त्रे शैवब्राह्मणादीनाम् । 
	अस्तु तर्हि शैवादिशास्त्रे शूद्रो ऽधिकृतः । 
	न, स्मृत्यादिशास्त्रेषु तथानभ्युपगमात् । अपि च शैवो नाम जात्या न कश्चिदप्यस्ति यं प्रति शैवादिशास्त्रं स्यात् । अपि तु "तेन प्रोक्तम्" (पाण् ४।३।१०१) इत्याणि कृते शिवेन प्रोक्तं शास्त्रं शैवम् । पुनश् च शैवशब्दात्र् "तदधीते तद् वेद" (पाण् ४।२।५९) इत्युत्पन्नस्याणः "प्रोक्ताल् लुक्" (पाण् ४।२।६४) इति लुकि कृते शैवं वेत्त्यधीते वा शैवः । एवं पाशुपतादिः । यस्मादेवं स्वभावतो नियतान् कांश्चिदनाश्रित्यैव शैवादिशास्त्रं प्रवृत्तं तस्मात् तद् आकाशचित्रमिव प्राप्तम् । तथा च सत्यनुष्ठाने तद् धेयमेव । न चादूष्यागमप्रसिद्धेरेवाश्रमिणां तदनुष्ट्ःआनं स्याद् इति वाच्यम् । न ह्यदूष्यत्वमात्रेण तेषां श्रुतिवत् स्वार्थानुष्ठापकत्वसामर्थयम्,
	या वेदबाह्याः श्रुतयो याश् च काश्चित् कुदृष्टयः ।
	सर्वास्ता निष्फलाः प्रोक्तास्तमोभूता हि ताः स्मृताः ॥
इत्यादिना मन्वादिभिस्तदनुष्ठानस्यामुत्र वैफल्यापदकत्वादिना निषिद्धत्वात् । ततश् च देवपूजादौ नरसिंहपुराणादिप्रसिद्धैवेतिकर्तव्यता ग्राह्या नान्या । एवं दीक्षायामप्यवगन्तव्यम् । न हि पुराणप्रसिद्धायां दीक्षायां जातिशोधनमस्ति । शैवाद्यागमेषु तु,
	प्रथमं स्थावरा जातिस्ततः सारीसृपी मता ।
	पक्षिजातिस्तृतीया तु चतुर्थी मृगजातिका ॥
	पञ्चमी पशुजातिस्तु षष्ठी चैवान्त्यजा स्म्र्ता ।
	सप्तमी शूद्रजातिस्तु वैश्यजातिस्तथाष्टमी ॥
	नवमी क्षत्रजातिस्तु दशमी विप्रसंज्ञिता ।
	एतास्तु जातयः शोध्या जातीशेन शिवेन वा ॥
इत्यादिना तच्छोदनदर्शनाच् छ्रौतकर्मानधिकारित्वप्रसक्तिः । "ब्राह्मणो ऽग्नीन् आदधीत," "राजा राजसूयेन यजेत," "वैश्यो वैश्यस्तोमेन यजेत" इत्यादिना जातिमन्तमेव प्रकृत्य वैदिकं कर्म प्रवृत्तम् । तत् कथं जातिनिवृत्तौ स्यात् । एवं प्रतिष्ठायामपि पुराणाद्युक्तैवेतिकर्तव्यता ग्राह्या नान्या । तेषामेव व्यामिश्रधर्मप्रमाणत्वेन भविष्यत्पुराणे परिज्ञातत्वात् । तथा च भविष्यत्पुराणम् ।
	अष्टादश पुराणानि रामस्य चरितं तथा ।
	विष्णुधर्मादिशास्त्राणि शिवधर्माश् च भारत ॥
	कार्ष्णश् च पञ्चमो वेदो यन् महाभरतं स्मृतम् ।
	सौराश् च धर्मजारेन्द्र मानवोक्ता महीपते ।
	जयेति नाम चैतेषां प्रवदन्ति मनीषिणः ॥ इति ।
तत्रापि "मद्यवअर्जं सुरां भूप निनयेत्" इत्यादि स्मृतं कलियुगादन्यत्र मन्तव्यम्,
	दीर्घकालं ब्रह्मचर्यं धारणं च कमण्डलोः ।
	सगोत्राद् वा सपिण्डाद् वा विवाहो गोवधस्तथा ॥
	नराश्वमेधो मद्यं च कलौ वर्ज्या द्विजातिभिः ॥
इत्यादिना मद्यादेर्ब्रह्मपुराणादौ सामान्यतो वर्ज्यत्वेनाभिहितत्वात् । एतेन चण्डिकाद्युपहारा व्याख्याताः । यदप्यञ्जनविधौ कालिकापुराणे,
	कपालसंपुटे कृत्वा महातैघृते तथा ।
	चन्द्रसूर्योपरागे च कज्जलं गृह्य बुद्धिमान् ॥
	अञ्जयेदक्षिणी तेन वशी कुर्यात् पुरन्दरम् ॥
इत्यादि तत् "अथ शत्रुं मारयितुकामः श्मशानकाष्ठैरग्निं प्रज्वाल्य विषरुधिरमिश्राण् आहितिसहस्रं जुह्ज्यात् सद्यः शत्रुं मारयति" इति वत् "शेयेनेनाभिचरन् यजेत" इतिवद् वाधर्म एव । हिंसादिवद् वशीकरणादेरपि तत्र तत्र निषिद्धत्वात् । तथा च 
	हिंशौषधीनां स्त्र्याजीवो ऽभिचारो मूलकर्म च ।
इति मनुना वशीकरणमुपपातकमध्ये परिगणितम् । यदपि देवीपुराणे,
	वामदक्षिणवेत्ता यो मातृवेदार्थपारगः ।
	स भवेत् स्थापकः श्रेष्ठो देवीनां मातरा(तृका)सु च ॥
	पाञ्चरात्रार्थकुसलो मातृतन्त्रविशारदः ।
	विष्णोर्गृही सदा शस्तो ब्रह्मचारी च शान्तिदः ॥
	शिवशासनवेत्ता यो ग्रहमातृगणार्थवित् ।
	गृहस्थो ब्रह्मचारी वा स्थापकः कीर्तितः शिवे ।
	सौरार्थवेदकः सूर्ये स्थापकः पूजकः शुभः ॥
इति, एतदपि न ब्राह्मागमानुष्ठानलिङ्गम् । तदनुष्ठानस्य च मत्स्यपुराणे निषिद्धत्वात् । तथा च मत्स्यपुराणम् ।
	स्थापकस्य समासेन लक्षणं शृणुत द्विजाः ।
	सर्वावयवसंपन्नो वेदमन्त्रविशारदः ॥
	पुराणवेत्ता धर्मज्ञो दम्भलोभविवर्जितः ।
	कृष्णसारचरे देशे य उत्पन्नः शुभाकृतिः ॥
	शौचाचारपरो नित्यं पाषा(ष्)ण्डकुलनिःस्पृहः ।
	समः शत्रौ च मित्रे च ब्रह्मोपेन्द्रहरप्रियः ॥
	ऊहापोहार्थतत्त्वज्ञो वास्तुशास्त्रस्य पारगः ।
	आचार्यस्तु भवेन् नित्यं सर्वदोषविवर्जितः ॥
	मूर्तिपास्तद्विधाश् चैव कुलीना ऋजवस्तथा ॥ इति ।
यथा पाञ्चरात्रसंहितायाम्: "चतुर्दश विद्यास्थानानि वेदितव्यानि भवन्ति, तद् यथा — ऋग्वेदो यजुर्वेदः शमवेदो ऽथर्ववेद इतिहासपुराणं न्यायो मीमांसा शिक्षा कल्पो व्याकरणं निरुक्तं ज्योतिषामयनं छन्दोविचितिरित्यत्राप्यनधिकारः किं तु भवत्येवाधिकारः" इति त्रय्यादिज्ञानमेवोपादेयम्, तथात्रापि वामदक्षिणाम्नायादिज्ञानमात्रमेवोपादेयम् । तथा च योगयाज्ञवल्क्यः ।
	आत्मज्ञाननिमित्तं हि सिद्धान्तानि विचिन्तयेत् ।
	केवलानि यदाधीते वेदबाह्यो भवेद् द्विजः ॥
केवलाध्ययनं स्वधर्मपरित्यागेन परधर्मसेवनम् । तादृशस्यानुष्ठानस्य,
	स्वधर्मं याह् समुत्सृज्य परधर्मरुचिर् भवेत् ।
	चकोरनयने चौरः स शूद्रश् चन्द्रसंनिभे ॥
इत्यादिना स्कन्दपुराणादौ निन्दितत्वात् । वामदक्षिनादिज्ञानं च स्वशात्रापेक्षितस्य तच्छास्त्रोक्तस्याविरुद्धस्याङ्गस्य कस्यचित् स्वीकारार्थम् । तच् चाह मनुः ।
	सापेक्षत्वे ऽप्यपेक्षैव मानं यावदपेक्षते ।
	तावदेवान्यतः कार्यमन्यन् नैवानवस्थितेः ॥
विरुद्धस्य तु त्याग एवेति । अत एव च धर्मसंकरपरिहाराभिप्रायेण राजधर्मेषु महाभारतम् ।
	चातुर्वर्ण्यस्य धर्माश् च रक्षितव्या महीक्षिता ।
	धर्मसंकररक्षा हि धर्मः सनातनः ॥ इति ।
न च वाव्यम्: स्वधर्मप्रतिष्ठादितन्त्रोपस्कारकर्तुः स्थापकादेर्वामदक्षिणाम्नायज्ञानं तदुक्तदीक्षाग्रहणपूर्वकमेव, स्मृत्यदिशास्त्रे तथानङ्गीकारात्, [वामदक्षिणादिशास्त्रं (स्त्रस्य) च यथोक्तं स्थापकत्वादिप्रतिनियमकत्वासिद्धेः] वामदक्षिणादिशस्त्रस्य तद्विवरणदर्शनादिपूर्वं स्वात्मना निरीक्षणेनानेकविद्यास्थानोपस्कारोपस्कृतमतित्वादस्य निःशेषावबोधेन हेलामात्रेण स्वप्रतिष्ठातन्त्राद्युपस्कारमात्रनिवहणाच् च । यदपि भारतादौ दक्षं प्रतीश्वरवाक्यम्,
	भूयश् च ते वरं दद्मि ख्यातं गृह्णीष्व सुव्रत ।
	प्रसन्नवदनो भूत्वा तद् इहैकमनाः शृणु ॥
	वेदात् षडङ्गादुद्धृत्य सांख्याद् योगाच् च शक्तितः ।
	तपः सुतप्तं विपुलं दुश्चरं देवदानवैः ॥
	अपूर्वं सर्वतोभद्रं विश्वतोमुखमव्ययम् ।
	अर्थैर्दशार्धैः संयुक्तं गूढमप्राज्ञनिन्दितम् ॥
	वर्णाश्रमकृतैर्धर्मैर्विपरीतं क्वचित् समम् ।
	शतान्तैरध्यवसितमन्याश्रममिदं स्मृतम् ॥
	मया पाशुपतं पूर्वं योगमुत्पादितं पुरा ।
	अस्य चीर्णस्य सम्यग् यत् फलं भवति पुष्कलम् ॥
	तच् चास्तु ते महाभाग त्यज्यतां मानसो ज्वरः ॥
इति, तन् नाश्रमिणां पाशुपतशास्त्रानुष्ठापकत्वे लिङ्गं तत्फलसाम्यमात्रस्यात्र विवक्षितत्वात् । सन्ति हि पाशुपताद्यागमेषु "अग्निष्टोमफलं लभेत्" इत्येवमादीनि वाक्यानि । न चैतावता तेषां तदधिकारः सिध्यति । नापि "तदेतद् व्रतं भस्मनाङ्गानि संस्पृशेत् तस्माद् व्रतमेतत् पाशुपतं पशुपाशविमोक्षणाय" इति अथर्वशिरौपनिषत्पाशुपतशास्त्रार्थानुष्ठापकत्वे लिङ्गम्, भस्मनाङ्गसंस्पर्शमात्रस्य नियमस्यात्र श्रवणात् । न च स्मृतौ पाशुपतादिस्पर्शे सचैल्स्नानश्रवणात् तच्छाश्त्रस्य दूष्यत्वम् आश्रमिणामभिप्रेतमित्याशङ्कनीयम् । कृते सो मयागादाव् अनेकमन्त्रसंस्कृतेष्टकाचित्यसंस्पर्शने ऽपि स्नानदर्शनात् । न च चित्यस्य किं दुष्टत्वादुत रुद्रनिर्माल्यवदभ्यर्हितत्वादस्पृश्यत्वमित्येतावतीं विचारपदवीमवगाहितुं शास्त्रैकगोचरे ऽर्थे ऽस्मादृशां मतिः क्रमत् इति केचित् । वस्तुतस्तु यथा,
	चातुर्वेदो ऽपि यो विप्रो दीक्षितो न शिवाध्वरे ।
	स तु शूद्रः प्रमन्तव्यो न देयं तस्य शासनम् ॥
इत्यादिना शैवादयो दीक्षाविहीनानां त्रैविद्यवृद्धानामवरवर्णवद् विजुगुप्सां कुर्वन्ति, तथा,
	कापालिकाः पाशुपताः शैवाश् च सह कारुकैः ।
	दृष्टाश् चेद् रविम् ईक्षेत स्पृष्टाश् चेत् स्नानम् आचरेत् ॥
इति स्मृत्यन्तरदर्शनादन्त्यावसायिवद् दर्शनस्पर्शनयोर्दुष्टाः शैवादिशास्त्रप्रतिपन्नाः शैवादयस्त्रैविद्यवृद्धैर्मन्यन्ते । एतदेवोपपन्नम् । शास्त्रं हि तथा । तस्मात् पुराणादियुक्तिपर्यालोचनेनैवानुष्ठानम् आदर्तव्यम् । न च क्वचित् क्वचिद् बाह्यागमानुष्ठेयसामान्येन बाह्यागमैरेकार्थत्वम् आशङ्कनीयम् । यत्रापि बाह्यागमानुष्ठेयसादृश्यमिव,
	अरूपामनुरूपां वा सुभगां दुर्भगां तथा ।
	सतीं वा असतीं वापि अङ्गानां न जुगुप्सयेत्(?) ॥
इत्यादि, तत्रापि देवीपुराणाद्युक्तदृशा दीक्षितस्यैवैते नियमा इत्यनुसंधेयम् । तस्माददूष्यत्वेनैव शौवादि प्रमाणमनुष्ठेयत्वे त्व् अङ्गत्वेन केनचित् क्वचिदंशेनादेयं साकल्येन नानुष्ठेयमिति स्थितम् । तत्रापि यत् पौरुषेयं न केवलमननुष्ठेयं तद् यावदप्रमाणमपीति हेयमपीति सिद्धम् । अत एवाहुराचार्याः ।
	अनुष्ठेयं न भवति यच् छास्त्रं पुरुषैः कृतम् ।
	तदप्रमाणं विज्ञेयं पुंबुद्धिप्रभवं हि तत् ॥
अलमतिप्रसङ्गेन ।
	सदाचारः शिष्टाचार इत्युक्तम् । तत्र हि शिष्टस्वरूपम् आह बौधायनः: "शिष्टाः खलु विगतमत्सरा निरहंकाराः कुम्भीधान्याः ।
	अलोलुपा दंभलोभमोहकोपविवर्जिताः ।
	धर्मेणाधिगतो यैश् च वेदः सपरिबृंहणः ॥
	शिष्टास्तदनुमानज्ञाः श्रुतिप्रत्यक्षहेतवः ॥ इति ।
कुम्भीधान्या इति वृत्तिसंकोचोपलक्षणपरम् ।
	इतिहासपुराणाभ्यां वेदं समुपबृंहयेत् ।
इति मनुवचनाद् इतिहासपुराणादि वेदस्य परिबृंहणानि, अविनाभावाच् च व्याकरणादीनि । तदनुमानज्ञाः स्मृतिज्ञाः । स्मृतिर्हि तस्य वेदस्यानुमानं लिङ्गम् । श्रुतिप्रत्यक्षहेतवः श्रुतिः प्रत्यक्षहेतुर्येषां संमतस्ते तथोक्ताः । स्मृतिवचनम् आचारश् च प्रत्यक्षगामित्वात् प्रत्यक्षम् । ब्रह्मावर्तादिषु बाहुल्येन वेदमूल आचार इति मत्वा मनुराह ।
	यस्मिन् देशे य आचारः पारम्पर्यात् समागतः ।
	वर्णानां सान्तरालानां स सदाचार उच्यते ॥ इति ।
न तु ब्रह्मावर्त एव सदाचार इति मत्वा । तथा सति लोभादिमूलो ऽपि ब्रह्मावराचारो धर्मे प्रमाणं स्यात् । वेदमूलको ऽपि च देशान्तरवर्ती न स्यात् । वसिष्ठो ऽपि: "आर्यावर्ते प्राग् आदर्शात् पर्वतात् प्रत्यक् कालकाद् वनादुदक् पारियात्राद् दक्षिनेन हिमवन्तमुत्तरेण विन्ध्यं ये धर्मा य आचारास्ते सर्वे प्रत्येतव्याः । न त्व् अन्ये प्रतिलोमधर्माणः" इत्याह । अत्रापि सर्वशब्दो बाहुल्याभिप्रायेण । न त्व् अन्ये प्रतिलोमेति, अत्रापि देशान्तरीयाः सर्वे धर्मा आचाराश् च न प्रत्येतव्याः । यतस्तेषु बाहुल्येन लोभादिपूर्वका आचाराः, केचिदेव श्रुतिपूर्वका इति तस्यार्थे ऽनुसंधेयाः । अन्यथा देशान्तरावर्त्यसंभवाल् लोभादिमूल आचारो निर्मूलः स्यात् । मनुः ।
	श्रुतिस्मृतिविरोधे तु श्रुतिरेव गरीयसी ।
	अविराधं तु कर्तव्यं स्मार्तं वैकवत् सदा ॥
वसिष्ठः: "श्रुतिस्मृतिविहितो धर्मस्तदलाभे शिटाचारः प्रमाणम्" इति । ननु यदि श्रुतिस्मृत्योर्धर्म एव प्रामाण्यं कथं तर्ह्यात्मज्ञानप्रधानयोः श्रुतिस्मृत्योर्धर्मप्रामाण्यनिर्वाह इति । न ह्यात्मज्ञानं धर्मः, अननुष्ठेयत्वात् । तत्त्वमसीत्यादिवाक्यार्थावधारणतस्तज् ज्ञायते, न तु वाक्यार्थमवधार्य यागादिवदनुष्ठीयत इत्याशङ्क्याह 


	इज्याचारदमाहिंसादानस्वाध्यायकर्मणाम् ।
	अयं तु परमो धर्मो यद् योगेनात्मदर्शनम् ॥ ८ ॥

इज्यादिधर्माणामितिकर्तव्यतात्मनां संबन्धी परमः प्रधानबूतो ऽयं धर्मो यद् योगेन समाधिनात्मदर्शनं नाम । आत्मशब्दो ऽयं परमात्मनि वर्तते न जीवात्मनि, तस्येज्यादिकमन्तरेण समाधिं विनैव च प्राप्तत्वात् । "आत्मा वा अरे द्रष्टव्यः" इति तत्रोत्पत्तिविधिः । "ब्रह्मविद् आप्नोति परम्" इत्यधिकारविधिः । अत्र हि परशब्देन पर्मात्माभिधीयते । तदाप्तिश् च तदात्मनैव क्षेत्रज्ञस्यावस्थानम् । तत्र ब्रह्मविद् इतिपदोपात्ता ब्रह्मविद्या करणम् "विविदिषन्ति यज्ञेन दानेन तपसानाशकेन" इत्यत्र यज्ञेनेत्यादिश्रुतिः सकलनित्यनैमित्तिकवर्णाश्रमधर्मोपलक्षणार्थम् । अत एव विष्णुपुराणम् ।
	आराध्यते स्ववर्णोक्तधर्मानुष्ठानकारिणा ।
	तस्मात् तत्प्राप्तये यत्नः कर्तव्यः पण्डितैर्नरैः ॥
	तत्प्राप्तिहेतुर् ज्ञानं च कर्म चोक्तं महामुने ॥
तथा च वसिष्ठः ।
	यथान्नं मधुसंपृक्तं मधु चाप्यन्नसंयुतम् ।
	एवं तपश् च विध्¥आं च संयुक्तं भेषजं हि तत् ॥
इति एवमादि मत्वोक्तवान्: "इज्याचारदमाहिंसा" इति । रागप्राप्तं कर्माश्रित्य शास्त्रेण पुरुषाभ्युदयाय विधीयमानो ऽर्थ आचारः । यथा "प्राङ्मुखो ऽन्नानि भुञ्जीत तूष्णीम्" इत्यादि । मनसो दमनाम् दमः । रागप्राप्तहिंसानिवृत्तिरहिंसा । स्वस्वत्वनिवृत्तिः परस्वत्वापत्तिर्दानम् । स्वाध्यायो ऽध्ययनम् । कर्मशब्दः काम्यव्यतिरिक्तानामन्येषामपि चोदितकर्मणां परिग्रहार्थः ॥ ८॥


यद् योगेनात्मदर्शनम्, न च तद्वाक्यार्थावधारणादेव सिध्यति । किं तु श्रवणमनननिदिध्यासनेभ्य इति कर्माधिकारिणो विदुषो ऽपि कुतस्चित् कारणाद् धर्मसंशये पर्षदधीनो निर्णय इति तां तावद् आह ।

	चत्वारो वेदधर्मज्ञाः पर्षत् त्रैविद्यमेव वा ।
	सा ब्रूते यं स धर्मः स्यादेको वाध्यात्मवित्तमः ॥ ९ ॥

वेदः प्रसिद्धः । धर्मो धर्मशास्त्रम् । तदर्थज्ञाश् चत्वारो धर्मनिर्णयरूपकाथकराः पर्षद् इत्युच्यते । ऋग्यजुःसामवेदास्त्रैविद्यम् । तेन चात्र तदध्येतारस्त्रयो ब्राह्मणा लक्ष्यन्ते । सैषा त्र्यवरा पर्षद् इत्याह मनुः ।
	ऋग्वेदविद् यजुर्विच् च सामवेदविदेव च ।
	अवरा परिषज् ज्ञेया धर्मसंशयनिर्णये ॥
अथ वाध्यात्मविदां श्रेष्ठ एको ऽपि यमर्थं धर्मतया ब्रूते स एव धर्मः । आत्मानमधिकृत्य प्रवृत्तं शास्त्रमध्यात्मम् । बहूनां तद्विदां मध्ये सातिशयज्ञानो ऽध्यात्मवित्तमः । परिषत्त्वं ब्राह्मणानामेव प्राथमकल्पिकम् । यद् आह मनुः ।
	अनाम्नातेषु धर्मेषु कथं स्याद् इति चेद् भवेत् ।
	यं शिष्टा ब्राह्मणा ब्रूयुः स धर्मः स्यादशङ्कितः ॥ इति ।
अनाम्नातेषु वाक्यपाठादेवानिर्णीयमानेष्व् इत्यर्थः । अङ्गिराः ।
	चातुर्विद्यो वितर्की च अङ्गविद् धर्मपाठकः ।
	त्रयश् चाश्रमिणो वृद्धाः पर्षदेषा दशावरा ॥
	चतुर्णामपि वर्णानां पारगा ये द्विजोत्तमाः ।
	यथाक्रमं विनोपाङ्गैश् चातुर्विद्यमिति स्मृतम् ॥
	धर्मस्य पर्षदश् चैव प्रायश्चित्तकर्मस्य च ।
	त्रयाणां यः प्रमाणज्ञः स वितर्की भवेद् द्विजः ॥
	शब्दे छन्दसि कल्पे च शिक्षायां च सुनिष्ठितः ।
	ज्योतिःशास्त्रे च कुशलः स निरुक्तो ऽअङ्गविद् भवेत् ॥
	वेदविद्याव्रतस्नातः सत्यसंधो जितेन्द्रियः ।
	अनेकधर्मशास्त्रज्ञः प्रोच्यते धर्मपाठकः ॥
	ब्रह्मचर्याश्रमादूर्ध्वं वृद्धा आश्रमिणस्त्रयः ।
	वदेयुस्तस्य ते धर्मं ते मया परिकीर्तिताः ॥
मनुस्तु,
	त्रैविद्यो हेतुकस्तर्की नैरुक्तो धर्मपाठकः ।
	त्रयश् चाश्रमिणः पूर्वे पर्षदेषा दशावरा ॥
इत्याह । हेतुको ऽनुमानज्ञः । तर्को ऽस्यास्तीति तर्की । संशयकोटौ प्रामाणिकत्वारोपे कृते बाधकदर्शनाद् भवितव्यमत्र प्रमाणेनेति प्रत्ययस्तर्कः । स च वेदाविरोधी ग्राह्य इत्युक्तं तेनैव ।
	आर्ष धर्मोपदेशं च वेदशास्त्राविरोधिना ।
	यस्तर्केणानुसंधत्ते स धर्मं वेद नेतरः ॥ इति ।
आर्षं स्मृतिपुराणादि । उपदेशो वेदः । तद्विरोधिना वेदादि(वि)वर्जितेन तर्केण पूर्वोक्तस्वरूपेण । अनुसंधानमुपपादना । पूर्वे गृहस्थादयः । वृद्धा वृद्धत्वोपेता हि, दशावरेति, दशभ्यो न न्यूना । अङ्गिराः ।
	चत्वारो वा त्रयो वापि वेदवन्तो ऽग्निहोत्रिणः ।
	ब्राह्मणाः समवायस्थाः पर्षद् इत्यभिधीयते ॥
	अनाहिताग्नयो ये च केवलं वेदपारगाः ।
	पञ्चैते वेदशास्त्रज्ञाः पर्षत्संज्ञा ह्युदाहृताः ॥
	ये तु धर्मविदो विप्राः कार्याकार्यविचक्षणाः ।
	प्रायश्चित्तप्रणेतारः सप्तैते परिकीर्तिताः ॥
	एकविंशतिसंख्याकैः श्रुतिसन्न्यायपारगैः ।
	वेदाङ्गकुशलैश् चैव पर्षत्त्वं तु पर्कल्पयेत् ॥
	यतीनां सत्यतपसां ज्ञानविज्ञानचेतसाम् ।
	शिरोव्रतेन स्नातानामेको ऽपि परिषद् भवेत् ॥
	ये तु पूर्वं मया प्रोक्ताः स्थिता यायावरे पथि ।
	त्रयो ऽपि परिषज् ज्ञेयाः सर्वपापापहारकाः ॥
	एषा तु लघुकार्येषु मध्यमेषु तु मध्यमा ।
	महापातकिशोध्येषु शतशो भूव एव च ॥ इति ।
यतिशास्त्रप्रसिद्धं सिरोव्रतम् । एको ऽपि परिषत् कार्यकर इत्यर्थः । यायावरो गृहस्थविशेषः । महापातकिनश् च ते शोध्याश् च महापातकिशोध्याः ॥ ९ ॥


धर्मान् वक्तुं तदधिकारिणो वर्णान् द्विजांश् चाह ।

	ब्रह्मक्षत्रियविट्शूद्रा वर्णास्त्व् आद्यास्त्रयो द्विजाः ।

ब्राह्मणक्षत्रियवैश्यशूद्राः प्रत्येकं वर्णसंज्ञा भवन्ति । ब्राह्मणक्षत्रियवैश्यास्तु प्रत्येकं द्विजसंञा ज्ञेयाः ॥

	निषेकाद्याः श्मशानान्तास्तेषां वै मन्त्रतः क्रियाः ॥ १० ॥

तेषां द्विजानां गर्भाधानाद्याः प्रेतकर्मपर्यन्ताः क्रिया मन्त्रैः कार्याः । शूद्रस्य तु यावदुक्तमुपनयनान्तसंस्कारानुवृत्तौ यमः ।
	शूद्रो ऽप्येवंविधः कार्यो विना मन्त्रेण संस्कृतः ।
	न केनचित् समसृजच् छन्दसा तं प्रजापतिः ॥
सृष्ट्वानुपनीतवान् । अतो नोपनेय इत्यर्थः । यच् छ्रुतिः: "गायत्र्या ब्राह्मणमसृजत । त्रिष्टुभा राजन्यम् । जगत्या वैश्यम् । न केनचिच् छन्दसा शूद्रम् । असंस्कार्यो विज्ञायते" । असंस्कार्यो ऽनुपनेयः । ब्रह्मपुराणम् ।
	विवाहमात्रसंस्कारं शूद्रो ऽपि लभतां सदा ।
मात्रशब्दान् मन्त्राणां व्यावृत्तिः पूर्वसंस्काराणां वा । तदा च विकल्पः । विहितत्वादपि तेषाम् । जातूकर्ण्यः:
	इष्टापूर्तौ द्विजातीनां धर्मौ सामासिकौ मतौ ।
	अधिकारी भवेच् छूद्रः पूर्तधर्मेण वैदिके ॥
महाभारतम् ।
	एकाग्निकर्म हवनं त्रेतायां यश् च हूयते ।
	अन्तर्वेद्यां च यद् दानमित्ष्टमित्यभिधीयते ॥
	वापीकूपतडागादि देवतायतनानि च ।
	अन्नप्रदानम् आरामः पूर्तमित्यभिधीयते ॥
अन्नदानग्रहणमयज्ञाङ्गोपलक्षणम् । तथा च जातूकर्ण्यः ।
	ग्रहोपरागे यद् दानं सूर्यसंक्रमणेषु च ।
	द्वादश्यादौ च यद् दानं पूर्तमित्यभिधीयते ॥ १० ॥


गर्भादानादीन् संस्कारान् गृह्यविहितस्वरूपानपि कालविशेषसंबन्धितया सार्धश्लोकद्वयेनाधुना विधत्ते ।

	गर्भाधानम् ऋतौ पुंसः सवनं स्पन्धात् पुरा ।
	षष्ठे ऽष्टमे वा सीमन्तो मास्येते जातकर्म च ॥ ११ ॥
	अहन्येकादशे नाम चतुर्थे मासि निष्क्रमः ।
	षष्ठे ऽन्नप्राशनं मासि चूडा कार्या यथाकुलम् ॥ १२ ॥
	एवमेनः शमं याति बीजगर्भसमुद्भवम् ।

गर्भ आधीयते ऽनेन कर्मणेति गर्भाधानम्, तद् ऋतौ कायमित्यन्यतः सिद्धम् । एवं प्राग् गर्भचननात् पुंसः सवनं पुंसवनाख्यं कर्म । षष्ठे ऽष्टमे वा गर्भमासे सीमन्तः सीमन्तोन्नयनम् । एते आगते जातकर्म । अहन्येकादशे नाम धेयमिति शेषः । एकादशादिसंख्या जन्मनः, तस्य प्रकृतत्वात् । चतुर्थे मासि निष्क्रमणम्, सूर्याचन्द्रमसौ द्रष्टुं बहिः प्रसरणम् । षष्ठे मास्यन्नप्राशनम् । चूडा शिखा सा येषां कुले यस्मिन् वर्षे तथा यत्संख्या कार्यतया स्मर्यते तदनतिक्रमेण कर्तव्या, यथाकुलधर्मं केशवेशान् कारयेद् इति गृह्यप्रसिद्धा । एवं कृतेषु संस्कारेषु एनः पापं बीजगर्भोत्थं शाम्यति । बीजं शुक्रशोणितम् । गर्भो जठरान्तरस्थितो देहः । तेन जठरवासो लक्ष्यते । एनो ऽत्राप्रायत्यम्, मातुः पीताशनादेरुत्पन्नमित्यर्थः । एतच् च चातुर्वर्ण्याभिप्रायम्, न द्विजातिमात्रविषयम् । तथा सत्युपनयनं विधाय वाच्यं स्यात् । देवलः ।
	चित्रकर्म यथानेकैरङ्गैरुन्मील्यते शनैः ।
	ब्राह्मण्यमपि तद्वत् स्यात् संस्कारैर्विधिपूर्वकैः ॥
अत एव मनुर्द्विजात्यभिप्रायेणोपनयनं विधायाह ।
	गार्भैर्होमैर् जातकर्मचौडमौञ्जीनिबन्धनैः ।
	बैजिकं गार्भिकं चैनो द्विजानामपमृज्यते ॥
एवमेनःशान्त्या प्रयुज्यमाना एते संस्काराः पुंसवनात् परे पित्रभावे पितृस्थानीयेन पित्र्व्यादिना कार्या इति सिद्धम् । अत्र घर्भाधादिवद् ऋत्वादयः कालविशेषा अयनूद्यन्ते इति शास्त्रविहितानां कालान्तराणां न निवर्तकाः किं तु तदुपलक्षकाः । तत्र शास्त्रान्तराणि विशेषाभिधायकानि लक्ष्यन्ते । तत्र हारीतः ।
	सकृत् संस्कृतसंस्काराः सीमन्तेन द्विजस्त्रियः ।
	यं यं गर्भं प्रसूयन्ते स सर्वः संस्कृतो भवेत् ॥
सीमन्तोन्नयने बैजवापगृह्यम्: "आपूर्यमाणपक्षे यदा पुंसा नक्षत्रेण चन्द्रमा युक्तः स्यात्" । देवलः ।
	सकृच् च संस्कृता नारी सर्वगर्भेषु संस्कृता ।
अत एव पारस्करः: "अथ पुंसवनवत् सीमन्तोन्नयनं प्रथमगर्भे" इति । सीमन्तोन्नयनं प्रथमगर्भे ऽभिधत्ते । पुंसवनं तु प्रतिगर्भम् आवर्तेत । अथ पुंसवनानवलोभनम्, तत्र आश्वलायनगृह्यम्: "उपनिषदि गर्भलम्भने पुंसवनमनवलोभनं च । यदि नाधीयात् तृतीये गर्भे मासे तिष्येणोपोषितायाः स्वरूपवत्साया गोर्दधति द्वौ द्वौ माषौ यवं च दधिप्रसृतेन प्राशयेत् । किं पिबसि किं पिबसीति पृष्ट्वा पुंसवनमिति त्रिः प्रतिजानीयात् । एवं त्रीन् प्रसृतान् । अथास्य मण्डलागारच्छायायां दक्षिणस्यां नासिकायामजिताम् ओषधिं नस्तः करोति । प्रजावज् जीवपुत्राभ्यां वै हेतुकप्राजापत्यस्य स्थालीपाकस्य हुत्वा हृदयदेशमस्या आलभेत । यत् ते सुसीमे हृदये हितमन्तः प्रजापतौ । मन्ये ऽहमन्तर्विद्वांसम् आह पौत्रमघं नियाम्" इति । "अपश्यं त्वा मनसा दीध्यानः" इत्यादि प्रजावान् मन्त्रः । "अग्निरैतु प्रथमः" इत्यादि जीवपुत्रा मन्त्राः । "तृतीये मासि सीमन्तं तिष्ये वा श्रवणेन" इति सांक्यायनम् । जातकर्मणि ब्रह्मपुराणोक्तो विशेषः ।
	देवाश् च पितरश् चैव पुत्रे जाते द्विजन्मनाम् ।
	आयान्ति यस्मात् तदहः पूज्यं पुण्यं च सर्वदा ॥
	तत्र दद्यात् सुवर्णं च भूमिं गां तुरगं रथम् ।
	छत्रं छागं च माल्यं च तिलान् वेश्म धनं बहु ॥
	जातश्राद्धे प्रदद्याच् च पक्वान्नं ब्राह्मणेष्व् अपि ॥ इति ।
एतच् च नाभिच्छेदात् प्राक्, नोर्ध्वम् । तथा च हारीतः: "जाते कुमारे पितॄणाम् आमोदात् पुण्यं तदहस्तस्मात् तिलपूर्णानि पात्राणि सहिरण्यानि ब्राह्मणान् आहूय पितृभ्यः स्वधां कुर्यात् । प्रजापतये च प्राङ् नाभिच्छेदात् संस्कारपुण्यार्थान् कुर्वन्ति । छिन्नायामशौचम्" इति । ज्योतिःशास्त्रात् ।
	मृदुध्रुवचरक्षिप्रभेषु वारत्रये शुभे ।
	गुरौ शुक्रे ऽथ वा केन्द्रे जातं कर्म च नाम च ॥
भानि नक्षत्राणि । भविष्यत्पुराणम् ।
	नामधेयं दशम्यां च केचिद् इच्छन्ति पार्थिव ।
	द्वादश्यामपरे रात्र्यां मासे पूर्णे तथा परे ॥
	अष्टादशे ऽहनि तथा वदन्त्यन्ये मनीषिणः ।
	पुण्ये तिथौ मुहूर्ते च नक्षत्रे च गुणान्विते ॥ इति ।
गृह्यपरिशिष्टम्: "जननाद् दशरात्रे व्युष्टे शतरात्रे संवत्सरे वा नामध्यकरणम्, अशौचे तु व्यतिक्रान्ते नामकर्म विधीयते" । नायं नियमः, "नामधेयं दशम्याम्" इत्यादिवचनविरोधात् । अतो विकल्प [२७] एव । स्वगृह्यापेक्षया चैतद् व्यवस्था । एवं च "अहन्येकादशे द्वादश्यां वास्य कारयेत्" इत्यादि विवक्षितार्थमेव, नाशौचान्तोपलक्षणार्थम् । तेनाशौचे ऽपि तत्कार्यम् । शङ्खलिखितौ: "दशम्यामुत्थाप्य पिण्डवर्धनं पितॄणां तत्र सांनिध्यमिति श्रुतेर्ब्राह्मणो ऽग्नाव् आहुतिं दत्वा पितृननुमान्य ब्राह्मणान् भोजयित्वा तदहरेव नामकरणं कुर्यात् । अन्यो वा कुलवृद्धश् चतुरक्षरं द्व्यक्षरं वा घोषवद् आद्यन्तरत्नस्थं पुंसाम् ईकारान्तं स्त्रीणामेवं कृते नाम्नि शुचि तत् कुलं भवति" । सूतिकां पूर्वं शय्यात उत्थाप्य दशम्यां तिथौ दशमे ऽहनीत्यर्थः । पिण्डवर्धनं पूजा, तत्स्वरूपं च — ब्राह्मणः पूर्वम् आहुतिं हुत्वा पितॄननुमान्याभ्युदयश्राद्धेन पूजयित्वा, कवर्गादीनां तृतीयादयो वर्णा यरलवहाश् च घोषवन्तः । तेषां मध्ये यकारादयश् चतस्रो ऽन्तस्थाः । ते नाम्नो ऽन्तर्मधे कार्याः । शेषास्तु घोषवन्तो नामादौ । बैजवापः: "पिता नाम करोत्येकाक्षरं व्यक्षरं त्र्यक्षरं चतुरक्षरमपरिमितं वा कृतं कुर्यान् न तद्धितम् । ईकारान्तं स्त्रियै" । यमः ।
	शर्मा देवश् च विप्रस्य वर्मा त्राता च भूभुजः ।
	भूतिर्दत्तश् च वैश्यस्य दासः शूद्रस्य कारयेत् ॥
एतान्युत्तरपदानि समासरूपस्य नाम्नः कार्याणि । पूर्वपदनियमम् आह मनुः ।
	माङ्गल्यं ब्राह्मणस्य् स्यात् क्षत्रियस्य बलान्वितम् ।
	वैश्यस्य धनसंयुक्तं शूद्रस्य तु जुगुप्सितम् ॥
तथा ।
	स्त्रीणां सुखोद्यमक्रूरं (?) विस्पष्टार्थं मनोहरम् ।
	माङ्गल्यं दीर्घवर्णान्तम् आशीर्वादाभिधानवत् ॥
निष्क्रमणे यमोक्तो विशेषः ।
	ततस्तृतीये कर्तव्यं मासि सूर्यस्य सूर्यस्य दर्शनम् ।
वृद्धशातातपः ।
	प्राक्चूडाकरणाद् बालः प्राग् अन्नप्राशनाच् छिशुः ।
[२८]	कुमारस्तु स विज्ञेयो यावन् मौञ्जीनिबन्धनम् ॥
	शिशोरभ्युक्षणं प्रोक्तं बालस्याचमनं स्मृतम् ।
	रजस्वलादिसंस्पर्शे स्नातव्यं तु कुमारकैः ॥
ब्रह्मपुराणे ।
	मातापित्रोरथोच्छिष्टं बालो भुञ्जन् भवेत् सुखी । इति ।
दक्षः ।
	जातमात्रः शिशुस्तावद् यावदष्टौ समा गतः ।
	स हि गर्भसमो ज्ञेयो व्यक्तिमात्रप्रकाशितः ॥
	भक्ष्याभक्ष्ये तथापेये वाच्यावाच्ये तथानृते ।
	अस्मिन् काले न दोषः स्यात् स यावन् नोपनीयते ॥
एतदभक्ष्यभक्षणापेयपानानुमननं मातापित्रोरुच्छिष्टमात्रविषयं न तु जतिभ्रंशकराद्यभक्षापेयान्नपानविषयम्, संस्काराद्यनर्हत्वप्रसङ्गात् । दृश्यते हि स्मृतिषु प्राचुर्येण "वसन्ते ब्राह्मणमुपनयीत ग्रीष्मे राजन्यं शरदि वैश्यम्" इत्यादिनानुपहतजात्याद्याश्रयणेनैवोपनयनादीति । पुराणम् ।
	चतुर्थे मासि कर्तव्यं शिशोश् चन्द्रस्य दर्शनम् ।
	द्वादशे ऽहनित् राजेन्द्र शिशोर्निष्कर्मणं गृहात् ॥
	चतुर्थे मासि कर्तव्यं तथान्येषां मतं विभो ॥
अन्नप्राशने विशेषम् आह यमः ।
	ततो ऽन्नप्राशनं षष्ठे मासि कार्यं यथाविधि ।
	अष्टमे वापि कर्तव्यं यद् वेष्टं मङ्गलं कुले ॥
शङ्खः: "संवत्सरे ऽन्नप्राशनमर्धर्संवत्सर इत्येके" । लौगाक्षिः: "षष्ठे मास्यन्नप्राशनं दन्तेषु जातेषु" । मार्कण्डेयः ।
	देवतापुरतस्तस्य धात्र्युत्सङ्गगतस्य च ।
	अलंकृतस्य दातव्यमन्नं पात्रे ऽथ काञ्चने ॥
	मध्वाज्यकनकोपेतं प्राङ्मुखं प्राशयेच् छिशुम् ।
	कृतप्राशमथोत्सङ्गाद् धात्री बालं समुत्सृजेत् ॥
	देवाग्रतो ऽथ विन्यस्य शिल्पभाण्डानि सर्वशः ।
	शास्त्राणि चैव शस्त्राणि ततः पश्येत् तु लक्षणम् ॥
	प्रथमं यत् स्पृशेद् बालस्ततो भाण्डं स्वयं तदा ।
	जीविका तस्य बालस्य तेनैव तु भविष्यति ॥
[२९]	सर्वैः स्वजन्मदिवसे स्नातैर्मङ्गलवारिभिः ।
	गुरुदेवाग्निविप्राश् च पूजनीया विशेषतः ॥
	स्वनक्षत्रं च पितरस्तथा देवः प्रजापतिः ।
	प्रतिसंवत्सरं यत्नात् कर्तव्यश् च महोत्सवः ॥
पितृपूजा श्राद्धम् । विष्णुधर्मोत्तरे ।
	जन्मनक्षत्रगे सोमे शिरःस्नातेन यत्नतः ।
	पूजा सोमस्य कर्तव्या नक्षत्रस्य तथात्मनः ॥
	श्राद्धं कुर्यात् प्रयत्नेन वह्निब्राह्मणतर्पणम् ।
	सुराणामर्चनं केशवस्य विशेषतः ।
	सर्वस्व् आलंकृतिस्तिष्ठेद् धौतव्साश् च मानवः ।
	निर्मलानि च धार्याणि दन्तकेशनखानि च ॥
चौले यमो विशेषम् आह ।
	तथा संवत्सरे पूर्णे चूडाकर्म विधीयते ।
	द्वितीये वा तृतीये वा कर्तव्यं श्रुतिचोदनात् ॥
शङ्खलिखितौ: "तृतीये वर्षे चूडाकर्म पञ्चमे वा" । लौगाक्षिः: "तृतीयस्य वर्षस्य भूयिष्ठे गते चूडाः कारयेत् । दक्षिणतः कपूजा वसिष्ठानामुभयतो ऽत्रिकश्यपानां मुण्डा भृगवः पञ्चचूडा अङ्गिरसो वाजिमेकमङ्गलार्थम् । शिखिनो ऽन्ये यथाकुलधर्मं वा । शुद्धपक्षस्य पुण्याहे पर्वणि वा" । कपूजा चूडा । वाजिः केशपङ्क्तिः । व्यासः ।
	नक्षत्रे ऽपि न कर्तव्यं यस्मिञ् जातो भवेन् नरः ।
	न भद्रपदयोः कार्यं नैवाग्नेयेषु भारत ॥
	दारुणेषु च सर्वेषु दूष्टतारां तु वर्जयेत् ।
	ज्योतिषे यानि चोक्तानि तानि सर्वाणि कारयेत् ॥
	वारं शनैश्चरादित्यसोमानां रात्रिमेव च ।
	तिथिं प्रतिपदं रिक्तां विष्टिं चैव विवर्जयेत् ॥
[३०]	अश्विनीश्रवणस्वातिचित्रातिष्याः पुनर्वसुः ।
	धनिष्ठारेवतीज्येष्ठा मृगहस्तेषु कारयेत् ॥
	शुभेष्व् अंशककेन्द्रेषु शुभेषु करणेषु च ।
	क्षौरं प्रातः प्रकुर्वीत आयुर्बलविवर्धनम् ॥
	हस्तान् त्रयं मृगशिरः श्रवणान् त्रयं च 
		पूषाश्विशक्रगुरुभानि पुनर्वसू च ।
	क्षौरे तु कर्मणि हितान्युदयेक्षणे वा 
		युक्तानि चोडुपतिना यदि शस्ततारा ॥ ११–१२ ॥


	तूष्णीमेताः क्रियाः स्त्रीणां विवाहस्तु समन्त्रकः ॥ १३ ॥

एता हि जातकर्माद्याः क्रियाः स्त्रीणाममन्त्रकाः विवाहः पुनः समन्त्रकाः । गृह्यविहितानां संस्काराणामिह परामर्शात् तत्र च तदङ्गानामप्युपदेशात् साङ्गानां तूष्णींभावो वेदितव्यः । अत एव मनुः ।
	अमन्त्रिका तु कार्येयं स्त्रीणाम् आवृदशेषतः ।
	संस्कारार्थं शरीरस्य यथाकालं यथाक्रमम् ॥
आवृत् क्रिया । अशेषतः साङ्गा । यथाक्रममिति वचनात् संस्कारेषु क्रमानतिक्रमो विधेय इति दर्शयति । तदतिक्रमे सर्वप्रायश्चित्तं कारयेत् । कालातिक्रमे कात्यायन आह ।
	देवतानां विपर्यासे जुहोतिषु कथं भवेत् ।
	सर्वं प्रायश्चित्तं हुत्वा क्रमशो जुहुयात् पुनः ॥
	संस्काराश् च वियुज्येरन् स्वकालश् च कथंचन ।
	हुत्वा तदेव कर्तव्यं तद् भूप पातयेदधः ॥
सर्वप्रायश्चित्तं लौगाक्षिराह: "सर्वाणि प्रायश्चित्तानि मनोज्योतिरिति सप्तभिः" । गोभिलश् चौलाधिकारे: "एतयैवावृता स्त्रियास्तूष्णीं मन्त्रेण तु होमः" । मार्कण्डेयः ।
	प्राप्ते ऽथ पञ्चमे वर्षे अप्रगुप्ते जनार्दने ।
	षष्ठीं प्रतिपदं चैव वर्जयित्वा तथाष्टमीम् ॥
	रिक्तां पञ्चदशीं चैव सौरभौमदिनं तथा ।
	एवं सुनिश्चिते काले विद्यारम्भं तु कारयेत् ॥
[३१\	पूजयित्वा हरिं लक्ष्मीं देवीं चैव सरस्वतीम् ।
	स्वविद्यासूत्रकारांश् च स्वां विद्यां च विशेषतः ॥
	एतेषामेव देवानां नाम्ना तु जुहुयाद् धृतम् ।
	दक्षिणाभिर्द्विजेन्द्राणां कर्तव्यं चत्र पूजनम् ॥
	प्राङ्मुखो गुरुरासीनो वारुणाशामुखं शिशुम् ।
	अध्यापयेत प्रथमं द्विजाशीर्भिः सुपूजितम् ॥
	ततः प्रभृत्यनध्यायान् वर्जनीयान् विवर्जयेत् ।
	अष्टमीद्वितयं चैव पक्षान्ते च दिनद्वयम् ॥
	अशौच इन्द्रयात्रायां भूकम्पे राहुदर्शने ।
	व्यतीपाते चाहोरात्रमुल्कापाते तथैव च ॥
स्मृत्यन्तरम् ।
	मातृकान्यासं गणितं च कुमारं शिक्षापयेत् ॥ १३ ॥


	गर्भाष्टमे ऽष्टमे वाब्दे ब्राह्मणस्योपनायनम् ।
	राज्ञामेकादशे सैके विशामेके यथाकुलम् ॥ १४ ॥

उपनेतारं प्रत्युपनेयस्य प्रयोजकव्यापार उपनायनम् । तच् चोपनयनादन्यदेव । अत एवाह बुधः ।
	गर्भाष्टमे वर्षे वसन्ते ब्राह्मण आत्मानमुपनाययेत् । इति ।
इममेव च विधिम् आश्रित्य शौनको मन्त्रं विधत्त: "जान्व् अन्वाच्योपसंगृह्याधीहि भोः सावित्रीं भो अनुब्रूहि" इति । गर्भादष्टमो गर्भाष्टमः, गर्भसहचरितो ऽब्दो गर्भस्तद्(म)पेक्ष्याष्टम इति ल्यब्लोपे पञ्चमी । उपनयनस्याप्ययमेव कालः शौनकेनोक्तः: "अष्टमे वर्षे ब्राह्मणमुपनयेद् गर्भाष्टमे चैकादशे क्षत्रियं द्वादशे वैश्यम्" इति । 
	अथ काम्या उपनयनकालाः । तत्र मनुः ।
	ब्रह्मचर्चसकामस्य कार्यं विप्रस्य पञ्चमे ।
	राज्ञो बलार्थिनः षष्ठे वैश्यस्येहार्थिनो ऽष्टमे ॥
ईहा चेष्टा । [३२] गौतमः: "उपनयनमष्टमे पञ्चमे नवमे वा । काम्यं गर्भादिसंख्यावर्षाणामुपनयनस्याष्टमं वर्षं नित्यः कालो नवमं पञ्चमं च काम्यः" । आपस्तम्बः: "सप्तमे ब्रह्मवर्चसकाममष्टम आयुष्कामं नवमे तेजस्कामं दशमे ऽन्नादिकाममेकादश इन्द्रियकामं द्वादशे पशुकामम्" । अत्रोपनयीतेत्यनुषङ्गः । पुराणात् ।
	नष्टे चन्द्रे ऽस्तगे शुक्रे निरंशे चैव भास्करे ।
	कर्तव्यं नोपनयनं नानध्याये गलग्रहे ॥
राशेः प्रथमभागस्थितसूर्यो निरंशः । चतुर्थी सप्तमी नवमी त्रयोदशी गलग्रहः ।
	हस्तान् त्रये पुष्यधनिष्ठयोश् च पौष्णाश्विसौम्याद् इति विष्णुमेषु ।
	शस्ते तिथौ चन्द्रबलोपयुक्ते कार्यो द्विजानामुपनायनो विधिः ॥
गोभिलः: "यदहरुपोष्यन् माणवको भवति प्रग एवैनं तदहन् भोजयन्ति । कुशलीकारयन्ति । आप्लावगन्त्यलं कुर्वन्ति । अहतेन वाससाच्छदयन्ति" । प्रगे प्रातरित्यर्थः । शङ्खः: "पयोयवाग्वामिक्षाहारः क्रमशस्त्रयाणामुपनयनाह्नि गर्भाधानादिषु संस्कारेषु दश दश विप्रा भोज्याः" । यद् आह कात्यायनः ।
	गर्भाधादिसर्वेषु ब्राह्मणान् भोजयेद् दश ॥ १४ ॥


	उपनीय गुरुः शिष्यं महाव्याहृतिपूर्वकम् ।
	वेदमध्यापयेदेनं शौचाचारांश् च शिक्षयेत् ॥ १५ ॥

यथाविध्युपनयनकर्मणा शिष्यमनुशासनीयं प्रत्यासन्नं कृत्वा गुरुराचार्यो व्याहृतिपूर्वकं वेदमध्यापयेच् छौचाचारांश् च ग्राहयेत् । गुरुग्रहणात् पितैवोपनयनादि [३३] कुर्याद् इति गमयति । तस्य योग्यताविरहे चान्य आचार्यः स्यात् । उपनयनेन च शिष्यस्याचार्यं प्रति संबन्धविशेषात्मिका प्रत्यासत्तिः क्रियते । न तु देशसंनिकर्षात्मिकैव । उपनेतृगुणान् आह आपस्तम्बः: "तमसो वा एष तमः प्रविशति यदविद्वान् उपनयते यच् चाविद्वान् इति ब्राह्मणानाम् । तस्मादभिजनविद्यासमुपेतं समाहितं संस्कर्तारम् ईप्सेत" । यैश् चाविद्वान् उपनयते सो ऽपि तमः प्रविशतीत्यर्थः । गायत्र्यदिप्रधानं चोपनयनम् । यद् आह कात्यायनः: "गात्र्या ब्राह्मणमुपनयीत त्रिष्टुभा राजन्यम् । जगत्या वैश्यं सर्वेषां वा गायत्रीम्" । अनुब्रूयाद् इति शेषः । लौगाक्षिः: "तत् सवितुर्वरेण्यमिति ब्राह्मणस्य । तां सवितुरिति राजन्यस्य । विश्वा रूपाणीति वैश्यस्य । ॐ भूर् भुवः स्वरित्युक्त्वा तत् सवितुर्वरेण्यमिति सावित्रीं त्रिराह पच्छोऽर्धर्चशः सर्वामन्ततः" । महाव्याहृतिसंख्याम् आह मनुः ।
	ओंकारपूर्विकास्तिस्रो महाव्याहृतयो ऽव्ययाः ।
	त्रिपदा चैव सावित्री विज्ञेयं ब्रह्मणो मुखम् ॥
मुखम् आरम्भः । ततश् च न महाव्याहृतय एवाध्यापनारम्भे प्रयोक्तव्याः । किं तु प्रणवो गायत्री च । एतच् च प्रथमाध्यापनप्रारम्भे न त्व् अहरहः, मुखमिति व्यपदेशात् । प्रणवमहाव्याहृतित्रिकं च स्वरूपतो मनुराह ।
	अकारं चाप्युकारं च मकारं च प्रजापतिः ।
	वेदत्रयान् निरवहद् भूर् भुवः स्वरितीति च ॥
गायत्रीमपि विशेषत आह ।
[३४]	त्रिभ्य एव तु वेदेभ्यः पादं पादमदूदुहत् ।
	तद् इत्य् ऋचो ऽस्याः सावित्र्याः परमेष्ठी प्रजापतिः ॥
तथा ।
	अध्येष्यमाणं तु गुरुर्नित्यकालमतन्द्रितः ।
	अधीष्व भोरिति ब्रूयाद् विरामो ऽस्त्व् इति चारमेत् ॥
	अध्येष्यमाणस्त्व् आचान्तो यथाशास्त्रमतन्द्रितः ।
	ब्रह्माञ्जलिकृतो ऽध्याप्यो लघुवासा जितेन्द्रियः ॥
ब्रह्माञ्जलिं स एवाह ।
	संहत्य हस्ताव् अध्येयं स हि ब्रह्माञ्जलिः स्मृतः ॥ १५ ॥


शौचात् प्राचीनम् आचारं तावद् आह ।

	दिवासंध्यासु कर्णस्थब्रह्मसूत्र उदङ्मुखः ।
	कुर्यान् मूत्रपुरीषे तु रात्रौ चेद् दक्षिणामुखः ॥ १६ ॥

अहनि संध्ययोश् चोदङ्मुखो रात्रौ दक्षिणामुखो वाम(दक्षिण)कर्णारोपितयज्ञोपवीतो मूत्रपुरीषाव् उत्सृजेत् । मनुः ।
	तिरस्कृत्योच्चरेत् काष्ठं पत्रं लोष्टं तृणानि वा ।
	नियम्य प्रयतो वाचं संवीताङ्गो ऽवगुण्ठितः ॥
काष्ठादिभिर् भूमिमन्तर्धाय मलमुत्सृजेद् इत्यर्थः । संवीताङ्गः प्रावृताङ्गः । अवगुण्ठितः प्रावृतशिराः । यमः ।
	शिरः प्रावृत्य कुर्वीत शकृन्मूत्रविसर्जनम् ।
	अयज्ञियैरनार्द्रैश् च तृणैराच्छाद्य मेदिनीम् ॥
	प्रत्यङ्मुखस्तु पूर्वाह्णे ऽपराह्णे प्राङ्मुखस्तथा ।
	उदङ्मुखस्तु मध्याह्ने निशायां दक्षिणामुखः ॥
मनुः ।
	छायायामन्धकारे वा रात्राव् अहनि वा द्विजः ।
	यथासुखमुखः कुर्यात् प्राणबाधमयेषु च ॥
अङ्गिराः ।
	उत्थाय पश्चिमे यामे रात्रेराचम्य चोदकम् ।
	अन्तर्धाय तृणैर् भूमिं शिरः प्रावृत्य वससा ॥
	वाचं नियम्य यत्नेन ष्ठीवनोच्छ्वासवर्जितः ।
	कुर्यान् मूत्रपुरीषे च शुचौ देशे समाहितः ॥ १६ ॥


[३५] शौचम् आह ।

	गृहीतशिश्नश् चोत्थाय मृद्भिरभ्युद्धृतैर् जलैः ।
	गन्धलेपक्षयकरं शौचं कुर्यादतन्द्रितः ॥ १७ ॥

यथा मलसंसर्गो न भवति तथा वामहस्तेन शिश्नं गृहीत्वोत्थाय देशान्तर उपविश्य कमण्डल्वादिनोद्धृतजलैर्मृद्भिश् च गन्धलेपक्षयकरं मलगन्धहरं शौचमनलसः कुर्यात् । भारद्वाजः ।
	अथापकृष्य विण्मूत्रं काष्ठलोष्टतृणादिना ।
	शौचं यथार्थवत् कुर्याद् दृढं विधृतमेहनः ॥
मेहनं लिङ्गम् । पुराणात् ।
	मार्जनं वामहस्तेन वीरणाद्यैरयज्ञियैः ।
देवलः ।
	आ शौचान् नोत्सृजेच् छिश्नं प्रस्रावोच्चारयोः स्वयम् ।
विवस्वान् ।
	रत्निमात्रं जलं त्यक्त्वा कुर्याच् छौचमनुद्धृते ।
	पश्चात् तु शोधयेत् तीर्थमन्यथा न शुचिर् भवेत् ॥
यमः ।
	नाहरेन् मृत्तिकां विप्रः कूलात् ससिकतात् तथा ।
	तथा वापीतडागेषु नाहरेद् बाह्यतो मृदम् ॥
	आहरेज् जलमध्यात् तु परतो मणिबन्धनात् ॥
पुराणात् ।
	वल्मीकान् मूषिकोत्खातान् मृदमन्तर्जलात् तथा ।
	शौचावशिष्टां गेहाच् च नादद्याल् लेपसंभवाम् ॥
	[अन्तः प्रान्यवपन्नां च हलोत्खातां न कर्दमात् । ]
[वापीकूपादिव्यतिरिक्तविषयो ऽअन्त्रजलमृत्तिकाप्रतिषेधः ] । भारद्वाजः ।
	नोषरान् न श्मशानाच् च न मृदं मूषकस्थलात् ।
	न मार्गान् न जलाज् जातु नादद्यात् कुड्यतः क्वचित् ॥
देवलः ।
	धर्मविद् दक्षिणं हस्तं नाधःशौचे नियोजयेत् ।
	तथैव वामहस्तेन नाभेरूर्ध्वं न शोधयेत् ॥
शातातपः ।
	आर्द्रामलकमात्रास्तु ग्रासा इन्दुक्षये स्मृताः ।
	तथैवाहुतयः सर्वाः शौचार्थे चैव मृत्तिकाः ॥
[३६]	एका लिङ्गे करे सव्ये तिस्रो द्वे हस्तयोर्द्वयोः ।
	मूत्रशौचं समाख्यातं शुक्रे तु द्विगुणं भवेत् ॥
मनुः ।
	एका लिङ्गे गुदे तिस्रस्तथा वामकरे दश ।
	उभयोः सप्त दातव्या मृदः शुद्धिमभीप्सता ॥
	एतच् छौचं गृहस्थानां द्विगुणं ब्रह्मचारिणाम् ।
	त्रिगुणं स्याद् वनस्थानां यतीनां च चतुर्गुणम् ॥
दक्षः ।
	अर्धप्रसृतिमात्रा तु प्रथमा मृत्तिका स्मृता ।
	द्वितीया च तृतीया च तदर्धेन प्रकीर्तिता ॥
एवमपि गन्धलेपक्षयो यदि न भवेत् तदा मृदो ऽधिका ग्राह्याः परिमाणतः संख्यातो वा । तत्र अङ्गिराः ।
	प्रथमा प्रसृतिर् ज्ञेया द्वितीया तु तदर्धिका ।
	तृतीया मृत्तिका ज्ञेया त्रिभागकरपूरणी ॥
वसिष्ठः ।
	पञ्चापाने दशैकस्मिन्न् उभयोः सप्त मृत्तिकाः ॥
शङ्खः ।
	मेहने मृत्तिकाः सप्त लिङ्गे द्वे परिकीर्तिते ।
	एकस्मिन् विंशतिर्हस्ते द्वयोर् ज्ञेयाश् चतुर्दश ॥
मेहणः(नं) पायुः । ब्रह्मचारिविषयमेतत् । हारीतः: "दश सव्ये षट् पृष्ठे सप्तोभाभ्यां तिसृभिः पादौ पर्क्षालयेत्" । वृद्धपाराशरः ।
	उपविष्टस्तु विण्मूत्रं कर्तुं यस्तन् न विन्दति ।
	स कुर्यादर्धशौचं तु स्वस्य शौचस्य सर्वदा ॥ 
[गन्धलेपक्षये सत्यप्यर्धमिता संख्या पूरणीया] । यद् आह दक्षः ।
	न्यूनाधिकं न कर्तव्यं शौचशुद्धिमभीप्सता ।
	प्रायश्चित्तेन युज्येत विहितातिक्रमे कृते ॥
	यथाविधिकृते शौचे गन्धश् चेन् नापगच्छति ।
तत्राह मनुः ।
	यावन् नापैत्यमेध्याक्तो गन्धो लेपश् च तत्कृतः ।
	तावन् मृद् वारि चादेयं सर्वासु द्रव्यशुद्धिषु ॥
मनसस्तुष्ट्यभावे तु देवल आह ।
	यावन् न शुद्धिं मन्येत तावच् छौचं विधीयते । [३७]
ब्रह्मपुराणात् ।
	आद्यन्तयोस्तु शौचानामद्भिः प्रक्षालनं स्मृतम् ।
	अशेषलेपनाशाय भावशुद्धय एव च ॥
आदिपुराणात् ।
	स्त्रीशूद्रयोरर्धमानं प्रोक्तं शौचं मनीषिभिः ।
	दिवाशौचस्य निश्यर्धं पथि पादो विधीयते ॥
	आर्तः कुर्याद् यथाशक्ति शक्तः कुर्याद् यथोदितम् ॥ १७ ॥


	अन्तर्जानु शुचौ देश उपविष्ट उदङ्मुखः ।
	प्राग् वा ब्राह्मेण तीर्थेन द्विजो नित्यमुपस्पृशेत् ॥ १८ ॥

अनुपहते देशे प्राङ्मुख उदङ्मुखो वोपविश्यान्तर्जानु पाणिना ब्राह्मेण तीर्थेन द्विजन्मा सर्वदावाचेत् । गौतमः: "शुचौ देश आसीनो दक्षिणं बाहुं जान्वन्तरा कृत्वा यज्ञोपवीत्या मणिबन्धनात् पाणी प्रक्षाल्य वाग्यतो हृदये स्पृशंस्त्रिचतुर्था अप आचामेत् । पादौ चाभ्युक्षेत् । खानि चोपस्पृशेत् । शीर्षण्यानि मूधनि च दद्यात्" । आच(चा)मेद् इत्यनुवृत्तौ स्मृत्यन्तरम् ।
	कूर्परान्तः करौ कृत्वा प्राङ्मुखो वाप्युदङ्मुखः ।
	पार्ष्णी चासंस्पृशन्नद्भिः प्रकृतिस्थाभिरेव च ॥
कूर्परे जानुनी । वृद्धपाराशरः ।
	कृत्वाथ शौचं प्रक्षाल्य पादौ हस्तौ च मृज्जलैः ।
	निबद्धशिख आसीनो द्विज आचामम् आचरेत् ॥
	कृत्वोपवीतं सव्ये ऽंसे वाङ्मनःकायसंयतः ॥
देवलः ।
	प्रथमं प्राङ्मुखं स्थित्वा पादौ प्रक्षालयेच् छनैः ।
	उदङ्मुखो वा दैवत्ये पैतृके दक्षिणामुखः ॥
	शिखां बद्ध्वा वसित्वा द्वे निर्णिक्ते वाससी शुभे ।
	तूष्णीं भूत्वा समाधाय न क्रुध्यन् न विलोकयन् ॥
	न गच्छन् न शयानश् च न ह्वलन् न प्रामृशन् ।
	न हसन् नैव जल्पंश् च नात्मानं चैव वीक्षयन् ॥
[३८]	केशान् नीवीमधःकायमस्पृशन् धरणीमपि ।
	यदि स्पृशति चैतानि भूयः प्रक्षालयेत् करम् ॥
	इत्येवमद्भिराजानु प्रक्षाल्य चरणौ पृथक् ।
	हस्ताव् आ मणिबन्धाभ्यां पश्चाद् आसीत संयतः ॥
	अथाम्बु प्रथमात् तीर्थाद् दक्षिणात् त्रिः पिबेत् समम् ।
	अशब्दमनवस्रावमबहिर्जाव् अबुद्बुदम् ॥
न हलन् न चलन् । मणिबन्धः ब्रह्मतीर्थमूलम् । प्रथमं तीर्थं ब्राह्मतीर्थम्, दक्षिनाद् दक्षिणकराद् इत्यर्थः । भारद्वाजः ।
	संहताङ्गुलिना तोयं गृहीत्वा पाणिना द्विजः ।
	मुक्ताङ्गुष्ठकनिष्ठे तु शेषेणाचमनं चरेत् ॥
	माषमज्जनमात्रास्तु संगृह्य त्रिः पिबेदपः ।
	आयतं पूर्वतः कृत्वा गोकर्णाकृतिवत् करम् ॥
हारीतः ।
	आर्द्रवासाः स्थलस्थस्तु यद्याचामेन् नराधमः ।
	वस्त्रनिश्चोतनं तस्य देहात् प्रेताः पिबन्ति हि ॥
	कुर्याद् आचमनं नित्यं प्राङ्मुखो वाप्युदङ्मुखः ।
	जलस्थो वा स्थस्थो वा द्वयोर्वा समवस्थितः ॥
	जलस्थो जलकार्येषु स्थलस्थः स्थलकर्मसु ।
	उभयोस्तूभयस्थस्तु कर्मस्व् अधिकृतो भवेत् ॥
गोभिलः ।
	जानुभ्याम् ऊर्ध्वम् आचम्य जले तिष्ठन् न दुष्यति ।
	ताभ्यामधस्तथा तिष्ठन् नाच(चा)मेन् न विचक्षणः ॥
लिखितः: "उद्धृत्य परीक्षिताभिरक्षाराभिरशृताभिरबुद्बुदाभिरशूद्राशुद्ध्येकपाण्यावर्जिताभिराच(चा)मेत्" । अद्भिरिति शेषः । आपस्तम्बः: "भूमिगतास्व् अप्स्व् आचम्य प्रयतो भवति । यं वा पूयते शुचाचमयेत् । न वर्षदारास्व् आच(चा)मेत् । न प्रदरोदके" । [३९] अप आच(चा)मेद् इत्यनुवृत्तौ वसिष्ठः: "प्रदरादपि या गोस्तर्पणसमर्थाः । न गन्धरसदुष्टाभिर्याश् च स्युरशुभागमाः" । प्रदरो गर्तः । प्रचेताः । 
	अनुष्णहीनशीताभिः पूताभिर्वस्त्रचक्षुषा ।
	हृद्गाभिरफेनाभिस्त्रिश् चतुर्वाद्भिराचमेत् ॥ १।१८ ॥



ब्रह्मतीर्थस्य लक्षणम् आह प्रसङ्गात् तीर्थान्तराणां च ।

	कनिष्टादेशिन्यङ्गुष्ठमूलान्यग्रं करस्य च ।
	प्रजपतिपितृब्रह्मदेवतीर्थान्यनुक्रमात् ॥ १।१९ ॥

कनिष्ठामूलं प्रजापतितीर्थम्, प्रदेशिनीमूलं पितृतीर्थम्। अङ्गुष्ठमूलं ब्रह्मतीर्थम्, हस्ताग्रं देवतीर्थम् च जानीयात् । कनिष्ठा ह्रस्वाङ्गुलिः । देशिणी तर्जनी । अङ्गुष्ठः प्रसिद्धः । हारीतः: "ब्राह्मेण तीर्थेन चाच(चा)मेत् । आवपनहोमतर्पणानि प्राजापत्येन कुर्यात् । मार्जनाचमनबलिकर्मभोजनानि दैवेन । पित्रर्थानि पित्र्येण । प्रतिग्रहम् आग्नेयेन" । आग्नेयं पाणिमध्ये । आवपनं निर्वापः । केशानां मार्जनम्, न प्रोक्षणम् । मार्कण्डेयपुराणात् ।
	नान्दीमुखानां कुर्वीत प्राज्ञः पिण्डोदकक्रियाम् ।
	प्राजापत्येन तीर्थेन यच् च किंचित् प्रजापतेः ॥
भविष्यपुराणे ।
	कमण्डलूपस्पर्शनं दधिप्राशनमेव च ।
	सोमतीर्थेन राजेन्द्र सदा कुर्याद् विचक्षणः ॥
	लाजहोमं तथा दोहं प्राजापत्येन कारयेत् ॥
योगयाज्ञवल्क्यः ।
	अङ्गुष्ठमूले ब्राह्मं स्याद् दैवं त्व् अङ्गुलिमूर्धनि ।
	प्राजापत्यं तु मूले स्यान् मध्ये सौम्यं प्रतिष्ठितम् ॥
मध्ये तलमध्य इत्यर्थः ॥ १।१९ ॥


	त्रिः प्राश्यापो द्विरुन्मृज्य कान्यद्भिः समुपस्पृशेत् ।

त्रीन् वारानपः पीत्वा वारद्वयं मुखं संमृज्य छिद्राण्यद्भिः संस्पृशेत् । [४०] देवलः ।
	द्विस्तथाङ्गुष्ठमूलेन परिमृज्यात् ततो मुखम् ।
	नाग्राङ्गुल्या न पृष्ठैर्वा परिमृज्यात् कथंचन ॥


	अद्भिस्तु प्रकृतिस्थाभिर्हीनाभिः फेनबुद्बुदैः ॥ १।२० ॥
	ह्र्त्कण्ठतालुगाभिस्तु यथासंख्यं द्विजातयः ।
	शुध्येरन् स्त्री च शूद्रश् च सकृत् स्पृष्टाभिरन्ततः ॥ १।२१ ॥

अद्भिरविकृताभिः फेनबुद्बुदरहिताभिर्हृदयकण्ठतालुगामिनीभिर्यथासंख्यं ब्राह्मणक्षत्रियवैश्याः शुध्यन्ति । स्त्रीशूद्रौ तु मुखस्यान्तेनौष्ठद्वयेनैकवारं स्पृष्टाभिः । तथा चाचमनीयं यथा हृदयंगमा भवन्ति । दक्षः ।
	प्रक्षाल्य हस्तौ पादौ च त्रिः पिबेदम्बु वीक्षितम् ।
	संवृत्याङ्गुष्ठमूलेन द्विः प्रमृज्यात् ततो मुखम् ॥
अलोमकौ चौष्ठौ संवृत्येत्यर्थः । यमः ।
	रात्राव् अनीक्षितेनैव शुद्धिरुक्ता मनीषिणाम् ।
	उदकेनातुराणां च तथोष्णेनोष्णपायिनाम् ॥
उष्णपायिनो दीक्षिताः । पुराणम् ।
	दक्षिणं तु करं कृत्वा गोकराकृतिवत् पुनः ।
	त्रिः पिबेद् ईक्षितं तोयम् आस्यं द्विः परिमार्जयेत् ॥
	आदौ शिरस्तथाभ्युक्ष्य तिसृभिर्मुखम् आलभेत् ।
	यथोक्तविधिना खानि ततः स्पृष्ट्वा तु शुध्यति ॥
तिसृभिरङ्गुलिभिरित्यर्थः । मनुः ।
	त्रिराचामेदपः पूर्वं द्विः प्रमृज्यात् ततो मुखम् ।
	खानि चोपस्पृशेदद्भिरात्मानं शिर एव च ॥
दक्षः ।
	मध्यमाभिर्मुखं पूर्वं तिसृभिः समुपस्पृशेत् ।
	अङ्गुष्ठदेशिनीभ्यां च नासिके तदनन्तरम् ॥
	अङ्गुष्ठानामिकाभ्यां च चक्षुषी समुपस्पृशेत् । [४१]
	कनिष्ठाङ्गुष्ठयोः श्रोत्रं नाभिमङ्गुष्ठकेन च ।
	तलेन हृदयं स्पृष्ट्वा सर्वाभिः शिर एव तु ।
	बाहू चाग्रेण संस्पृश्य ततः शुद्धो भवेन् नरः ॥
अङ्गुष्ठानन्त्रा देशिनी । अनामिका, उपकनिष्ठिका । तलं पाणिमध्यम् । वैयाघ्रपद्यः ।
	स्रोतःस्थानानि सर्वाणि स्पृष्ट्वा स्पृष्ट्वा विशुध्यति ।
	आचामन् ब्राह्मणो नित्यमित्याह भगवा भृगुः ॥
	अङ्गुष्ठेन स्पृशेन् नाभिं संयुक्तेन कनिष्ठया ।
	उरस्तलेनाङ्गुलिभिः शिरः पश्चात् तु पञ्चभिः ॥
	अंसौ स्पृष्ट्वा कराग्रेण तोयं स्पृष्ट्वा समाहितः ।
	संस्मृत्य पद्मनाभं च विप्रः सम्यग् विशुध्यत् ॥
भविष्यत्पुराणे ।
	अङ्गुष्ठो ऽग्निर्महाबाहो प्रोक्तो वायुः प्रदेशिनी ।
	अनामिका तथा सूर्यः कनिष्ठा चन्द्रमाः स्मृतः ॥
	प्रजापतिर्मध्यमा तु ज्ञेया भरतसत्तम ॥
यमः ।
	तावन् नोपस्पृशेद् विद्वान् यावद् वामेन संस्पृशेत् ।
जलमिति शेषः ।
	वामे हि द्वादशादित्या वरुणस्त्रिदशेश्वरः ॥
व्यासः ।
	अनुद्धृताभिराचामेत् कामं तिष्ठन्नपि द्विजः ।
	आतुरश् चेच् छयानो ऽपि पश्यन् भीतो दिशस्तथा ॥
स्मृत्यन्तरम् ।
	ताम्राश्मनारिकेलाब्जवेणुकालाबुचर्मभिः ।
	स्वस्तेनापि चाचामेत् सर्वदा शुचिरेव सः ॥
न केवलमनिन्दितहस्तेनेत्यपिशब्दार्थः । बौधायनः: "पादप्रक्षालनाच् छेषेण न चाचामेद् यद्याचामेद् भूमौ स्रावयित्वाचामेत् । न सबुद्बुदाभिर्न सफेनाभिर्नोष्णाभिर्न क्षाराभिर्न विवर्णाभिर्न कलुषाभिः । न हसन् न जल्पन् न तिष्ठन् न विलोकयन् न प्रह्वो न प्रणतो न मुक्तशिखो नाबद्धकच्छो [४२] न बहिर्जानुर्न वेष्टितशिरा न बद्धकक्षो न त्वरमाणो नायज्ञोपवीतो न प्रसारितपादः शब्दमकुर्वन् त्रिरपो हृदयंगमाः पिबेत्" । देवलः ।
	सोपानत्को जलस्थो वा मुक्तकेशो ऽपि वा द्विजः ।
	उष्णीषी वापि नाचामेद् वस्त्रेणावेष्ट्य वा शिरः ॥
आपस्तम्बः: "न वर्षधारास्व् आचामेत्" । यमः ।
	अपः करनखस्पृष्टा य आचामति वै द्विजः ।
	सुरां पिबति स व्यक्तं यमस्य वचनं यथा ॥
तथा च ब्रह्माण्डपुराणात् ।
	कण्ठं शिरो वा प्रावृत्य रथ्यापणगतो ऽपि वा ।
	अकृत्वा पादयोः शौचम् आचान्तो ऽप्यशुचिर् भवेत् ॥
मरीचिः ।
	न पादुकास्थो नाचित्तः शुचिः प्रयतमानसः ।
	उपस्पृश्य द्विजा शुद्ध एव भवएत् तु सः ॥
	भुक्त्वासनस्थो ऽप्याचामेन् नान्यकाले कदाचन ॥
प्रचेताः: "नान्तर्वासा न निर्वासा नाश्रु कुर्वन् नाचामेत्" । आपस्तम्बः: "नाग्न्युदकशेषेण वृथा कर्माणि कुर्वीत । आचामेद् वा भूमौ स्वावयित्वा वाचामेत्" । विष्णुः । 
	न स्पृशन् न हसञ् जल्पन् न श्वचाण्डालदर्शने ।
	नापवित्रकरः कश्चिद् ब्राह्मणो ऽप उपस्पृशेत् ॥
	अपूतं तस्य तत् सर्वं भवत्याचमने तथा ॥
यमः ।
	वामहस्तस्थिते दर्भे दक्षिणेनाचमेद् यदि ।
	रक्तं तु तद् भवेत् तोयं पीत्वा चान्द्रायणं चरेत् ॥ १।२०–२१ ॥


उपनीतस्य क्रमप्राप्तां मध्यंदिनसंध्यां स्नानादिसहिताम् आह ।

	स्नानमब्दैवतैर्मन्त्रैर्मार्जनं प्राणसंयमः ।
	सूर्यस्य चाप्युपस्थानं गायत्र्याः प्रत्यहं जपः ॥ १।२२ ॥

स्नानम् आप्लावनम्, अब्देइवतैः, आपो हि ष्ठेत्येवमादिभिर्मन्त्रैः । मार्जनं स्वशिरःप्रोक्षणम्, प्राणायामः, सूर्योपस्थानं गायत्रीजपश् चेति प्रत्यहं मधंदिने [४३] कार्यम् । ब्रह्मचारिप्रकरणे विष्णुः: "अप्सु दण्डवन् मज्जनम्" । कात्यायनः ।
	रक्षार्थं वारिणात्मानं परिक्षिप्य समन्ततः ।
	शिरोसो मार्जनं कुर्यात् कुशैः सोदकबिन्दुभिः ॥
तत्रापोहिष्ठीयानाम् आर्षादिकम् आह योगयाज्ञवल्क्यः ।
	सिन्धुद्वीपो भवेद् आर्षं गायत्रं छन्द एव च ।
	आपश् च दैवतं प्रोक्तं विनियोगश् च मार्जने ॥
व्यासः ।
	विप्रुषो ऽष्टौ क्षिपेदूर्ध्वमधो यस्य क्षयाय जित् ।
आपो हि ष्ठेति तृ(त्र्यृ)चेन प्रतिपादं मार्जनं कार्यम् । तत्र यस्य क्षयाय जिन्वथेत्यधो भुवि क्षिपेत् । तथा,
	मार्जनं जलमध्ये तु प्राणायामो यतस्ततः ।
जले व स्थले वेत्यर्थः । अथ पवित्रकरणम् । तत्र कात्यायनः ।
	अनन्तर्गर्भिणं साग्रं कौशं द्विदलमेव च ।
	प्रादेशमात्रं विज्ञेयं पवित्रं यत्र कुत्रचित् ॥
	एतदेव कपिञ्जल्या लक्षणं समुदाहृतम् ।
	आज्यस्योत्पवनार्थे यत् तदप्येतावदेव तु ॥
	एतत् प्रमाणामेवैके कौशीमेवार्द्रमञ्जरीम् ।
	शुष्कां वा शीर्णकुसुमां पिञ्जलीं परिचक्षते ॥
मार्कण्डेयः ।
	चतुर्भिर्दर्भपिञ्जूलैर्ब्राह्मणस्य पवित्रकम् ।
	एकैकन्यूनमुद्दिष्टं वर्णे वर्णे यथक्रमम् ॥
	त्रिभिर्दर्भैः शान्तिकर्म पञ्चभिः पौष्टिकं तथा ।
	पिञ्जलैः सप्तभिः सर्वं दैवं पित्र्यं विधीयते ॥
	नीवीमध्ये तु ये धर्भा ब्रह्मसूत्रे च ये कृताः ।
	पवित्रांस्तान् विजानीयाद् यथा कायस्तथा कुशः ॥
	जपे होमे तथा दाने स्वाध्याये पितृतर्पणे ।
	अशून्यं तु करं कुर्यात् सुवर्णरजतैः कुशैः ॥
[४४]	जपे होमे तथा दाने स्वाध्याये पितृकर्मणि ।
	सव्यापसव्यौ कुर्वीत सपवित्रौ करौ बुधः ॥
	ग्रन्थिर्यस्य पवित्रस्य न तेनाचमनं चरेत् ।
	आर्षं छन्दो दैवतं च विनियोगविधिं स्मरेत् ॥
	स्मृत्वोंकारं च गयत्रीं निबध्नीयाच् छिखां ततः ।
	पुनराचम्य हृदयं नाभिं स्कन्धौ च संस्पृशेत् ॥
तथा,
	प्रणवाद्या व्याहृतीश् च सावित्रीं च जपेत् ततः ।
	तथाभिमन्त्र्य सलिलं संध्योपासनम् आचरेत् ॥ १।२२ ॥


प्राणायामस्वरूपम् आह ।

	गायत्रीं शिरसा सार्धं जपेद् व्याहृतिपूर्विकाम् ।
	प्रतिप्रणवसंयुक्तां त्रिरयं प्राणसंयमः ॥ १।२३ ॥

तत् सवितुरिति गायत्री, अस्या एव तैत्तिरीयकारण्यके प्राणायाममन्त्रत्वेनाम्नानात् । ॐ आपो ज्योतिरित्यादिकेन शिरसा सार्धं व्याहृतिपूर्विकां प्रतिप्रणवसंयुक्ताम् त्रिर् जपेत् । एष प्राणसंयमः प्राणायाम इत्यर्थः । भूराद्या व्याहृतयः सप्त सत्यान्ताः पूर्वा यस्याः सा तत्पूर्विका । प्रतिमन्त्रं प्रणवः प्रतिप्रणवः । मन्त्राश् च व्याहृतयः सावित्री शिरश् च । शिरसो ऽन्तो यः प्रणवः स शिरोन्तर्मन्त्रान्तर्गत एव । संवर्तः ।
	प्रणवेन तु संयुक्ता व्याहृतीः सप्त नित्यशः ।
	सावित्रीं शिरसा सार्धं मनसा त्रिः पठेद् द्विजः ॥
मनुः ।
	सव्याहृतिं सप्रणवां गायत्रीं शिरसा सह ।
	त्रिः पठेद् आयतप्राणः प्राणायामः स उच्यते ॥
बृहस्पतिः ।
	बद्ध्वासनं नियम्य स्वं स्मृत्वा चार्षादिकं तथा ।
	संनिमीलितदृङ् मौनी प्राणायामं समभ्यसेत् ॥
योगयाज्ञवल्क्यः ।
	ओंकारः परमं ब्रह्म सर्वमन्त्रेषु नायकः ।
	प्रजापतेर्मुखोत्पन्नस्तपःसिद्धस्य वै पुरा ॥
[४५]	तेनोपत्तमतस्तस्य ब्रह्मार्षं च स्वयंभुवः ।
	गायत्री च भवेच् छन्दश् चाग्निर्दैवतमुच्यते ॥
	आदौ सर्वत्र युञ्जीत विविधेष्व् एककर्मसु ।
	विनियोगः समुद्धिष्टः श्वेतवर्ण उदाहृतः ॥
	व्याहृतीनां च सर्वासाम् ऋषिर्ब्रह्मा प्रकीर्तितः ।
	ततश् छन्दांसि यान्यासां तानि सम्यक् प्रदर्शयेत् ॥
	गायत्र्युष्णिग् अनुष्टुप् च बृहती पङ्क्तिरेव च ।
	इन्द्रश् च विश्वे देवाश् च देवताः समुदाहृताः ॥
	प्राणायामप्रयोगे च विनियोग उदाहृतः ॥
तथा,
	सविता देवता यस्या मुखमग्निस्त्रिपात् तथा ।
	विश्वामित्र ऋषिश् छन्दो गायत्री सा विशिष्यते ॥
	विनियोग उपनये प्राणायामे तथैव च ।
	गायत्री वा इदं सर्वं ब्राह्मणं ब्राह्मणानि तु ॥
	वेदेष्व् अन्यान्यनेकानि गायत्र्याः कीर्तितानि तु ।
	ओम् आपो ज्योतिरित्येष मन्त्रो यस्तु प्रकीर्त्यते ॥
	तस्य प्रजापतेरार्षं यजुश्छन्दोविवर्जितम् ।
	ब्रह्माग्निर्वायुः सूर्यश् च देवताः समुदाहृताः ॥
	प्राणस्यामने चैव विनियोग उदाहृतः ॥
पूरककुम्भकरेचकैः प्राणायामस्त्रिलक्षणो ज्ञेयः । यथा,
	नासिकाकृष्ट उच्छ्वासो ह्यन्तः पूरक उच्यते ।
	कुम्भको निश्चलश्वासो मुच्यमानस्तु रेचकः ॥
	नीलोत्पलश्यामनिभं नाभिदेशे प्रतिष्ठितम् ।
	चतुर्भुजं महात्मानं पूरकेणैव चिन्तयेत् ॥
	कुम्भकेन हृदि स्थाने ध्यायेच् च कमलासनम् ।
	ब्रह्माणं गौरसर्वाङ्गं चतुर्वक्त्रं पितामहम् ॥
	रेचकेनेश्वरं विद्याल् ललाटस्थं महेश्वरम् ।
	शुद्धस्फटिकसंकाशं निर्मलं पापनाशनम् ॥
[४६] तथा,
	प्राणायामत्रयं कार्यं संध्यास्व् अथ तिसृष्व् अपि ।
	प्राणस्यायमनं कृत्वा आचामेत् प्रयतो ऽपि सन् ॥
	आन्तरं स्वि(खि)द्यते यस्मात् तस्माद् आचमनं स्मृतम् ।
	सायमग्निश् च मेत्युक्त्वा प्रातः सूर्यश् च मा पिबेत् ॥
	आपः पुनन्तु मध्याग्ने ततश् चाचमनं चरेत् ॥
आपः पुनन्त्व् इति सिन्धुद्वीप ऋषिः, ब्रह्मनस्पतिर्देवता, अनुष्टुप् छन्दः । सूर्यश् च मेति अग्निर् ऋषिः, सूर्यमन्युपतयो देवताः । अग्निश् चेति विष्णुर् ऋषिः, अग्निर्देवता ।
	स्पृष्ट्वा चाभिष्टुतं तोयं मूर्ध्नि ब्रह्ममुखेन तु ।
	आपो हि ष्ठेत् सूक्तेन दर्भैर्मार्जनम् आचरेत् ॥
प्रणवो व्याहृतिः सावित्रीति ब्रह्ममुखम् । तेन तोयं स्पृष्ट्वा तेन तोयेन मूर्ध्नि दर्भैर्मार्जनं चापो हि ष्ठेति सूक्तेन कुर्याद् इत्यर्थः । आपो हि ष्ठेत्यस्य सूक्तस्याम्बरीषः सिन्धुद्वीप ऋषिः, आपो देवता । नवम्या उत्तराव(र्ध)र्चस्यग्निः । आद्यानां सप्तानां गायत्री छन्दः, उत्तरयोरनुष्टुप्, मार्जने विनियोगः । कात्यायनः ।
	उत्थायार्कं प्रति क्षिपेत् त्रिकेणाञ्जलिमम्भसः ।
प्रणवो व्याहृतयः सावित्रीति त्रिकम् । अथ स्वशाखाधीतैः सूर्यदेवत्यैर्मन्त्रैरादित्यमुपतिष्ठेत । ततः सावित्रीं जपेत् । तत्र व्यासः ।
	आवाहयेत् तु गायत्रीं सर्वपापप्रणाशिनीम् ।
	आगच्छ वरदे देवि जप्ये मे संनिधौ भव ॥
	गायन्तं त्रायसे यस्माद् गयत्री त्वं ततः स्मृता ॥
योगयाज्ञवल्क्यः ।
	श्वेतवर्णा समुद्दिष्टा कौशेयवसना तथा ।
	श्वेतैर्विलेपनैः पुण्यैरलंकारैश् च भूषिता ॥
	आदित्यमण्डलान्तःस्था ब्रह्मलोकनिवासिनी ।
	अक्षसूत्रधरा देवी पद्मासनगता शुभा ॥
	आवाह्य यजमानो हि ओजो ऽसीति विधानतः ।
	आवाह्य पूजयित्वा तु नमस्कृत्य निसर्जयेत् ॥
[४७] 	ओंकारं पूर्वमुच्चार्य भूर् भुवः स्वस्तथैव च ।
	गायत्री प्रणवश् चान्ते जपो ह्येवमुदाहृतः ॥
यमः ।
	सहस्रपरमां देवीं शतमध्यां दशावराम् ।
	गायत्रीं तु जपेन् नित्यं सर्वपापप्रणाशिनीम् ॥
कुर्याद् इत्यनुवृत्तौ योगयाज्ञवल्क्यः ।
	गृहे त्व् एकगुणं जप्यं नद्यां तु त्रिगुणं स्मृतम् ।
	गवां गोष्ठे शतगुणमग्न्यगारे शताधिकम् ॥
	सिद्धक्षेत्रेषु सर्वेषु देवतायाश् च संनिधौ ।
	सहस्रशतकोटीनामनन्तं शिवसंनिधौ ॥
तथा,

	तिष्ठंश् चेद् वीक्ष्य्(क्ष)माणो ऽर्कं जपं कुर्यात् समाहितः ।
	अन्यथा प्राङ्मुखो कुर्याद् वक्ष्यमाणक्रमेण तु ॥
	प्राक्कूलेषु कुशेष्व् एवम् आसीनश् चासने शुभे ।
	नात्युच्छ्रिते नातिनीचे दर्भपाणिः सुसंयतैः ॥
	स्फोटिकेन्द्राक्षरुद्राक्षपुत्रजीवसमुद्भवैः ।
	अक्षमाला हि कर्तव्या उत्तमा ह्युत्तरोत्तरा ॥
	कोट्याधिका भवेद् वृद्धिरक्षमाला विशेषतः ।
	जपस्य क्रियमाणस्य तस्माच् छ्रेष्ठा परा परा ॥
	अभावे त्व् अक्षमालायाः कुशग्रन्थ्याथ पाणिना ।
	जप एव हि कर्तव्य एकाग्रमनसा सदा ॥
शङ्खः: "कुशबृस्यां समासीनः कुशोत्तरायां वा हस्तोपयामैर्वा कुशपवित्रपाणिरुदङ्मुखः सूर्याभिमुखो वाक्षमालाम् आदाय देवतां ध्यायञ् जपं कुर्यात्" । बृसी, आसनम् । कुशोत्तरा कुशच्छन्ना । सुवर्णमणिमुक्ताफलस्फटिकपद्माक्षेन्द्राक्षपुत्रजीवकानामन्यतमामक्षमालां कुर्यात् । कुशग्रन्थिकृतां वा हस्तोपयामैर्वा ।
	न तथान्येन जप्येन पापं निर्दहति द्विजः ।
	यथा सावित्रीजप्येन सर्वपपैः प्रमुच्यते ॥ [४८]
योगयाज्ञवल्क्यः ।
	ध्यायेन मनसा मन्त्रं जिह्वोष्ठौ न च चलयेत् ।
	न कम्पयेच् छिरोग्रीवं दन्तान् नैव प्रकाशयेत् ॥
	न चङ्क्रमन् न च हसन् न पार्श्वमवलोकयन् ।
	नापाश्रितो न जल्पंश् च न प्रावृतशिरास्तथा ॥
	न पदा पदम् आक्रम्य न चैव हि तथासनम् ।
	न चासमहितमना न च संश्रावयञ् जपेत् ॥
	न क्लिन्नवासाः स्थलगो जपादीन् आचरेद् बुधः ।
	व्रताद् ऋते नार्द्रवासा नैकवासाः समाचरेत् ॥
	न जीर्णेन न नीलेन प्रैक्लिष्टेन वा जपेत् ।
	यक्षराक्षसभूतानि सिद्धविद्याधरा गणाः ॥
	हरन्ति प्रसभं यस्मात्र् तस्माद् गुप्तं तु कारयेत् ।
	जपकाले न भाषेत व्रतहोमदिके तथा ॥
	एतेष्व् एवावसक्तस्तु यद्यागच्छेद् द्विजोत्तमः ।
	अभिवाद्य ततो विप्रं योगक्षेमं च कीर्तयेत् ॥
अवसक्तो ऽवहितः ।
	तूष्णीम् आसीत च जपंश् चण्डालपतितादिकान् ।
	दृष्ट्वा तान् वार्युपस्पृश्याभाष्य स्नात्वा पुनर् जपेत् ॥
उपस्पृश्याचम्य । आभाष्य संभाष्येत्यर्थः ।
	आचम्य प्रयतो नित्यं जपेदशुचिदर्शने ।
	सौरान् मन्त्रान् यथोत्साहं पावमानीश् च शक्तितः ॥
	उपंशुजपयुक्तस्य संस्याच् छतगुणो भवेत् ।
	साहस्रो मानसः प्रोक्तो यस्माद् ध्यानसमो हि सः ॥
शंस्य उच्चैर् जपः ।
	ओष्ठस्पन्दनमात्रं तु यत्रोपांशु तथाध्वनि ।
	कृत्वा जिह्वां निर्विकल्पां चिन्तयेत् तद् धि मानसम् ।
	नोच्चैर् जपं बुधः कुर्यात् सावित्र्यास्तु विशेषतः ॥ इति ॥ १।२३ ॥


सायंसंध्योपास्तिम् आह ।

	प्राणान् आयम्य संप्रोक्ष्य तृचेनाब्दैवतेन तु ।
	जपन्न् आसीत सावित्रीं प्रत्यग् आ तरकोदयात् ॥ १।२४ ॥
[४९]

यथाविधि प्राणान् आयम्य विधिवद् आहो हि ष्ठेति त्र्यृचेनात्मानं संप्रोक्ष्य प्रत्यङ्मुखः सावित्रीं पुर्ववज् जपंस्तारकोदयं यावन् नद्यादाव् आसीत । उदयो दर्शनयोग्यता, उपासीतेत्यनुवृत्तौ शौनकः: "अर्धास्तमिते मण्डल आ नक्षत्रदर्शनात्" इति । अत्राग्निश् च मा मन्युश् चेत्यस्य, अग्निर् ऋषिः । अग्निमन्युमन्युपतयो देवताः । प्रकृतिश् छन्दः । अपाम् ऊर्ध्वक्षेपे विशेषो व्यासेनोक्तः ।
	कराभ्यां तोयम् आदाय गायत्र्या चाभिमन्त्रितम् ।
	आदित्याभिमुखस्तिष्थेत् त्रिरूर्ध्वं संध्ययोः क्षिपेत् ॥
मध्यंदिनसंध्यायाः समानमन्यत् । सायंसंध्याजपान्ते रात्र्युपस्थानम् । बौधायन आह: "इमं म इति वारुणीभ्यां रात्रिमुपतिष्ठते इति । इमं मे वरुण श्रुधी हवमद्या च मृडय । त्वामवस्युराचके । तत् त्वा यामि ब्राह्मणा वन्दमानस्तद् आशास्ते यजमानो हविर्भिः । अहेषमानो वरुणेह बोध्युरुशंस मा न आयुः प्र मोषीः" इति । शुनःशेप ऋषिः । रात्रिर्देवता । पूर्वा गायत्री, उत्तरा त्रिष्टुप् ॥ १।२४ ॥


प्रातःसंध्योपास्तिविधिम् आह ।

	संध्यां प्राक् प्रातरेवं हि तिष्ठेद् आ सूर्यदर्शनात् ।

प्राणायामप्रोक्षणगायत्रीजपा एवंशब्देन गृहीताः । प्राङ्मुखः सावित्रीं जपन् प्रातःसंध्यां सूर्यदर्शनकालं यावत् तिष्ठेत् । संध्यामिति "कालाध्वनोरत्यन्तसंयोगे" (पाण् २।३।५) इति द्वितीया । तेन सकलसंध्याकालो जपेन व्यपनेयः । अत्र च "ओंपूर्वां गायत्रीं जपेत्" इतिश्रुतिविरोधपरिहारार्थं जप एव प्राधान्येन विधेयः । स्नानासने तु तदङ्गतया । तेन जपन्न् आसीतेत्यासीनो जपेद् इत्यर्थः । संवर्तः ।
	प्रातःसंध्यां सनक्षत्रामुपासीत यथाविधि ।
	सादित्यां पश्चिमां संध्यामर्धास्तमितभास्करात् ॥
योगयाज्ञवल्क्यः ।
	ह्रासवृद्धी तु सततं दिवसानां यथाक्रमम् ।
	संध्या मुहूर्तमात्रं तु ह्रासे वृद्धौ तु सा स्मृता ॥
	या भवेत् पश्चिमा संध्या सा विज्ञेया सरस्वती ।
	रक्ता भवति गायत्री सावित्री श्वेतपर्णिका ॥
[५०]	कृष्णा सरस्वती ज्ञेया संध्यात्रयमुदाहृतम् ।
	संधौ संध्यामुपासीत नास्तंगे नोद्गते रवौ ॥
	संध्यात्रयं तु कर्तव्यं द्विजेनात्मविदा सदा ।
	उभे संध्ये च कर्तव्ये ब्राह्मणैश् च गृहेष्व् अपि ॥
अतश् च वाक्यान् मध्याह्नसंध्या गृहे न कार्येति गम्यते । वसिष्ठः ।
	गृहे त्व् एकगुणा संध्या गोष्ठे दशगुणा स्मृता ।
	शतसाहस्रिका नद्यामनन्तं विष्णुसंनिधौ ॥
शातातपः ।
	अनृतं मद्यगन्धं च दिवामैथुनमेव च ।
	पुनाति वृषलस्यान्नं बहिः संध्या ह्युपासिता ॥
	बहिः संध्या दशगुणा गर्तप्रस्रवणादिषु ।
	ख्याततीर्थे शतगुणा साहस्रा जाह्नवीजले ॥
मनुः ।
	एतदक्षरमेतां च जपन् व्याहृतिपूर्वकम् ।
	संध्ययोरुभयोर्विप्रो वेदपुण्येन युज्यते ॥
एतदक्षरं प्रणवः । यमः ।
	यदह्ना क्रियते पापं कर्मणा मनसा गिरा ।
	आसीनः पश्चिमां संध्यां प्राणायामैश् च हन्ति तत् ॥
	यद् रात्र्या क्रियते पापं कर्मणा मनसा गिरा ।
	पुर्वां संध्यामुपासीनः प्राणायामैर्व्यपोहति ॥
	संध्यामुपासते ये तु सततं संशितव्रताः ।
	विधूतपापास्ते यान्ति ब्रह्मलोकं सनातनम् ॥
	ऋषयो दीर्घसंध्यत्वाद् दीर्घम् आयुरवाप्नुवन् ।
	पूजां यशश् च कीर्तिश् च ब्रह्मवर्चसमेव च ॥
विष्णुपुराणात् ।
	सर्वकालमुपस्थानं संध्ययोः पार्थिवेष्यते ।
	अन्यत्र सूतकाशौचविभ्रमातुरभीतितः ॥
पुलस्त्यः ।
	संध्यामिष्टिं चरुं होमं यावज्जीवं समाचरेत् ।
	सूतके मृतके चैव संध्याकर्म न संत्यजेत् ॥
	मनसोच्चारयेन् मन्त्रान् प्राणायामम् ऋते द्विजः ॥ [५१]
यमः ।
	अनागतां तु ये पूर्वामतीतां ये च पश्चिमाम् ।
	विप्राः संध्यां न तिष्ठन्ति वृषलास्त उदाहृताः ॥
दक्षः ।
	उपासते न यः संध्यां ब्राह्मणो हि विशेषतः ।
	स जीवन्न् एव शूद्रत्वं मृतः श्वा चैव जायते ॥
	संध्याहीनो ऽशुचिर्नित्यमनर्हः सर्वकर्मसु ।
	यदन्यत् कुरुते कर्म न तस्य फलभाग् भवेत् ॥



	अग्निकार्यं ततः कुर्यात् संध्ययोरुभयोरपि ॥ १।२५ ॥

तारकोदयात् सूर्यदर्शनाच् चोर्ध्वं संध्याकाले प्रत्यासन्न एव काले स्वगृह्योक्तविधिना समिद्धोमं कुर्यात् । भविष्यत्पुराणात् ।
	दूराद् आहृत्य समिधः संनिदध्याद् गृहोपरि ।
	सायं प्रातश् च जुहुयात् ताभिरग्निमतन्द्रितः ॥
दूराद् इत्यपरिगृहीतदेशोपलक्षणार्थम् । मान्त्रवर्णिकी चात्र देवता । जुहुयाद् इति वचनादग्निकार्यं होमादिकं प्रतीयते । सायंप्रातश् च शब्दाभ्यां रात्र्यहनी उपलक्ष्येते । बैजवापः: "पुरास्तमयात् प्राग् उदीचीं दिशं गत्वाहिंसन्नरण्यात् समिध आहरेत् । शुष्का ब्रह्मवर्चसकामः । आर्द्रा अन्नाद्यकाम उभयोरुभयकामः" । कात्यायनः ।
	नाङ्गुष्ठादधिका कार्या समित्स्थूलतया क्वचित् ।
	न वियुक्ता त्वचा चैव न सकीटा न पाटिता ॥
	प्रादेशान् नाधिका नोना तथा च स्याद् द्विशाखिका ।
	न सपर्णा न निर्वीर्या होमेषु च विजानता ॥
	विशीर्णा विदला ह्रस्वा वक्राः ससुशि(षि)रास्तथा ।
	न ग्राह्याश् च गुणैर् जुष्टाः कर्मसिद्धिविनाशिकाः ॥
वायुपुराणात् ।
	पालाश्यः समिधः कार्याः खादिर्यस्तदलाभतः ।
	शमीरोहितकाश्वत्थास्तदलाभे ऽर्कवेतसाः ॥ [५२]
कात्यायनः ।
	यत्रोपदिश्यते कर्म कर्तुरङ्गं न चोच्यते ।
	दक्षिणस्तत्र विज्ञेयः कर्मणां पारगः करः ॥
	यत्र दिङ्नियमो नास्ति जपहोमादिकर्मसु ।
	तिस्रस्तत्र दिशः प्रोक्ता ऐन्द्री सौम्यापराजिता ॥
	आसीन ऊर्ध्वः प्रह्वो वा नियमो यत्र नेदृशः ।
	तद् आसीनेन कर्तव्यं न प्रह्वेण न तिष्ठता ॥
शातापतः ।
	नाभिवाद्यास्तु विप्रेण क्षत्रियाद्याः कथंचन ।
	ज्ञानकर्मगुणोपेता यद्यप्येते बहुश्रुताः ॥
	ब्राह्मणः सर्ववर्णानां स्वस्ति कुर्याद् इति श्रुतिः ।
	सवर्णैस्तु सवर्णानां कार्यमेवाभिवादनम् ॥
अङ्गिराः ।
	अप्रणमं गते शूद्रे स्वस्ति कुर्वन्ति ये द्विजाः ।
	शूद्रो ऽपि नरकं याति ब्राह्मणस्तदनन्तरम् ॥
यमह् ।
	यत् सुखं त्रिषु लोकेषु व्याधिव्यसनवर्जितम् ।
	यस्मिन् सर्वे स्थिताः कामाः सा स्वस्तीत्यभिसंज्ञिता ॥
तथा,
	क्षत्रियस्त्रियुगं हन्ति वैश्यो हन्ति चतुर्युगम् ।
	हन्त्येकविंशतियुगं शूद्रो ब्राह्मणमब्रुवन् ॥
भविष्यत्पुराणात् ।
	अभीति गदितो विष्णुर्वादयामीति शंकरः ।
	द्वाव् एव पूजितौ तेन यः करोत्यभिवादनम् ॥
	सव्यापसव्यादिविधिर्यत्र नो विद्यते क्वचित् ।
	यज्ञोपवीतिना तत्र भाव्यं सर्वेषु कर्मसु ॥ १।२५ ॥



अभिवादनविधिम् आह ।

	ततो ऽभिवादयेद् वृद्धानसाव् अहमिति ब्रुवन् ।

अग्निकार्यं कृत्वासाव् अहमिति ब्रुवञ् ज्यायसो ऽभिवादयेत् । असाव् इत्यस्य स्थाने प्रथमान्तं नाम कीर्तयेत् । तथाभिवादय इत्युक्त्वा वा । मनुः ।
	अभिवादात् परं विप्रो ज्यायांसमभिवादयन् ।
	असौ नामाहमस्मीति स्वनाम परिकीर्तयेत् ॥
	भोःशब्दं कारयेदन्ते स्वस्य नाम्नो ऽभिवादने ॥ [५३]
अतश् चैवं प्रयोगो भवति । अभिवादये चैत्रनामाहमस्मि भो इति । अभिवादितेन च प्रत्यभिवादनं यथा कार्यं तथाह स एव ।
	आयुष्मान् भव सौम्येति वाच्यो विप्रो ऽभिवादने ।
	अकारश् चास्य नाम्नो ऽन्तर्वाच्यः पूर्वाक्षरः प्लुतः ॥
अत्र चाभिवादकनामसंनिविष्टान्तिमस्वरोपलक्षणार्थमकारग्रहणम् । ततश् च य एवास्ति स्वरो ऽन्त्यः स प्लुतः कार्यः पूर्वाक्षर इति वचनात् । पूर्वमक्षरं यस्य स पूर्वाक्षरः, पूर्वमभिवादकनामान्तर्वर्तिनः । तच् च सामर्थ्याद् व्यञ्जनम्, स्वरस्य हि व्यञ्जनमेव पूर्वम् । अतश् च पूर्वाक्षर इति विशेषणोपदानाद् व्यञ्जनसहित एव स्वरः प्लावनीयः । न पुनरपूर्वो ऽकारो नामान्ते विधीयत इति निश्चीयते । तथा च वसिष्ठः: "आमन्त्रिते स्वरो ऽन्त्यस्य प्लवते संध्यक्षरमप्रगृह्यम् आयाय(उ)भावं च" इति । आमन्त्रितविभक्त्यन्तस्य नाम्नो ऽन्ते यः स्वरः स प्लवते त्रिमात्रो भवति । तथा प्रगृह्यसंज्ञावर्जितं यत् संध्यक्षरमेकाकारैकाररूपम् आइभावस्तस्य कार्यः । ओकारौकाररूपं चेत् तदा तस्याउभावः कर्यः । अत्रोदाहरणानि: आयुष्मान् भव सौम्य यज्ञदत्त३ भद्रश्रमा३ [न] यज्ञभूता३इ चित्रगा३उ । "ज्यायांसमभिवादयन्" इत्युक्तम् । तत्र क्यता कालेन ज्यायान् भवतीत्यपेक्षिते मनुराह ।
	दशाब्दाख्यं पौरसख्यं पञ्चाब्दाख्यं कलाभ्र्ताम् ।
	त्र्यब्दपूर्वं श्रोत्रियाणामल्पेनापि स्वयोनिषु ॥
पुरवासिनो दशभिर्वर्षैः पूर्वः सखैव भवति, ततो ऽधिकवर्षस्तु ज्यायान् । कलाभृतां शिल्पिनां गायनादीनां पञ्चाब्दपूर्वः सखा, ततो ऽधिको ज्यायान् । त्यब्दापेक्षमल्पत्वम् । श्रोत्रियाणां त्र्यब्दपूर्वः सखा, ततो ऽधिको ज्यायान् । तस्य च तारतम्यं गुणतारतम्यापेक्षम् । अपिशब्द एवकारार्थः । स्त्रियः कर्तव्यप्रत्यभिवादनानभिज्ञांश् च पुरुषान् प्रति तथाह मनुः ।
[५४]	नामधेयस्य ये केचिच् अभिवादं न जानते ।
	तान् प्राज्ञो ऽहमिति ब्रूयात् स्त्रियः सर्वास्तथैव च ॥
आपस्तम्बः: "त्रिवर्षपूर्वः श्रोत्रियो ऽभिवादनमर्हति । ज्ञायमाने च वा योनिविशेषे वृद्धतरायाभिवाद्यम्" । तथा: "समानग्रामे च वसतामन्येषामपि वृद्धतराणां प्राक् प्रातराशादभिवादयीत स्वर्गम् आयुश् चेप्सन् । दक्षिणं बाहुं श्रोत्रसमं प्रसार्य ब्राह्मणो ऽभिवादयीत । उरःसमं राजन्यः । मध्यसमं वैश्यः । नीचैः शूद्रः प्राञ्जलिस्तथा । विषमगताय गुरवे नाभिवाद्यमन्वारुह्याभिवादयीत । सर्वत्र तु प्रत्युत्थायाभिवादनम् । अप्रयतेन नाभिवाद्यम्" । तथा: "अप्रयतश् च प्रयताय न प्रत्यभिवादयेत् । पतिवयसः स्त्रियो ऽवहितशिरा अवहितपाणिर्वाभिवादयीत । सर्वा नाम्ना स्त्रियो राजन्यवैश्यौ च न नाम्ना मात रमार्थदारांश् चेत्येके" । सांख्यायनः: "अहरहराचार्यायाभिवादयेत् । गुरुभ्यश् च समेत्य श्रोत्रियस्य" । मनुः ।
	लौकिकं वैदिकं वापि तथाध्यात्मिकमेव वा ।
	आददीत यतो ज्ञानं तं पूर्वमभिवादयेत् ॥
	गुरोर्गुरौ संनिहिते गुरुवद् वृत्तिम् आचरेत् ।
	न चानिसृष्टो गुरुणा स्वान् गुरूनभिवदयेत् ॥
अनिसृष्टो ऽननुज्ञापितः । स्वान् मातुलादीन् ।


	गुरुं चैवाप्युपासीत स्वाध्यायार्थं समाहितः ॥ १।२६ ॥

गुरुं चैवाभिवादयेत् । वृद्धत्वादेव गुरोरभिवादने सिद्धे पृथग्वचनं शास्त्रान्तरोकेनोपसंग्रहणेन विकल्पार्थम् । उपसंग्रहणम् आह मनुः ।
[५५]	व्यत्यस्तपाणिना कार्यमुपसंग्रहणं गुरोः ।
	सव्येन सव्यः स्प्रष्टव्यो दक्षिणेन तु दक्षिणः ॥
सव्यदक्षिणाभ्यां पाणिभ्यां सव्यदक्षिणौ पादौ गुरोः स्पृशेद् इत्यर्थः । श्रोत्रे संस्पृश्य मनःसमाधानार्थमधस्तज्जान्वोरा पद्भ्याम् । गौतमः: "गुरोः पादोपसंग्रहणं प्रातर्ब्राह्मानुवचने चाध्यन्तयोः" । ब्रह्म वेदः । अनुवचनमध्यापनम् । आद्यन्तयोरुपक्रमावसानयोः । आपस्तम्बः: "उदिते त्व् आदित्य आचार्येण समेत्योपसंग्रहणं सदैवाभिवादनमुपसंग्राह्याचार्य इत्येके" । गुरुरत्राचार्यः पिता वा । अत्रिः ।
	दक्षिणं पाणिमुद्धृत्य प्रकाममभिवादयेत् ।
	श्रोत्रिये त्व् अञ्जलिः कार्यो गुरोः पादोपसंग्रहम् ॥
अथ प्रकृतमुच्यते: अप्युपासीत स्वाध्यायप्राप्त्यर्थं परिचरेत् । गुरुमित्यनुवर्तते । समाहितो ऽनन्यमनाः ॥ १।२६ ॥


	आहूतश् चाप्यधीयीत लब्धं चास्मै निवेदयेत् ।

गुरुणाहूतः पठेत् । लब्धं च गुरवे निवेदयेत् । उपसंग्रहणानन्तरं गौतमः: "अनुज्ञात उपविशेत् प्राङ्मुखो दक्षिणतः शिष्य उदङ्मुखो वा । एतत् प्रत्यहमध्ययनारम्भे कार्यम् । प्रथमाध्ययने तु पाणिना सव्यमुपसंगृह्यानङ्गुष्ठमधीहि भो इति ब्रूयात् । तत्र चक्षुर्मनःप्राणोपस्पर्शनं दर्भैः प्राणायामास्त्रयः पञ्चदश मात्राः प्राक्कूलेष्व् आसनं च, ओंपूर्वा व्याह्र्तयः सप्त सत्यान्ताः" । प्राणाः शीर्षण्यानि खानि । ह्रस्वमक्षरं मात्रा, तया कालो लक्ष्यते । कूलमग्रम् ॥


	हितं चास्याचरेन् नित्यं मनोवचनकर्मभिः ॥ १।२७ ॥

हितम् आयताव् अनुकूलमस्य गुरोराचरेत् । सर्वदा मानसवाचिककायिकव्यापारैरतिहितकारी गुरोरप्रतिलोमयन् वाचेति । चकारः शास्त्रान्तरोक्तवचनसमुच्चयार्थः । तत्र मनुः ।
	शारीरं चैव वाचं च बुद्धीन्द्रियमनांसि च ।
	नियम्य प्राङ्मुखस्तिष्ठेद् वीक्षमाणो गुरोर्मुखम् ॥
[५६]	नित्यमुद्धृतपाणिः स्यात् साध्वाचारः सुसंयतः ।
	आस्यतामिति चोक्तः सन्न् आसीताभिमुखं गुरोः ॥
	हीनान्नवस्त्रवेषः स्यात् सर्वदा चैव संविशेत् ।
	प्रतिश्रवणसंभाषे शयानो न समाचरेत् ॥
प्रतिश्रवणमङ्गीकारः ।
	नासीनो न च भुञ्जानो न तिष्ठन् न पराङ्मुखः ।
	आसीनस्य स्थितः कुर्यादभिगच्छेच् च गच्छतः ॥
	प्रत्युद्गम्य त्व् आव्रजतः पश्चाद् धावंस्तु धावतः ।
	प्राङ्मुखस्याभिमुखो दूरस्थस्यैत्य चान्तिकम् ॥
	प्रणम्य तु शयानस्य निदेशे चैव तिष्ठतः ।
	नीचं शय्यासनं चास्य सर्वदा गुरुसंनिधौ ॥
	गुरोश् च चक्षुर्विषये न यथेष्टासनो भवेत् ।
	नोदाहरेदस्य नाम परोक्षमपि केवलम् ॥
	न चैवास्यानुकुर्वीत गतिभाषितचेष्टितम् ।
	गुरोर्यत्र परीवादो निन्दा वापि प्रवर्तते ॥
	कर्णौ तत्र पिधातव्यौ गन्तव्यं वा ततो ऽन्यतः ।
	दूरस्थो नार्चयेदेनं न क्रुद्धो नान्तिके स्त्रियाः ॥
	यानासनस्थश् चैवैनमवरुह्याभिवादयेत् ॥ १।२७ ॥


प्रसङ्गाद् गुरुं प्रत्यध्याप्यान् आह ।

	कृतज्ञाद्रोहिमेधाविशुचिकल्याणसूचकाः ।
	अध्याप्याः साधुशक्ताप्तस्वार्थदा धर्मतस्त्व् इमे ॥ १।२८ ॥

कृतज्ञ उपकर्तुः स्मर्ता । अदोह्यनपराधी । मेधावी धारणावान् । शुचिः प्रयतः । कल्याणसूचकः शुभलक्षणः । कल्यानसूयका इति तु पाठे कल्यो नीरोगः । अनसूयको ऽसूयारहितः । आप्तो ऽप्रतारकः । स्वो ज्ञातिः । अर्थदो ऽगुर्वर्थप्रदाता । ज्ञानवित्तदा इति तु पाठे ज्ञानदो ज्ञानहेतुग्रन्थप्रदः । एते धर्मतो [५७] धर्मानतिक्रमेण गुरोरध्याप्या भवन्ति । अर्थप्रदं प्रत्यनेनाध्यापनं नाधर्मः, तस्य वृत्तित्वेन विहितत्वा । भृतिसंप्रतिपत्तिपूर्वकमध्यापनं प्रतिषिद्धम् । मनुस्त्व् आचार्यपुत्रमप्याह ।
	आचार्यपुत्रः शुश्रूषुर् ज्ञानदो धार्मिकः शुचिः ।
	शक्तार्थदाप्ताः स्वः साधुरध्याप्या दश धर्मतः ॥ इति ।
यत् तु तेनैवोक्तम्,
	धर्मार्थौ यत्र न स्यातां शुश्रूषा नापि तद्विधा ।
	तत्र विद्या न दातव्या गुप्तं बीजमिवोषरे ॥
इति, तद् धर्मानुष्ठानार्थदानशुश्रूषणानि सति सामर्थ्ये यो न करोत्यध्याप्यगुणान्तरविरहे तद्विषयम् ॥ १।२८ ॥


उपनीतं प्रत्याह ।

	दण्डाजिनोपवीतानि मेखलां चैव धारयेत् ।

दण्डादीनि स्वकार्यधारणीयानि । तत्र दण्डस्य कार्यमवलम्बनं गवादिनिवारणं तमोवगाहनमप्सु प्रवेशनमित्यादि । अजिनोपवीतमेखलानामदृष्टम् । अतस्तानि नित्यं धार्याणि । उपवीतं ब्रह्मसूत्रम् । मनुः ।
	ब्राह्मणो बैल्वपालाशौ क्षत्रियो वटखादिरौ ।
	पैप्पलौदुम्बरौ वैश्यो दण्डानर्हति धर्मतः ॥
यमः ।
	एतेषामप्यलाभे तु सर्वेषां सर्वयज्ञियाः ।
मनुः ।
	ऋजवस्ते तु सर्वे स्युरव्रणाः सौम्यदर्शनाः ।
	अनुद्वेगकरा नॄणां सत्वचो ऽनग्निदूषिताः ॥
	केशान्तिको ब्राह्मणस्य दण्डः कार्यः प्रमाणतः ।
	ललाटसंमितो राज्ञः स्यात् तु नासान्तिको विशः ॥
तथा,
	कार्ष्णरौरवबास्तानि चर्माणि ब्रह्मचारिणः ।
	वसीरन्न् आनुपूर्व्येण शाणक्षौमाविकानि च ॥
कृष्णमृगरुरुच्छागानामजिनानि ब्राह्मणादयो यथाक्रमं वसीरन्न् आच्छादयेयुरुत्तरीयाणि कुर्युरित्यर्थः । तथा च पारस्करः: [५८] "ऐणेयमजिनमुत्तरीयं ब्राह्मणस्य रौरवं राजन्यस्याजं गव्यं वा वैश्यस्य सर्वेषां वा गव्यम्" । यमः: "सर्वेषां रौरवशाणक्षौमाविकानि सामर्थ्यादधोवस्त्राणीतराणि न" । गौतमस्तु सर्वेषां ब्रह्मचारिणां शाणादिभिर्विकल्पितं शुक्लकार्पासं वस्त्रम् आह: "सर्वेषां कार्पासं वासो ऽविकृतम्" इति । अविकृतं शुक्लम् । वसिष्ठः: "शुक्लमहतं वासो ब्राह्मणस्य कार्पासं माञ्जिष्ठं क्षौमं क्षत्रियस्य पीतं कौशेयं वैश्यस्य सर्वेषां वा तान्तवमरक्तम् । शुक्लं कार्पासमेवाहतं क्षौमाद्यपि" । मनुः ।
	कार्पासमुपवीतं स्याद् विप्रस्योर्ध्ववृतं त्रिवृत् ।
	शणसूत्रमयं राज्ञो वैश्यस्याविकसूत्रिकम् ॥
भृगुः ।
	ऊर्ध्वं तु त्रिवृतं कार्यं तन्तुत्रयमधोवृतम् ।
	त्रिवृतं चोपवीतं स्यात् तस्यैको ग्रन्थिरिष्यते ॥
त्रिवृत् नवसूरमित्यर्थः ।
	पृष्ठदेशे च नभ्यां च यद् वृतं विन्दते कटिम् ।
	तद् धार्यमुपवीतं स्यान् नातिलम्बं न चोच्छ्रितम् ॥
	सदोपवीतिना भाव्यं सदा बद्धशिखेन च ।
	विशिखो व्युपवीतश् च यत् करोति न तत् कृतम् ॥
	उपवीतं बटोरेकं द्वे तथेतरयोः स्मृते ॥
बौधायनः: "कौशं सौत्रं वा त्रिस्त्रिवृद् यज्ञोपवीतम्" । मनुः ।
	कौशं त्रिवृत् समा श्लक्ष्णा कार्या विप्रस्य मेखला ।
	क्षत्रियस्य तु मौर्वी ज्या वैश्यस्य शणतान्तवी ॥
	मुञ्जालाभे तु कर्तव्या कुशाश्मन्तकबल्वजैः ।
	त्रिवृता ग्रन्थिनैकेन त्रिभिः पञ्चभिरेव वा ॥
यथार्षेयं ग्रन्थयः कार्या इत्यभिप्रायः । पैठीनसिः: "मौञ्जी मेखलाश्मन्तकी ब्राह्मणस्य" । बौधायनः: "अथैनं मौञ्जीं मेखलां त्रिवृतं त्रिः प्रदक्षिणं परिव्ययति" । मनुः ।
	यद् यस्य विहितं चर्म यत् सूत्रं या च मेखला ।
	यो दण्डो यच् च वसनं तत् तदस्य व्रतेष्व् अपि ॥ [५९]
व्रतानि सावित्र्यादीनि ।
	मेखलाजिनं दण्डमुपवीतं कमण्डलुम् ।
	अप्सु प्राप्य विनष्टानि गृह्णीतान्यानि मन्त्रतः ॥ इति ।


	ब्राह्मणेषु चरेद् भैक्षमनिन्द्येष्व् आत्मवृत्तये ॥ १।२९ ॥

ब्राह्मणेष्व् अनिन्द्येष्व् अनिभिशस्तादिषु भैक्षं प्राप्तं चरेत् । भिक्षितमन्नं भिक्षा, तासां समूहो बैक्षम् । आत्मवृत्तय आत्मन एव वृत्त्यर्थं न परस्य गुरुव्यतिरिक्तस्य । गुरुस्तु शिष्यनिवेदितं भैक्षं समश्नीयादेव । यद् आह आपस्तम्बः: "भैक्षं हविषा संस्तुतम् । तत्राचार्यो देवतार्थ आहवनीयार्थे च तं भोजयित्वा यदुच्छिष्टं प्राश्नाति हविरुच्चिष्टमेव तत्" इति । मनुः ।
	उदकुम्भं सुमनसो गोशकृन् मृत्तिकां कुशान् ।
	आहरेद् यावदर्थानि भैक्षं चाहरहश् चरेत् ॥
	वेदयज्ञैर अहीनानां प्रशस्तानां स्वकर्मसु ।
	ब्रह्मचार्याहरेद् भैक्षं गृहेभ्यः प्रयतो ऽन्वहम् ॥
	गुरोः कुले न भिक्षेत न ज्ञातिकुलबन्धुषु ॥
यत् तु,
	मातरं वा स्वसारं वा मातुर्वा भगिनीं निजाम् ।
	भिक्षेत भिक्षां प्रथमं या चैनं न विमानयेत् ॥
इति, तदुपनयनाङ्गभिकाविषयमिति गुरोः कुल न भिक्षेतेत्यनेनाविरुद्धम्, नित्यभिक्षाविषयत्वादस्य ।
	अलाभे त्व् अन्यगेहानां पूर्वं पूर्वं विवर्जयेत् ।
	सर्वं वापि चरेद् ग्रामं पूर्वोक्तानामसंभवे ॥
	अन्त्यवर्जं महाबाहो इत्याह भगवान् विभुः ॥
अन्त्यः शूद्रः ।
	वाचं नियम्य प्रयत आमिषं चापि वर्जयेत् ।
	चतुर्वर्ण्यं चरेद् भैक्षमलाभे कुरुनन्दन ॥
अलाभे त्रिवर्णिकानामिति शेषः ॥ १।२९ ॥


	आदिमध्यावसानेषु भवच्छब्दोपलक्षिताः ।
	ब्राह्मणक्षत्रियविशां भैक्षचर्या यथाक्रमम् ॥ १।३० ॥

[६०] बैक्षप्राक्तनवाक्यं भैक्षचर्याशब्देन लक्ष्यते । तद् आदौ मध्ये ऽवसाने च स्त्रीलिङ्गसंबुद्ध्यन्तं(न्त)भवच्छब्दयुक्तं ब्राह्मणस्य क्षत्रियस वैश्यस्य यथाक्रमं प्रयोक्तव्यं भवति । भवति भिक्षा देहीति ब्राह्मणस्य, भिक्षां भवति देहीति क्षत्रियस, भिक्षां भवतीति वैश्यस्येति सिद्धम् । प्रथमभिक्षामधिकृत्य भविष्यत्पुराणम् ।
	मातरं वा स्वसारं वा मातुर्वा भगिनीं निजाम् ।
	भिक्षेत प्रथमं भिक्षां या चैनं न विमानयेत् ॥
	सुवर्णं रजतं रत्नं सा पात्रे ऽस्य विनिक्षिपेत् ॥
स्मृत्यन्तरं च ।
	भिक्षार्थं काञ्चनं वापि पात्रं सव्येन राजतम् ।
	पित्रा कृतोपनीतेज्यो मधुपर्ककरस्ततः ॥
यमः ।
	हस्तदत्ता तु या भिक्षा लवणं व्यञ्जनानि च ।
	भोक्ता त्व् अशुचितां याति दाता स्वर्गं न गच्छति ॥
मनुः ।
	परिगृह्येप्सितं दण्डमुपस्थाय च भास्करम् ।
	प्रदक्षिणं परीत्याग्निं चरेद् भैक्षं यथाविधि ॥ १।३० ॥


	कृताग्निकार्यो भुञ्जीत वाग्यतो गुर्वनुज्ञया ।
	आपोशानक्रियापूर्वं सत्कृत्यान्नमकुत्सयन् ॥ १।३९ ॥

कृतमग्निकार्यं येन स कृताग्निकार्यः । वाग्यतो मौनी । आपोशानक्रियां कृत्वा सत्कृत्य पूजयन्नन्नमकुत्सयन्ननिन्दयन् गुर्वनुज्ञा भुङ्क्ष्वेति गुर्वनुमत्या भुञ्जीत । उपनयनकाल आपोशानप्रैषोक्ता क्रियापोशानक्रिया । भैक्षादेकदेशहोमो ऽत्राग्निकार्यम् । तद् आह पैठीनसिः: "हविषो हुत्वा संतर्प्याग्निं समिधं दत्त्वान्नं यदन्नमद्म्यमृतेन देवा यदन्नमद्मि बहुधा विरूपमिति चोक्त्वानुमन्त्रयेत् त्रिः । स्विष्टकृतमग्निकार्यं कृत्वानुज्ञातो भुञ्जीत वाग्यतः" । तथा च आपस्तम्बः: "प्रोक्षिताद् भैक्षादग्नौ हुत्वा भुञ्जीत" । [६१] अतश् चार्थ(र्था)संनिधाव् एतदग्निकार्यं संनिहिते त्व् आचार्ये ऽग्निकार्यस्थाने भैक्षम् आचार्यो भोजयितव्य इति तेनैवोक्तं हविषा संस्तुतमित्यादिना । अत्र मनुः ।
	समाहृत्य तु तद् भक्षं यावदर्थममायया ।
	निवेद्य गुरवे ऽश्नीयाद् आचम्य प्राङ्मुखो शुचिः ॥
	आयुष्यं प्राङ्मुखो भुङ्क्ते यशस्यं दक्षिणामुखः ।
	श्रियं प्रत्यङ्मुखो भुङ्क्ते ऋतं भुक्त उदङ्मुखः ॥
अस्यार्थः: यत् प्राङ्मुखो भुङ्क्ते तद् आयुष्यम् । आयुषे हितम् । एवं यशस्यम् । यः प्रत्यङ्मुखो भुङ्क्ते स श्रियं प्राप्नोति । यस्तूदङ्मुखः स ऋतं सत्यं यज्ञं वाप्नोति । एवं भोक्तुः प्राक्मुखता नित्या काम्या च ।
	नोच्छिष्टं कस्यचिद् दद्यान् नाद्यादेनमथान्तरा ।
	न चैवात्यशनं कुर्यान् न चोच्छिष्टः क्वचिद् व्रजेत् ॥
संवर्तः ।
	सायं प्रातर्मनुष्याणामशनं दैवचोदितम् ।
	नान्तरा भोजनं कुर्यादग्निहोत्रसमो विधिः ॥
वसिष्ठः ।
	अष्टौ ग्रासा मुहेर् भक्ष्यं षोडशारण्यवासिनः ।
	द्वाविंशतिर्गृहस्थस्य अमितं ब्रह्मचारिणः ॥
आपस्तम्बः: "भुक्त्वा स्वयममन्त्रं प्रक्षालयेन् न चोच्छिष्टं कुर्यादशक्तो भूमौ निखनेदप्सु वा प्रावेशयेद् आर्याय वा पर्यवदध्यादन्तर्हितेन वा शूद्राय" ॥ १।३१ ॥


	ब्रह्मचर्ये स्थितो नैकमन्नमद्यादनापदि ।

ब्रह्मचार्यनापद्येकस्यान्नं नाश्नीयात् ।

	ब्राह्मणः काममश्नीयाच् छ्राद्धे व्रतमपीडयन् ॥ १।३२ ॥ ॥

ब्रह्मचारी ब्राह्मणश् चेत् तदाभ्यर्थितः सन्न् एकान्नमनापद्यपि भुञ्जीत । स चेच् छ्राद्धे भुञ्जीत तदा व्रतपीडाकरं मधुमांसादि वर्जयित्वाश्नीयात् ॥ १।३२ ॥


ब्रह्मचारिनियमान् आह ।

	मधुमांसाञ्जनोच्छिष्टं शुक्तस्त्रीप्राणिहिंसनम् ।
	भास्करालोकनाश्लीलपरिवादांश् च वर्जयेत् ॥ १।३३ ॥

ब्रह्मचारी मध्वादिकं वर्जयेत् । मधु मांसं शिष्टभोजनीयमपि । अञ्जनं कज्जलम् । उच्छिष्टं स्वस्य परस्य च गुरुव्यतिरिक्तस्य । तथा च वसिष्ठः [६२] : "उच्छिष्टमगुरोरभोज्यं स्वमुच्छिष्टमुच्छिष्टोपहतं च" इति । शुक्तं परुषं वचो ऽन्नं वा यत् कालवशादलं भवति । स्त्रीशब्देन स्त्रीविषये प्रेक्षणालम्बने लक्ष्येते । तद् आह गौतमः: "स्त्रीप्रेक्षणालम्बने मैथुनशङ्कायाम्" इति । प्राणिहिंसनं प्राणिवधः । भास्करालोकनं प्रसिद्धम् । अश्लीलं सभानर्हं वचः । परिवादः परनिन्दावर्जनेनात्र वर्जनविषयः । संकल्पो व्रतनियमादिशब्दवाच्यो लक्ष्यते । अत एवाह: "श्राद्धे व्रतमपीडयन्" इति । मनुस्तु ।
	सेवेतेमांश् तु नियमान् ब्रह्मचारी गुरौ वसन् ।
	संनियम्येन्द्रियग्रामं तपोवृद्ध्यर्थम् आत्मनः ॥
चकारः स्मृत्यन्तरोपात्तानामन्येषां ब्रह्मचारिधर्माणामुपसंहारार्थः । तत्र मनुः ।
	नित्यं स्नात्वा शुचिः कुर्याद् देवर्षिपितृतर्पणम् ।
	देवताभ्यर्चनं चैव समिदाधानमेव च ॥
	वर्जयेन् मधुमांसानि गन्धमाल्यरसान् स्त्रियः ।
	अभ्यङ्गमञ्जनं चाक्ष्णोरुपानच्छत्रधारणम् ॥
	कामं क्रोधं च लोभं च नर्तनं गीतवादितम् ।
	द्यूतं च जनवादं च परिवादं तथानृतम् ॥
	स्त्रीणां च प्रेक्षणालम्बमुपघातं परस्य च ।
	एकः शयीत सर्वत्र न रेतः स्कन्दयेत् क्वचित् ॥
	कामाद् धि स्कन्दयन् रेतो हिनस्ति व्रतमेव तु ॥
व्रं ब्रह्मचर्यम् । यमः ।
	जितेन्द्रियो जितालस्यो जितक्रोधो जितात्मवान् ।
तथा,
	खट्वासनं च शयनं वर्जयेद् दन्तधवनम् ।
	स्वपेदेकः कुशेष्व् एव न रेतः स्कन्दयेत् क्वचित् ॥
गौतमः: "वर्जयेन् मधुमांसं गन्धमाल्यं दिवास्वप्नाञ्जनाभ्याज्जनोपानच्छत्र-कामक्रोध[६३]लोभमोहवाद्यवादनस्नानदन्तधावनहर्षनृत्तगीतपरिवादभयानि । गुरुदर्शने कण्ठप्रावृतावसक्तिकापादप्रसारणानि । निष्ठ्युतहसितविजृम्भितावस्फोटनानि च । स्त्रीप्रेक्षणालम्बने मैथुनशङ्कायां द्यूतहीनसेवामदत्तादानं हिंसाम् आचार्यतत्पुत्रतदीक्षितानि च । शुक्ता वाचो मद्यं नित्याम् ब्राह्मणः" इति । अत्र स्नानं भोगार्थम् । भयं परं प्रति । कण्ठप्रावृतं कण्ठप्रावरणानि । अवसक्तिका जानुनोरुपरि करबन्धः । अवस्फोटनमङ्गुल्याद्यङ्गस्फोटनम् । हीनसेवा मूत्रपुरीषावमार्जनादिका । तां गुरोरपि वर्जयेत्, "अङ्गानि प्रक्षालयीताशुचिलिप्तानि गुरोरपि" इति दर्शनात् । शुक्ता वाचः परोद्वेगकराणि वक्यानि । मद्यं प्रसिद्धम् । एतानि ब्रह्मचारी वर्जयेद् इति संबन्धः । मद्यं नित्यं ब्राह्मणः । नित्यमिति वचनान् मद्यं कृतयुआदाव् अपि ब्राह्मणेन वर्ज्यम् । क्षत्रियवैश्याभ्यां तु कलाव् एव । यद् ब्रह्मपुराणम् ।
	दीर्घकालं ब्रह्मचर्यं धारणं च कमण्डलोः ।
	सगोत्राद् वा सपिण्डाद् वा विवाहो गोवधस्तथा ॥
	नराश्वमेधौ मद्यं च कलौ वर्ज्यं द्विजातिभिः ॥ इति ।
नित्यं सर्वकालम् । अब्रह्मचार्यपि ब्राह्मणो मद्यं वर्जयेद् इत्यर्थः । तथा,
	अधःशय्यासनी पूर्वोत्थायी जघन्यसंवेशी ।
	सर्वत्राप्रैहतवाक्यो ऽन्यत्र पातकात् ॥
अधःशय्यादि गुर्वपेक्षया । आपस्तम्बः: "आतम्प्रशंसां परगर्हां च वर्जयेत्" इति । तथा, "उत्सन्नश्लाघो ऽङ्गानि प्रक्षालयीताशुचिलिप्तानि । गुरोरसंसर्शने" । उत्सन्नश्लाघ उत्सन्नशोभो भवेद् इति शेषः । यथा गुरुर्न पश्यति तथा प्रक्षालयीतेत्यर्थः । आपस्तम्बः: "न प्रेक्षेत नग्नां स्त्रियम् । ओषधिवनस्पतीनाम् आच्छिद्य नो जिघ्रेत् । न स्मयेत यदि स्मयेतापरिगृह्य स्मयेत, इति ब्राह्मणम्" । अपरिगृह्य मिखं पिधाय स्मयेतेति ब्राह्मणम् । [६४] हारीतः: "हयगजरथचैत्यवृक्षविशेषम् आरोहणफलचयनसंधिसर्पणकूपावरोहणमहानद्यर्णवप्रतरणमहासाहसानि वर्जयेत्" । मनुः ।
	मुण्डो वा जटिलो वा स्यादथ वा स्याच् छिकाजटः ।
	नैनं ग्रामे ऽभिनिम्नोचेत् सूर्यो नाभ्युदियात् क्वचित् ॥
	चोदितो गुरुणा नित्यं अप्रचोदित एव वा ।
	कुर्यादध्ययने योगम् आचार्यस्य हितेषु च ॥ इति ॥ १।३३ ॥


मान्यमाननं ब्रह्मचारिधर्मं वक्तुं मान्यानां लक्षणानि तावद् आह ।

	स गुरुर्यः क्रियाः कृत्वा वेदमस्मै प्रयच्छति ।

गर्भाधानाद्या उपनयनान्ताः क्रियाः संस्कारिका यो यस्य करोति स तस्य गुरुः । एतावदेव गुरुलक्षणम् । तत्प्रसङ्गाद् ब्राह्मणं प्रति वेददस्मै प्रयच्छतीति विध्यन्तरम् । निषेकादिक्रियानुष्ठानस्य वेददनस्य चार्थप्राप्तपौर्वापर्यानुवादकः क्त्वाप्रत्ययः । परमार्थतस्तु द्वे एवैते वाक्ये । अन्यथा क्षत्रियादेः स्वसुतं प्रति गुरुत्वं न स्यात्, वेददातृत्वाभावात् । इष्यते च क्षत्रियादेरपि स्वसुतं प्रति गुरुत्वम् । अन्यथा क्षत्रियादिसुतस्य पितृभार्यां गच्छतो गुरुतल्पगत्वं न स्यात् । अत एव मनुर्गर्भाधानादिक्रियाकर्तृत्वं वेददाननिरपेक्षं गुरुलक्षणम् आह ।
	निषेकादीनि कर्माणि यः करोति यथाविधि ।
	संभावयति चान्नेन स विप्रो गुरुरुच्यते ॥
अत्राप्यन्नसंभावनम् औचित्यप्राप्तमनूद्यते न गुरुलक्षणतया विधीयते । विप्रग्रहणं च प्रदर्शनार्थंन नियमार्थम् । तथा सति क्षत्रियादिर्न हि गुरुः स्यात् । यथाविधिग्रहणेन च शूद्रादेर्निषेकमात्रकारिणो ऽपि गुरुत्वं दर्शयति, तस्य तावन् मात्रविधानात् । एवं क्षत्रियवैश्यायोरपि । पुंसवनादिषु कर्मसु कृतेषु प्रयच्छतीति वचनाद् ब्राह्मणः पितैव संभवे सत्याचार्यो भवेद् इति गम्यते । अत एव बृहस्पतिः ।
	एवं दण्डादिभिर्युक्तं संस्कृत्य विधिवत् पिता ।
	वेदमध्यापयेद् यत्नाच् छास्त्रं मन्वादिकं तथा ॥
इति पितुरेवाधिकारम् आह । पितृव्यतिरिक्तानां गुरुत्वं त्व् औपचारिकमिति दर्शयितुम् लक्षणाभ्धानम् । [६५] देवलः ।
	उपाध्यायः पिता ज्येष्ठो भ्राता चैव महीपतिः ।
	मातुलः श्वशुरश् त्राता मातामहपितामहौ ॥
	वर्णज्येष्ठः पितृव्यश् च पुंस्येते गुरवः स्मृताः ।
	माता मातामही गुर्वी पितुर्मातुश् च सोदरा ॥
	श्वश्रूः पितामही ज्येष्ठा धात्री च गुरवः स्त्रियः ।
	इत्युक्तो गुरुवर्गो ऽयं मातृतः पितृतो द्विधा ॥
इति, तदुपचार इति मन्तव्यम् । अत्र च गुरुवत् तेषु वर्तितव्यमिति फलम् । अत एवानुवर्तनम् आह ।
	अनुवर्तनमेतेषां मनोवाक्कायकर्मभिः ॥ इति ।
गुरोर् भार्या गुर्वी । मातृतः पितृत इति बाहुल्याभिप्रायम् । महीपतिप्रभृतीनां तदभावात् । मनुरपि पूज्यमात्राभिप्रायेणाह ।
	अल्पं वा बहु वा यस्य श्रुतस्योपकरोति यः ।
	तमपीह गुरुं विद्याच् छ्रुतोपक्रियया तया ॥


	उपनीय ददद् वेदम् आचार्यः स उदाह्र्तः ॥ १।३४ ॥

यस्तु शिष्यमुपनीय वेदमध्यापयति स आचार्य उक्तः । वेदशब्देनात्र विद्यान्तराण्यपि संगृह्यन्ते । तथा च मनुः ।
	उपनीय गुरुः शिष्यं वेदमध्यापयेद् द्विजः ।
	सकलं सरहस्यं च तम् आचार्यं प्रचक्षते ॥
कल्पशब्देनेह व्याकरणादीन्यङ्गानि मीमांसान्यायविस्तराश् च प्रतिपाद्यन्ते । कल्पो वेदार्थं कल्पयति । तथा च व्यासः ।
	न वेदपाठमात्रेण संतोषं कारयेद् द्विजः ।
	पाठमात्रावसानस्तु पङ्के गौरिव सीदति ॥
पाठमात्रावसानो ऽर्थानभिज्ञ इत्यर्थः ॥ १।३४ ॥


	एकदेशमुपाध्ययः

यस्तु वेदार्थैकदेशमध्यापयति स तस्योपाध्यायः । मनुः ।
	एकदेशं तु वेदस्य वेदाङ्गान्यपि वा पुनः ।
	यो ऽध्यापयति वृत्त्यर्थमुपाध्याय स उच्यते ॥

		ऋत्विग् यज्ञकृदुच्यते ।
[६६]
यो यज्ञाधिकारिणा स्वयज्ञसिद्ध्यर्थं परिक्रीतः सन् यज्ञकृद् भवति स तस्य ऋत्विग् इत्युच्यते । मनुः ।
	अग्न्याधेयं पाकयज्ञानग्निष्टोमदिकान् मखान् ।
	यः करोति वृतो यस्य स तस्यर्त्विग् इहोच्यते ॥
स च त्रिविधः । यथाह हारीतः: "क्षीरहोताहार्यवृतो विशेषवृतः" इति । लक्षणान्याह: "यो यस्याग्नीन् आदत्ते स तस्य क्षीरहोता" । अस्यार्थः: अग्न्याधेयसंबन्धिनाम् ऋत्विजां मध्ये यः कश्चिदग्निहोत्र ऋत्विग् भवति स क्षीरहोतेति । तदाह आश्वलायनः: "स्वयं पर्वणि जुहुयाद् ऋत्विजामेक इतरं कालम्" इति । "तस्यालाभे यमन्यं नित्यार्थं वृणीते स आहार्यवृतः । अथ यमन्यमुत्तरोत्तरेषु क्रतुषु वृणीते स विशेषवृतः" । ऋत्विग्लक्षणमिह प्रासङ्गिकम्, ब्रह्मचारिणं प्रति तस्यानुपयोगात् ॥

	एते मान्या यथापूर्वम्

एते गुर्वादयो मान्याः पूज्याः, यथापूर्वं पूर्वमनतिक्रम्य, उत्तरोत्तरे ऽभिवादनोपसंग्रहणादिभिर्मान्या इत्यर्थः ॥

		एभ्यो माता गरीयसी ॥ १।३५ ॥

एभ्यो गुर्वादिभ्यो ऽत्यर्थं गौरवं मातैवार्हतीत्यर्थः । गौतमस्तु मातुराचार्यस्य गौरवम् आह: "आचार्यः श्रेष्ठो गुरूणां मातेत्येके" । अत्र च गुरुशब्द औपचारिकः । पुराणात् ।
	द्वौ गुरू पुरुषस्येह पिता माता च धर्मतः ।
	तयोरपि पिता श्रेयान् बीजप्राधान्यदर्शनात् ॥
	अभाव एतयोः श्रेयान् गुरुः सम्यग् विचक्षणः ।
	स्वतन्त्राः सर्व एवैते परतन्त्रेषु सर्वदा ॥
	अनुशिष्टौ विसर्गे वा विक्रये चेश्वरा मताः ॥
एवं च सति पितुर्मातुराचार्यस्य च विप्रतिषिद्धार्थविषयायाम् आज्ञायां पितुराज्ञा गरीयसी । तदभावे मातुस्तदभाव आचार्यस्य । [६७] आचार्यस्य पुनराज्ञा पित्राज्ञातो ऽपि गरीयसीत्याह मनुः ।
	उत्पादकब्रह्मदात्रोर्गरीयान् ब्रह्मदः पिता ।
	ब्रह्मजन्म हि विप्रस्य प्रेत्य चेह च शाश्वतम् ॥
ब्रह्मद आचार्यः ॥ १।३५ ॥


ब्रह्मचर्यकालस्य परिमाणम् आह ।

	प्रतिवेदं ब्रह्मचर्यं द्वादशाब्दानि पञ्च वा ।
	ग्रहणान्तिकमित्येके

उक्तं ब्रह्मचर्यं तत् प्रतिवेदं प्रतिशाखं द्वादश् वर्षाणि पञ्च वा वर्षाणि वेदस्वीकारान्तं वा कर्तव्यम् । मनुः ।
	षट्त्रिंशदाब्दिकं चर्यं गुरौ त्रैविद्यकं व्रतम् ।
	तदर्धिकं पादिकं वा ग्रहणान्तिकमेव वा ॥
आर्धिकपक्षे षड्वर्षाणि, पादिकपक्षे त्रीणि वर्षाणि, एकवेदब्रह्मचर्यम् । यमः ।
	गुरोरप्यवलिप्तस्य कार्याकार्यमजानतः ।
	उत्पथं प्रतिपन्नस्य परित्यागो विधीयते ॥

		केशान्तश् चैव षोडशे ॥ १।३६ ॥

षोडशे वर्षे ब्राह्मणस्य केशान्तो नाम संस्कारः कर्तव्यः । क्षत्रियवैश्ययोस्तु मनूक्तः ।
	केशान्तः षोडशे वर्षे ब्राह्मणस्य विधीयते ।
	राजन्यबन्धोर्द्वाविंशे वैश्यस्य द्व्यधिके ततः ॥ इति ।
जन्मादिरेषा वर्षसंख्या, गर्भादिश् चेद् विवक्षिता स्याद् गर्भषोडश् इत्यवक्ष्यत्, यथा गर्भाष्टम इति । केवलसंख्योपादाने तु जन्मैवावधिः, यथाष्टमे चाब्द इति ॥ १।३६ ॥


	आ षोडशाच् चाद्वाविंशाच् चतुर्विंशाच् च वत्सरात् ।
	ब्रह्मक्षत्रविशां काल औपनायनिकः परः ॥ १।३७ ॥

जन्मत आ षोडशाद् वर्षाद् ब्राह्मणस्योपनयनकालः, अत ऊर्ध्वं तत्कालो नास्तीत्यर्थः । एवम् आ द्वाविंशाद् वर्षात् क्षत्रियस्याचतुर्विंशाद् वैश्यस्य । अभिविधौ चायम् आकारः । यत आह व्यासः ।
[६८]	औपनायनिकः कालः परः षोडशवार्षिकः ।
	द्वाविंशतिः परो ऽन्यस्य स्याच् चतुर्विंशतिः परः ॥
	ब्राह्मणक्षत्रियविशां कालश् चेदत्यगादयम् ।
	सावित्रीपतिता व्रात्या भवन्त्यार्थविगर्हिताः ॥ १।३७ ॥


अतिक्रान्तोपनयनकालानां यद् भवति तद् आह ।

	अत ऊर्ध्वं त्रयो ऽप्येते यथाकालमसंस्कृताः ।
	सावित्रीपतिता व्रात्या व्रात्यस्तोमाद् ऋते क्रतोः ॥ १।३८ ॥

द्विजातयो ऽनुपनीता यथासंख्यं षोडशद्वाविंशतिचतुर्विंशतिवर्षेभ्य ऊर्ध्वं व्रात्यस्तोमाख्यं क्रतुं विहाय सर्वधर्मानधिकारिणो भवन्ति । सावित्रीपतिता व्रात्या इति तेषां संज्ञा । व्रात्यस्तोमो नाम व्रात्यानां प्रायश्चित्तक्रतुः । तेन चोहालकव्रतादिना कृतप्रायश्चित्ता उपनीता धर्माधिकारिणो भवन्ति, संव्यवहार्याश् चान्येषाम् । यद् आह मनुः ।
	नैतैरपूतैर्विधिवद् आपद्यपि हि कर्हिचित् ।
	ब्राह्मन् यौनांश् च संबन्धान् आचरेद् ब्राह्मण सह ॥
अपूतैरिति वचनात् कृतप्रायश्चित्तैः सह संव्यवहारो न दोषायेति गम्यते । अत्र "सर्वधर्मबहिष्कृताः" इति तु पाठे धर्मशब्दो द्विजातिधर्माभिप्रायः, न वर्णधर्मविषयः, व्रात्यानां वर्णत्वानपायात् ॥ १।३८ ॥



अत्र दिव्जातिधर्मबहिष्कृतत्वे केतुम् आह ।

	मातुर्यदग्रे जायन्ते द्वितीयं मौञ्जिबन्धनात् ।
	ब्राह्मणक्षत्रियविशस्तस्मादेते द्विजाः स्मृताः ॥ १।३९ ॥

मातृतो ब्राह्मणादयः प्रथमं जायन्ते । द्वितीयं मौञ्जिबन्धनात् । तस्माद् द्विजा एते मन्वादिभिः स्मृताः । अत्र द्वितीयमिति क्रियाविशेषणम् । अतो ऽनुपनीतत्वाद् व्रात्या न द्विजाः । तस्माद् द्विजातिधर्मानधिकारस्तेषामुक्तः ॥ १।३९ ॥


	यज्ञानां तपसां चैव शुभानां चैव कर्मणाम् ।
	वेद एव द्विजातीनां निःश्रेयसकरः परः ॥ १।४० ॥

यज्ञानां पञ्चयज्ञादीनां तपसां कृच्छ्रचान्द्रायणादीनामन्येषामपि शुभफलानां कर्मणां मध्ये वेद एव पर उत्कृष्टो निःश्रेयसकरः । यज्ञादिभ्यः कर्मभ्यो [६९] वेदस्य निर्धारणमनुपपन्नमिति वेदशब्देन वेदाध्ययनं लक्ष्यते । तस्य च युक्तं यज्ञादीनां मध्ये परत्वं निःश्रेयसकरत्वान् निःश्रेयसकरबोधकत्वाच् च । तथा च मनुः ।
	आ ह वै स नख्याग्रेभ्यः परमं तप्यते तपः ।
	यः स्रग्व्यपि द्विजो ऽधीते स्वाध्यायं शक्तितो ऽन्वहम् ॥
आ नखाग्रेभ्यः परमं तपस्तप्यते हेत्यन्वयः । तथा ।
	वेदमेव जपेन् नित्यं यथाकालमतन्द्रितः ।
	तं ह्यस्याहुः परं धर्ममुपधर्मो ऽस्य उच्यते ॥ १।४० ॥


अत्र हेतुम् आह ।

	मधुना पयसा चैव स देवांस्तर्पयेद् द्विजः ।
	पितॄन् मधुघृताभ्यां च ऋचो ऽधीते हि यो ऽन्वहम् ॥ १।४१ ॥

यो द्विजः प्रत्यहम् ऋचो ऽधीते स मधुपयोभ्यां देवान् मधुघृताभ्यां च पितॄंस्तर्पयति ॥ १।४१ ॥


	यजूंषि शक्तितो ऽधीते यो ऽन्वहं स घृतामृतैः ।
	प्रीणाति देवान् आज्येन पितॄंश् च मधुना द्विजः ॥ १।४२ ॥

यो यजूंषि यथाशक्त्यधीते स घृतामृतैर्देवान् आज्यमधुभ्यां च पितॄन् प्रीणाति ॥ १।४२ ॥


	स तु सोमघृतैर्देवांस्तर्पयेद् यो ऽन्वहं पठेत् ।
	सामानि तृप्तिं कुर्याच् च पितॄणां मधुसर्पिषा ॥ १।४३ ॥

यो ऽन्वहं सामानि पठेत् स सोमघृतैर्देवान् मधुसर्पिर्भ्यां च पितॄंस्तर्पयेत् ॥ १।४३ ॥


[७०]	वाकोवाक्यं पुराणं च नाराशंसीश् च गाथिकाः ।
	इतिहासांस्तथा विद्यां यो ऽधीते शक्तितो ऽन्वहम् ॥ १।४५ ॥
	मांसक्षीरौदनमधुतर्पणं स दिवौकसाम् ।
	करोति तृप्तिं च तथा प्तिॠणां मधुसर्पिषा ॥ १।४६ ॥

वाकोवाक्यं प्रश्नप्रतिप्रश्नरूपो वेदभागः । पुराणं प्रसिद्धम् । नाराशंस्य ऋग्वेदखिलग्रन्थाधीता "इदं जना उपश्रुत" इत्याद्यास्तिस्र ऋचः । गाथिका इन्द्रगाथाद्याः । इतिहासा भारताद्याः । विद्या मधुविद्याद्याः । एतद् यः प्रत्यहं यथाशक्त्यधीते स मांस्क्षीरौदनमधुभिर्देवतर्पणं मधुसर्पिषा च पितृतृप्तिं करोति ॥ १।४५–४६ ॥


	ते तृप्तास्तर्पयन्त्येनं सर्वैः कमफलैः शुभैः ।

ते देवाद्या उक्तेन प्रकारेण तृप्तास्तर्पयितारं सर्वैः काम्यमानैः फलैस्तर्पयन्ति ।


	यं यं क्रतुमधीयीत तस्य तस्याप्नुयात् फलम् ॥ १।४७ ॥

क्रतुप्रतिपादको वेदभागः क्रतुस्तं यो ऽधीते स तस्य क्रतोः फलं प्राप्नोति ॥ १। ४७ ॥


	त्रिर्वित्तपूर्णपृथिवीदानस्य फलमश्नुते ।
	तपसश् च परस्येह नित्यं स्वाध्यायवान् द्विजः ॥ १।४८ ॥

धनपूर्णस्य सकलभूमिदानस्य त्रिरभ्यस्तस्य परस्य तपसः फलं तदनवरतस्वाध्यायवान् द्विजो लभते । मधुना पयसेत्यादीनां प्रत्यक्षैव श्रुतिर्मूलम् । सा च ब्रह्मयज्ञाध्ययन्विध्यर्थवादभूतेति ब्रह्मयज्ञविधिरत्र कल्प्यः । तेन विनार्थवादानर्थक्यात् । स च ब्रह्मचारिणो ऽपीति तत्प्रकरणे वाक्यारम्भः ।
	अपां समीपे नियतो नैत्यकं विधिम् आश्रितः ।
	सावित्रीमप्यधीयीत गत्वारण्ये समाहितः ॥ इति ।
ततश् चासमर्थः सावित्र्या ब्रह्मयज्ञं कुर्यात् । समर्थ ऋगदिभिः ॥ १।४८ ॥


द्विविधः खलु ब्रह्मचारी उपकुर्वाणो नैष्ठिकश् च । तत्रोपकुर्वाणस्य धर्मा उक्ताः । नैष्ठिकस्येदानीम् आह ।

[७१]	नैष्ठिको ब्रह्मचारी च वसेद् आचार्यसंनिधौ ।
	तदभावे ऽस्य तनये पत्न्यां वैश्वानरे ऽपि वा ॥ १।४९ ॥

उपकुर्वाणकब्रह्मचार्याश्रमं यमिच्छेत् तम् आवसेत् । तत्र यदि ब्रह्मचर्याश्रममिच्छेत् तदा नैष्ठिकब्रह्मचारी भवेत् । निष्ठा शरीरपातः, तदवधिके ब्रह्मचर्ये संकल्पः कृतो येन स नैष्ठिकब्रह्मचारी । स पुनराचार्यस्य संनिधौ वसेन् न समावर्तेत । आचार्याभावे तत्पुत्रस्य तदभाव आचार्यपत्न्यास्तदभावे ऽग्नेः ॥ १।४९ ॥


तत्र वसतो यत् फलं तद् आह ।

	अनेन विधिना देहं साधयन् विजितेन्द्रियः ।
	ब्रह्मलोकमवाप्नोति न चेहाजायते पुनः ॥ १।५० ॥

अनेन पूर्वोक्तेन ब्रह्मचर्यचरणेन देहं देहवन्तम् आत्मानं साधयन् ब्रह्मप्राप्तियोग्यं कुर्वन् विजितेन्द्रियो वशी चतुर्मुखलोकमवाप्नोति नेह संसारे पुनराजायते । अपुनरावृत्तिलक्षणं फलं ब्रह्मोपासकस्य सतो भवति न केवलकर्मणः । तदुक्तम् आश्रमान् प्रकृत्य छान्दोग्ये: "सर्व एते पुण्यलोका भवन्ति ब्रह्मसंस्थो ऽमृतत्वमेति" इति । अस्यार्थः: सर्व एते ब्रह्मस्कन्धाश् चत्वारो प्याश्रमिणः पुण्यलोका भवन्ति । एषां मध्ये यो ब्रह्मसंस्थो ब्रह्मनिष्ठः सो ऽमृतत्वमपुनरावृत्तिलक्षणमेतीति । हारीतः: "द्विविधो ब्रह्मचारी, उपकुर्वाणो नैष्ठिकश् च । तयोरुपकुर्वाणको व्याख्यातः । निष्ठां चेद् गच्छेद् आ शरीरनिपाताद् गुराव् आसीत तदभावे गुरुपत्न्यां तदभावे गुरुपुत्रं(त्रे) गुरुपुत्राभावे ऽग्निमेवोपचरेत् । यज्ञियाः समिध आहृत्य संमार्जनोपलेपहोद्बोधन-समूहनसमिन्धनपर्यग्निकरणपरिक्रमोपस्थानहोमस्तोत्रनमस्कारादिभिरग्निं परिचरेन् नाग्निमधितिष्ठेन् न पद्भ्यां कर्षेन् न मुखेनोपधमेन् नापश्चाग्निं च युगपद् धारयेन् नाजीर्णभुक्त उच्छिष्टो वाभ्यादद्यान् नो(ना)भ्यादधेद् वातिक्रामेन् न [७२] निष्ठीवेत् । विविधचरुर्हविर्दानविशेषैराग्नेयैरग्निमहरहरिन्धेतामन्त्र्य गच्छेद् आहृत्य निवेदयेत् तन्मनाः शरीरोपरमान्ते ब्रह्मणः सायुज्यं गच्छति" । वसिष्ठः: "ब्रह्मचार्याश्रमं परिचरेद् आ शरीरविमोक्षणात् । आचार्ये च प्रेते ऽग्निं परिचरेत् संयतवाक् चतुर्थषष्ठाष्टमकालभोजी भैक्षे गुर्वधीनो जटिलः शिखाजटो वा तथा त्रिरह्नो ऽभ्युपेयदपः" । देवलः: "सकृद्भोजनं सकृदप्स्व् अवगाहनमुभयकालमग्निहोत्रं संध्योपासनमलुप्तचर्मकेशनखत्वग्गन्धमाल्यस्नेहाभ्यञ्जनवेषालंकार-च्छत्रोपानद्वाहनलङ्घनप्लवनधावनचिकित्साज्योतिषलक्षणवास्तुविद्यामङ्गलपौष्टिक-शान्तिकर्मगान्धर्वसङ्गसमयबन्धनशिल्पलेख्यलेखनकारुकर्मवेश्मक्षेत्रद्रव्य-धनधान्यपरिच्छदशस्त्रद्यूतव्यवहाराज्ञाभावलीलापरिहासप्रणयकुहकविस्मापन-विडम्बनविवादोत्सेकपरिवेदनरोदनवस्तिनस्यपादोद्वर्तनवर्जम् । गुरोः पूर्वोत्थानं जघन्यसंवेशनं प्रणामसंदिष्टकरणमिष्टशुश्रूषा नित्योपासनमपचितिस्तद्भावे तत्पुत्रे दारेषु वा तद्वृत्तिरा मरणात्" । यद्यापदि क्षत्रियादिर्गुरुर् भवति तदा तत्र नात्यन्तिकवासः । तथा ब्राह्मणे ऽप्यध्यापनमकुर्वाणे । यद् आह मनुः ।
	नाब्राह्मणो गुरौ शिष्यो वासम् आत्यन्तिकं वसेत् ।
	ब्राह्मणे चाननूचाने काङ्क्षन् गतिमुत्तमाम् ॥
न ब्रह्मवरस्मृतेरग्निहोत्रादिगृहस्थधर्मविधायकश्रुतिविरोधो वाच्यः, भिन्नविषयत्वात् । यो हि स्त्रीरागवशात् कृतविवाहस्तद्विषयाग्निहोत्रादिश्रुतिः । ब्रह्मचर्यस्मृतिस्तु वैराग्यादन्धत्वादिदोषाद् वा विवाहानधिकृतपुरुषविषया । अत एव पाक्षिकत्वेन नैष्ठिकत्वम् आह मनुः ।
	 नाब्राह्मणे गुरौ शिष्यो वासम् आत्यन्तिकं वसेत् ।
	ब्राह्मणे चाननूचाने काङ्क्षन् गतिमुत्तमाम् ॥ 
न ब्रह्मचर्यस्मृतेरग्निहोत्रादिगृहस्थधर्मविधायकश्रुतिविरोधो वाचयः, भिन्नविषयत्वात् । यो हि स्त्रीरागवशात् कृतविवाहस्तद्विषयाग्निहोत्रादिश्रुतिः । ब्रह्मचर्यस्मृतिस्तु वैराग्यादन्धत्वादिदोषाद् वा विवाहानधिकृतपुरुषविषया । अत एव पाक्षिकत्वेन नैष्ठिकत्वम् आह मनुः ।
	यदि त्व् आत्यन्तिकं वासो रोचयेत गुरौ कुले ।
	युक्तः परिचरेदेनम् आ शरीरविमोक्षणात् ॥ इति ।
तथा च विष्णुः ।
	कुब्जवामनजात्यन्धक्लीबपङ्ग्वार्तरोगिणाम् ।
	व्रतचर्या भवेत् तेषां यावज्जीवमनंशतः ॥ इति ॥ [७३]
न च विवाहादिकारिणामनाश्रमिणामेव जपतपःपरायणानामप्यवस्थानमुचितमित्याह दक्षः ।
	अनाश्रमी नैव तिष्ठेदब्दमेकमपि द्विजः ।
	आश्रमेण विना तिष्ठन् प्रायश्चित्तीयते हि सः ॥
	जपे होमे तथा दाने स्वाध्याये च रतः सदा ।
	नासौ फलमवाप्नोति कुर्वाणो ऽप्याश्रमाच् च्युतः ॥
आश्रमाद् आश्रमान्तरगमनेनोत्तरं परिगृह्य पूर्वं न परिगृह्णीयाद् इति स एवाह ।
	त्रयाणाम् आनुलोम्यं स्यात् प्रातिलोम्यं न विद्यते ।
	प्रातिलोम्येन यो याति न तस्मात् पापकृत्तमः ॥ इति ॥ १।५० ॥


इति श्रीविद्याधरवंशप्रभवश्रीशिलाहारनरेन्द्रजीमूतवाहनान्वयप्रसूत-श्रीमदपरादित्यदेवविरचिते याज्ञवल्कीयधर्मशास्त्रनिबन्धे 
ब्रह्मचारिकाण्डं (प्रकरणं) समाप्तम्




अथ सटीकयाज्ञवल्क्यस्मृतौ

विवाहप्रकरणम्

सर्वसाधारणत्वेन ब्रह्मचारिप्रकरणमुक्तम् । अधुनावसरप्राप्ता गृहस्थधर्मा उच्यन्ते । ते च,
	अपत्नीको नरो भूप कर्मयोग्यो न जायते ।
	ब्राह्मणः क्षत्रियो वापि वैश्यः शूद्र ऽपि वा नृप ॥
	पत्नी धर्मार्थकामानां कारणं प्रवरं नृणाम् ॥  [७४]
इत्यादिदर्शनाद् भार्यया विना न भवन्ति । सा च स्नानोत्तरकालभाविनीत्याह ।

	गुरवे तु वरं दत्वा स्नायाद् वा तदनुज्ञया ।
	वेदं व्रतानि वा पारं नीत्वा ह्युभयमेव वा ॥ १।५१॥

पूर्वोक्तेन न्यायेन वेदं व्रतान्युभयं वा पारं नीत्वा समाप्य स्नायात् । एतेषां च पक्षाणां शक्तिकालाद्यपेक्षया व्यवस्था । यदि भिक्षाटनाद्यशक्तो व्याधिततया राजदैविकाद्यभिभवासमर्थः, तदा वेदं केवलं व्रतान्येव वा केवलानि समाप्य स्नायात् । अत एव विद्यास्नातको व्रतस्नातको विद्याव्रस्नातको इति त्रैविध्यं स्मर्यते । अतस्तस्य स्नानपरिणयनोत्तरकालमध्ययनसमापनं तदर्थज्ञानं वा । अत एव वक्ष्यति,
	कर्म स्मार्तं विवाहाग्नौ कुर्वीत प्रत्यहं गृही ।
इति प्रक्रम्य,
	वेदार्थानधिगच्छेत् तु शास्त्राणि विविधानि च ॥ इति ।
वेदार्थज्ञानं चावशयं कार्यम् । तथा च व्यासः ।
	न वेदपाठमात्रेण संतोषं कारयेद् द्विजः ।
	पाठमात्रावसानो हि पङ्के गौरिव सीदति ॥
	यथा पशुर् भारवाही न तस्य लभते फलम् ।
	द्विजस्तथार्थानभिज्ञो न वेदफलमश्नुते ॥
	वेदस्याध्ययनं सर्वं धर्मशास्त्रस्य चापि यत् ।
	अजानतो ऽर्थं तत् सर्वं तुषाणां ख(क)ण्डनं यथा ॥
	यो ऽधीत्य विधिवद् वेदं वेदार्थं न विचारयेत् ।
	स सान्वयः शूद्रसमः पात्रतां न प्रपद्यते ॥
	अधीत्य यत् किंचिदपि वेदार्थाधिगमे रतः ।
	स्वर्गलोकमवाप्नोति धर्मानुष्ठानविद् धि सः ॥
	श्रुतहीनमधीते यन् नेह नामुत्र तद् भवेत् ।
	श्रुतं तु केवलमपि समुद्दाराय कल्पते ॥
	समुच्चितं स्तोकमपि श्र्तुआधीतं विशिष्यते ।
	त्रयाणामपि वर्णानां केवलाध्ययनाद् द्विजात् ॥
	ज्ञानं कर्म च संयुक्तं मुक्त्यर्थं कथितं यथा ।
[७५]	अधीतश्रुतसंयुक्तं तथा श्रेष्ठं न केवलम् ॥
	पाठमात्रार्दितान् नित्यं द्विजातींश् चार्थवर्जितान् ।
	पशून् इव च तान् प्राज्ञो वाङ्मात्रेणापि नार्चयेत् ॥
	ऋक्पादमप्यधीत्यादौ न्यायतस्तु तदर्थवित् ।
	विशिष्यते श्रुतं यस्माद् गरीयो धर्मसाधनम् ॥
श्रुतिश् च ।
	स्थाणुरयं भारहारः किलाभूदधीत्य वेदं न विजानाति यो ऽर्थम् ।
	यो ऽर्थज्ञ इत् सकलं भद्रमश्नुते नाकमेति ज्ञानविधूतपाप्मा ॥
शुष्कवृक्षं स्थाणुम् आहुः । स यथारोपिततृणादिभाराक्रान्तो भवति, न च भरभृतिं भारभोगं वा चेतयमानो लभते, केवलं भाराधारभावाज् जन्तुरेव भारभाग् भवति, तथायं भवति — यो वेदाध्ययनेन धारणावसानेन कदर्थितात्मापि तदभिधेयं कर्मावबोधादि प्रधानप्रयोजनानुरञ्जितविध्यर्थवादमन्त्रनामधेयादिविभागेन न जानाति तज्ज्ञाने ऽप्यद्याप्ययतमानः । य इदानीं निष्पन्नार्थावबोधः सो ऽधिकृतत्वात् कर्मपारिपूर्ण्यात् प्रमादेशु प्रायश्चित्तजागरणाच् च स्वकर्मनैपुण्याच् च साकल्येन पुण्यफलं कुशलं दृष्टमश्नुते । नाकं च सत्यलोकान्तमदृष्टपुष्ट्या प्राप्नोत्यर्थज्ञानजनितानुषङ्गिकधर्मांशेन क्षपितदृष्टादृष्टगतपरिपन्थिनाशनादिदोषदूषकोपात्तदूरित इति । तथा ।
	उत त्वः पश्यन् न ददर्श वाचमुत त्वः शृण्वन् न शृणोत्येनाम् ।
	उतो त्वस्मै तन्वं विसस्रे जायेव पत्य उशसी सुवासाः ॥
अस्यार्थः: अपि खल्व् एकः पश्यन्नपि न पश्यति, अपि खल्व् एकः शृण्वन्नपि न शृणोति, एनामविद्वान् वाचं महार्थाम् । उतो त्वस्मै तन्वं विसस्रे तनुं विवृणुते जायेव पत्य उशती सुवासाः । तद् यथा जाया पत्ये कामयमाना सुवासाः स्वम् आत्मानं विवृणुते, एवं वाग् वाग्विदे स्वम् आत्मानं विवृणुते । मनुश् च,
	यदधीतमविज्ञातं निगदेनैव शब्द्यते ।
	अनग्नाव् इव शुष्कैधो न तज्ज्वलति कर्हिचित् ॥
इत्यादि । अपि च स्मार्तस्य गृह्यादिपरिज्ञानमात्रापेक्षितत्वान् न च तत्परिज्ञानमन्यशास्त्रश्रवणादिना [७६] न भवति । तस्य कर्मक्रमाद्यवबोधमात्रापेक्षितत्वात् । यदि शास्त्रान्तरश्रवणाद् विना सर्वत्र नाधिक्रियते, तदाग्निकार्यादाव् अप्यनधिकारो ब्रह्मचारिणः स्यात् । तेन यद् यत् करोति तत् तज् ज्ञात्वा न युगपज् ज्ञात्वेति । तस्माज् ज्ञात्वा चानुष्ठानमित्ययमपि विधिः परिगृहीतो भवति । कथं स्नायाद् इत्याह: गुरवे पूर्वोक्ताय वरमभिलषितं कात्यायनाद्युक्तम्: "गौर्ब्राह्मणस्य वरो ग्रामो राजन्यस्याश्वो वैश्यस्य" इत्यादि गुर्वर्थाहरणशक्तादिविषयम्, तदन्यादिविषयम्: 
	धान्यं वासांसि शाकं च गुरवे प्रीतिम् आहरेत् । 
इत्यादि मन्वादिलक्षितं वा दत्वा, तदनुज्ञया वादत्तवरो ऽपि । अत एव गौतमः: "विद्यान्ते गुरुरर्थेन निमन्त्र्यः कृतानुज्ञात(न)स्य वा स्नानम्" इति । वेदपारनयनं समुच्चय एव वेदाध्ययनस्य तदर्थज्ञानेन सह । अत एव "वेदमधीत्य च्छन्दोविषयानर्थान् बुद्ध्वा स्नायात्" इति स्मर्यते । मनुरपि ।
	तपोविशेषैर्विविधैर्व्रतैश् च विधिचोदितैः ।
	वेदः कृत्स्नो ऽधिगन्तव्यः सरहस्यो द्विजन्मना ॥ इति ।
अधिगन्तव्यो ग्रन्थतो ऽर्थतश् चेति दर्शयति । व्रतैश् च पूर्वोक्तैर्वर्जयेन् मधुमांसगन्धमाल्यानी(सानी)इत्यादिप्रतिपादितैः । ततश् च यदुक्तं भट्टेन,
	तस्माद् गुरुकुले तिष्ठन् मधुमांसादि वर्जयन् ।
	जिज्ञासेनाविरुद्धत्वाद् धर्ममित्यवगम्यते ॥
इति, तदनेन विरुध्यते, तेषां समावर्तनाधिकत्वात् । अत एव,
	अग्नीन्धनं भैक्षचर्यमधःशय्यां गुरोर्हितम् ।
	आ समावर्तनात् कुर्यात् कृतोपनयनो दिव्जः ।
इति नियम्यते । न च,
	गुरुगेहादनावृत्तः स्नातको हि न कथ्यते ।
इति स्नाने समावर्तनभ्रान्तिः कार्या,
	गुरुणानुमतः स्नात्वा समावृत्तो यथाविधि ।
	उद्वहेत द्विजो भार्यां सवर्णां लक्षणान्विताम् ॥
इति भेदस्मरणात् । स्नातकश् च मन्वादिभिः प्रदर्शितः ।
	तं प्रतीतं स्वधर्मेण ब्रह्मदायहरं पितुः ।
	स्रग्विणं तल्प आसीनमर्हयेत् प्रथमं गवा ॥ इति ॥ [७७]
तं स्नातकं दारसंग्रहाभिमुखतया प्रतीतं पितुर्ब्रह्मदायहरम्, ब्रह्म वेदः । अनेन तस्याध्ययनयोगः ख्याप्यते । दायो रिक्थम् । अनेन तस्य योग्यस्त्वमुच्यते । अन्यथा सर्वर्णापुत्रो ऽप्यन्यायवृत्तो न लभते केषामिति तदभावः । पितुर्द्रव्याभावे प्रतिग्रहादिनाप्यवाप्य पाणिग्रहणं कर्तव्यं पाणिग्रहणादि गृह्यं परिचरेत् । अन्यथा पाकयज्ञादेरसिद्धः, तस्य द्रव्यमूलत्वात् । अत एव गौतमः: "द्रव्यादानं विवाहसिद्ध्यर्थम्" इति । स्रग्विग्रहणं विभूषणप्राप्त्यर्थम् । तल्पं शयनम् । तत्रस्थमर्हयेत् पूजयेत् प्रथमं गवा । गोशब्देन मधुपर्कं लक्षयति, "ऋत्विजो वृत्वा मधुपर्कम् आहरेत् स्नातकायोपस्थिताय राज्ञे च" इति स्मरणात् । स च गां वेदयते कुरुतेति कारयिष्यन्न् उत्सृजेत्युत्प्रेक्षन्न् इति द्विधा भवति । स्नातकश् च नवधा भिद्यते, संकल्पभेदात् । तथाह मनुः ।
	सांतानिकं यक्ष्यमाणमध्वगं सार्ववेदसम् ।
	गुर्वर्थपितृमात्रर्थस्वाध्यायार्थ्युपतापिनः ।
	नवैतान् स्नातकान् विद्याद् ब्राह्मणान् धर्मभैक्षुकान् ॥ १।५१ ॥


ततः किमित्याह ।

	अविप्लुतब्रह्मचर्यो लक्षण्यां स्त्रियमुद्वहेत् ।
	अनन्यपूर्विकां कान्तामसपिण्डां यवीयसीम् ॥ १।५२ ॥

नैव विप्लुतं ब्रह्मचर्यं यस्य । विप्लुतिः स्खलनम् । तत्संभवे तु प्रायश्चित्ती न त्व् अविवाह्यः किं त्व् अयं विशेषः । यदि स्नानादधो विप्लुतस्तदावकीर्णिप्रायश्चित्तम्,
	अवकीर्णी भवेद् गत्वा ब्रह्मचारी तु योषितम् ।
इति स्मरणात् । स्नानादूर्ध्वं यदि पुनस्तदा सामान्यम्,
	मद्यपासत्यवृत्ता च प्रतिकूला च या भवेत् ।
	व्याधिता चाधिवेत्तव्या ॥
तथा,
	भार्यायै पूर्वमारिण्यै दत्वाग्नीनन्त्यकर्मणि ।
	पुनर्दारक्रियां कुर्यात् ॥
इत्यादिस्मरणदर्शणात् प्राप्तस्य पुनर्विवाहस्य विप्लुतब्रह्मचर्यत्वापत्तेरप्राप्तिर्मा [७८] प्रसाङ्क्षीद् इत्यत्राविप्लुतब्रह्मचर्य इति पदं पूर्वत्र स्नानकर्तुर्विशेषणीयम् । लक्षणैर्युक्ताम् । लक्षणानि बाह्याभ्यन्तराणि । बाह्यानि कायस्वरादिगतानि । यथाह मनुः ।
	अव्यङ्गाङ्गीं सौम्यनाम्नीं हंसवारणगामिनीम् ।
	तनुलोमकेशदशां मृद्वङ्गीं चारुभाषिणीम् ॥ इति । 
दशां दशनामित्यर्थ इति । लक्षण्यामित्येतस्मादेव विपरीतो तु त्याज्या, यथा ।
	नोद्वहेत् कपिलां कन्यां नाधिकाङ्गीं नो रोगिणीम् ।
	नालोमिकां नातिलोम्नीं न वाचाटां न पिङ्गलाम् ॥ इति ।
तथा नामतो ऽपि वर्ज्या, यथा वा ।
	देवनाम्नीं नदीनाम्नीं शैलगन्धर्वनामिकाम् ।
	ऋक्षवृक्षनदीनाम्नीं दारार्थे परिवर्जयेत् ॥ इति ।
यथा ।
	नर्क्षवृक्षनदीनाम्नीं नान्त्यपर्वतनामिकाम् ।
	न पक्ष्यहिपुष्पनाम्नीं न विभीषणनामिकाम् ॥
यदा पुनरभ्यन्तराणि सूक्ष्मानि भवन्ति तदा आश्वलायनोक्ता परीक्षा कार्या, तत्र "बुद्धिरूपलक्षणसंयुक्ताम्" इत्युक्त्वा स्वयमेव चोद्यं कृतम् "लक्षणानि दुर्ज्ञानानि" इत्, तस्योत्तरम्: "अष्टौ पिण्डान् कृत्वा, ऋतमग्रे प्रथमम् जज्ञे ऋते सत्यं प्रतिष्ठितम् । यदि च कुमार्यभिजाता तद् इयमिह प्रतिपद्यतां यत् सत्यं तद् दृश्यतामिति पिण्डानभिमन्त्र्य कुमारीं ब्रूयादेषामेकं गृहाणेति । क्षेत्राच् चेदुभयतः सत्याद् गृह्णीयादन्नवत्यस्याः प्रजा भविष्यतीति विद्यात् । गोष्ठात् पशुमती । वेदिपुरीषाद् ब्रह्मवर्चस्विनी । अविनाशिनो ह्रदात् सर्वसंपन्ना । देवनात् कितवी । चतुष्पथाद् विप्रवाजिनी । इरिणादधन्या । श्मशानात् पतिघ्नी" इति । अनन्यपूर्विकां नैवान्यस्मै या पूर्वं दत्ता । एतच् च वाग्दत्ताविषयं वेदितव्यं न संस्कृताविषयम्, तस्याः पुनर्बूत्वात् । यथाह मनुः ।
	यस्या म्रियेत कन्याया वाचा सत्ये कृते पतिः ।
	तामनेन विधानेन निजो विन्देत देवरः ॥  [७९]
न च तत्र दानं निवृत्तमित्याशङ्कनीयम्,
	अद्भिर्वाचा च दत्तायां म्रियेतादौ वरो यदि ।
	न च मन्त्रोपनीता स्यात् कुमारी पितुरेव सा ॥
इति वसिष्ठस्मरणात् । एवं बलादपहृतायामपि वेदितव्यम्,
	बलादपहृता मन्त्रैरपि न संस्कृता ।
	अन्यस्मै विधिवद् देया यथा कन्या तथैव सा ॥
इति तेनैवोक्तत्वात् । एतच् च प्रायश्चित्तोतरकालं वेदितव्यम् । कान्तां स्नातकस्य कमनीयत्वान् मनोनयनानन्ददायिनीम् । एतच् च मङ्गलादिनिराकरणेन विधीयते, "यत्र मनःसक्तिस्तामुद्वहेत्" इत् विधानात् । असपिण्डानां सापिण्ड्यं वक्ष्यति । यवीयसीं जन्मतः प्रमाणतो ऽपीत्येके । वसिष्ठः: "गृहस्थो विनीतक्रोधहर्षो गुरुणानुज्ञातः स्नात्वासमानार्षेयीमस्पृष्टमैथुनामवरवयसं सदृशीं भार्यां विन्देत" । गृहस्थ इत् भाविनि भूतवदुपचारस्तद्धर्मप्राप्त्यर्थः । तेनाकृतदारो ऽपि गार्हस्थ्यसंकल्पवान् आश्रमान्तरान् निवृत्तो गृहस्थधर्मेष्व् अधिक्रियते । न च "ब्रह्मचारी भूत्वा गृही भवेद् गृही भूत्वा वनी भवेद् वनी भूत्वा प्रव्रजेत्" इति नियम्यते, अनियमेनाश्रमान्तरस्वीकारदर्शनात् । तथा च नृसिंहपुराणम् ।
	गुरवे दक्षिणां दत्वा सा (स) यमिच्छेत् तम् आवसेत् ।
	विरक्तः प्रव्रजेद् विद्वान् ॥ इति ।
विष्णुपुराणं च ।
	गृहीतविद्यो गुरवे दत्वाथ गुरुदक्षिणाम् ।
	गार्हस्थ्यमिच्छन् भूपाल कुर्याद् दारपरिग्रहम् ॥
	ब्रह्मचर्येण वा कालं कुर्यात् संकल्पपूर्वकम् ।
	गुरोः शुश्रूषणं कुर्यात् तत्पुत्रादेरथापि वा ॥
	वैखानसो वापि भवेत् परिव्राड् अथ वेच्छया ॥ इति ॥ १।५२ ॥


विशेषान्तराण्याह ।

	अरोगिणीं भ्रातृमतीमसमानार्षगोत्रजाम् ।
	पञ्चमात् सप्तमादूर्ध्वं मातृतः पितृतस्तथा ॥ १।५३ ॥

अरोगिणीमदीर्घरोगोपसृष्टाम् । भ्रातृमतीं पुत्रिकात्वभयात् । यथाह मनुः ।
[८०]	यस्यास्तु न भवेद् भ्राता न विज्ञायेत् वा पिता ।
	नोपयच्छेत तां प्राज्ञः पुत्रिकाधर्मशङ्कया ॥
इत्यनेन गुप्तापि पुत्रिका भवति । न केवलं या परिभाष्य दीयते: 
	अस्यां यो जायते पुत्रः स मे पुत्रो भविष्यति ।
इति रतिपुत्रफला भार्या यदि पुत्रो ऽन्यस्य भवति तदैकाङ्गवैकल्यम् । पुत्रिकां वक्ष्यति । असमानार्षगोत्रजामित्य् [समानार्षजाम्?] असमानगोत्रजामिति [च्?] वेदितव्यम् । ततश् च सगोत्रायाः सगोत्रत्वेनैव निषेधो न समानार्षापेक्षया । एवं समानार्षापि स(न) गोत्रमपेक्षते । अत एव गौतमः: "असमानप्रवरैर्विवाहः" इति । समानता च नामतः संख्यातश् च समुच्चयेन भवति न तद्वैषम्ये । यत्रापि संख्यासाम्य। एकस्य द्वयोर्वान्यत्वं तत्राप्यसमानतैव । यत्र पुनराङ्गिरसाम्बरीषयौवनाश्वेति मान्धाताम्बरीषयौवनाश्वेति विकल्पेन ऋषयो भवन्ति तत्रापि वर्ज्या, समत्वस्य पाक्षिकत्वात् । न चासमानार्षग्रहणं गोत्रविशेषणम् । "असमानप्रवरैर्विवाहः" इति भेदस्मरणात्, 
	परिणीय सगोत्रां तु समानप्रवरां तथा ।
	त्यागं कृत्वा द्विजस्तस्यास्ततश् चान्द्रायणं चरेत् ॥
इति पृथक्प्रायश्चित्ताच् च । त्यागश् चोपबोगस्य न तु तस्याः । तथाह सुमन्तुः: "मातुलसुतां पैतृष्वसेयीं समानार्षगोत्रां च परिणीय चान्द्रायणं चरेत् । परित्यज्यैनां बिभृयात्" इति, एतच् चामतिपूर्वं(र्वे) वेदितव्यम् । "सगोत्रां चेदमत्योपगच्छेद् भातृवदेनां बिभृयात् प्रजातां चेत् कृच्छ्राब्दपादं चरेत्" इति बौधायनः । मतिपूर्वे गुरुतरम् । यथाह गौतमः: "मातृपितृयोनिसंबद्धागस्तेन नास्तिकनिन्दितकर्माभ्यासिपतितात्याग्यपतितत्यागिनः पतिताः" इति । मनुरपि ।
	ज्ञातित्वेनानुपेयास्ताह् पतति ह्युपयन्नधः ॥ इति ।
ततश् च पतितोत्पन्नः पतितो भवतीति लभ्यत एव । ननु सगोत्रनिराकरणेनैव सपिण्डनिषेधे प्राप्ते किमिति भेदेनाधस्तने श्लोके "असपिण्डां यवीयसीम्" [८१] इत्युक्तम् । न । एतत् तत्संततिजाया निराकरणार्थम् । इतरथासमानार्षगोत्रजा तत्स्त्रीसंततिजा परिणेया भवेत् । एषा चासपिण्डता मातृपक्षे ऽपि वेदितव्या । यथाह मनुः ।
	असपिण्डा च या मातुरसगोत्रा च या पितुः ।
	सा प्रशस्ता द्विजातीनां दारकर्मणि मैथुने ॥
नैव सपिण्डा मातुर्या । चकारात् पितुश् च । "असगोत्रा च या" इत्येतावत्युच्यमाने यत् पितुर्ग्रहणं करोति तत् क्षेत्रिकापुत्राभिप्रायेण । अन्यथा
	यस्य ते बीजतो जातास्तस्य ते नेतरस्य तु ।
इति तत् सगोत्राया विवाह्यत्वं स्यात् । सा प्रशस्ता, क्व, दारकर्मणि, यद् दारैर्विना न भवति । तच् च वचनादेव मा भूद् इत्याह — मैथुने, मिथुननिर्वर्त्ये यदेकैकस्य निर्वर्त्य न भवति पाकयज्ञादिकम् । अत एव आपस्तम्बः: "पाणिग्रहणाद् धि सहत्वं कर्मसु" इति । सहग्रहणं बलीवर्दवत् समानाधिकार इति दर्शनार्थम् । ततश् च भर्त्रासौ भर्तव्याहं दानादिकं निर्वर्तयामि त्वमपि संकल्पं कुर्विति, तयापि तथैव कार्यमन्यथा दोष इति सहाधिकारः । अतश् चैकफलभोक्तृत्वं फलान्तरोद्द्भूतिबाधश् च । "असपिण्डा च या मातुः" इति मातुलादिसुतापरिणयनिषधः । मातुः सपिण्डत्वात् ।
	पञ्चमात् सप्तमादूर्ध्वं मातृतः पितृतस्तथा ।
इति मातृकुलान् मातामहप्रभृतीन् पञ्च पुरुषानतीत्योद्वाहः कार्यः कर्तव्य इत्यर्थः । एवं सप्त पितृकुलात् । अत्र "न भार्यां विन्देत" इत्यधिकारे विष्णुः: "मातृतस्त्व् आ पञ्चमात् पुरुषात् पितृतश् चासप्तमात्" इति । ननु "असपिण्डाम्" इत्युक्तमेव किमर्थं पुनरुच्यते "सप्तमात् पितृतः" इति । सत्यम् । किं तु बैजिनो ऽपि सप्तमाद् इति नियमार्थम् । यथाह गौतमः: "ऊर्ध्वं तु सप्तमात् पितृबन्धुभ्यो बैजिनश् च मातृबन्धुभ्यः पञ्चमात्" इति । नारदो ऽपि ।
	सप्तमात् पञ्चमादर्वाग् बन्धुभ्यः पितृमातृतः ।
	अविवाह्या सगोत्रा च समानप्रवरा तथा ॥
पैठीनसिश् च: "असमानार्षेयीं कन्यां वरयेत् । पञ्च मातृतः परिहरेत् । सप्त पितृतः । त्रीन् मातृतः पञ्च पितृतो वा" इति । अत्र च समानजातीये पञ्च । असमानजातीये त्रीन् इति व्यवस्थितो विकल्पः । न च सप्तमे पञ्चमे वा भवति विवाह्या । यथा,
	सप्तमे पञ्चमे चैव येषां वैवाहिकी क्रिया ।
	ये च संतानजास्ते ऽपि पतिताः शूद्रतां गताः ॥
इति विष्णुः । किं च यद्यसमानगोत्रत्वान् मातुलसुतापरिणयनं तदा मातृष्वसा(सृ)दुहितुरपि स्यात्, समानन्यायात् । एतद् यदि स्मृतीनामेव केवलानां प्रामाण्यम् । यावता शिष्टस्यापि प्रामाण्यम् । यथाह मनुः ।
	वेदो ऽखिलो धर्ममूलं स्मृतिशीले च तद्विदाम् ।
	आचारश् चैव साधूनां वेदवित् स्मृतिशीलता ॥
व्यतिरेकेण साधूनाम् आचारं दर्शयति येन तस्य शास्त्रविरोधे ऽपि प्रामाण्यं स्यात् । इतरथा शीलं चेष्टितम् आचारश् चैव साधूनामिति भेदेन ग्रहणं न स्यात् । साधवश् च दर्शिताः ।
	न्यायेनाधिगतो यैस्तु वेदः सपरिबृंहणः ।
	ते शिष्टा ब्राह्मणा ज्ञेयाः श्रुतिप्रत्यक्षहेतवः ॥ इति ।
न च तत्र वेदविदो न सन्ति न च तैरेतन् न चरितम् । यथा च बौधायनेन स्पष्टमेवंविधस्याचरस्य प्रामाण्यं दर्शितम्: "पञ्चविधा विप्रतिपत्तिः । दक्षिणतो ऽनुपनीतेन भार्यया च सह भोजनं पर्युषितभोजनमुच्छित्ष्टभोजनं पितृष्वसा(सृ)मातुलदुहितृपरिणयनमिति । तथोत्तरतः पञ्च । ऊर्णाविक्रयः शीधुपानमुभयतोदद्भिर्व्यवहार आयुधीयकं समुद्रयानमिति । इतर इतरस्मिन् कुर्वन् दुष्यतीतर इतरस्मिन् देशे प्रामाण्याद् इत्याचारबलेनैव प्रामाण्यमुक्तं स्यात् । एतद् यद्यनन्तरं न ब्रूयान् मिथ्यैतद् इति गौतमः । उभयं त्व् एतन् नाद्रियेत । शिष्टस्मृतिविरोधात्" इति । स्मृतिविरोधश् च दर्शितः: "ऊर्ध्वं मातृबन्धुभ्यः पञ्चमात्" इति । "शिष्टः पुनरकामात्मा" इति वसिष्ठस्मरणात् । न शिष्टाः कामकारेण शास्त्रविरोधे प्रवर्तन्ते । [८३] गौतमग्रहणमेकवाक्यप्रतिपादनार्थम्, अनिराकरणात् । तथा च वसिष्ठः: "देशकुलाचारा आम्नायाविरुद्धाः प्रमाणम्" इति । आम्नायो वेदः । तदविरोधो ऽस्तीति चेत्, नैतत्, भगिन्यादिगमने ऽपि तदविरोधदर्शनादतिप्रसक्तेः । तस्मान् नान्धपरम्परया न्यायागतस्य व्यवहारस्य प्रामान्यम् । यदपि,
	आयाहीन्द्र पतिभिर् ईऌएतेभिर्यज्ञमिमं नो वाजसातौ जुषस्व ।
	तृप्तां जहुर्मातुलस्येव ते तव भगः पैतृष्वसेयीमपामिवौघः ॥
इति तन्मन्त्राणामविधायकत्वे सत्यपि परिणयननिराकरणम् द्योत्यते । कथम् । कश्चित् प्रार्थ्यते । आयाहीन्द्रास्मदीयं यज्ञमन्यैरपि सोमपतिभिर् ईऌइतेभिः स्तोत्रार्हैः सह । आगत्य च वाजसातौ सोमरूपान्नभोजनप्रस्तावे जुषस्व । सोममिति संबध्यते । एवं प्रार्थ्येन्द्रस्तुत्यर्थं स्वरूपानुवादं करोति — ये ते सोमपतयो भवता सहायातास्ते सकृत्सोमपानेन तृप्ताः सन्तः सोमं जहुस्त्यक्तवन्तः । किमिव, यथा पैतृषवसेयीं भगिनीं भार्यात्वेनात्यन्तानभिलषणीयां त्यजन्ति स्वकीयमातुलस्य संबन्धायोग्यतया, तद्वद् भवदुद्देशेन सोमं त्यक्त्वन्तो निराकाङ्क्षतया । तव पुनरयं सोमभागो ऽपामिवौघः सातत्येनाकर्मसमाप्तेरिति । ततश् चानेन प्रतिषेधो दर्शितः । यदपि श्रुतौ: "तृतीयं पुरुषं गच्छामहे" इति । तदपि स्नुग्व्यूहनपरत्वेनान्यार्थत्वा(व्)त् } अपि च "प्रजापतिः स्वां दुहितरमभिध्यायत् तस्यां रेतो ऽवाकिरत्" इत्यादिश्रवणादतिप्रसक्तिं करोति । प्रायश्चित्तदर्शनाच् च ।
	पैतृषवसेयीं भगिनीं स्वस्रीयां मतुरेव च ।
	मातुश् च भ्रातुराप्तां च गत्वा चान्द्रायणं चरेत् ॥ इति ।
भगिनीग्रहणं संदेहनिरासार्थम् । न चापरिणीताविषयत्वम् आशङ्कनीयम् । येनानन्तरं वक्ति ।
	एतास्तिस्रस्तु भार्यार्थं नोपयच्छेत बुद्धिमान् ।
	ज्ञातित्वेनानुपेयास्ताः पतति ह्युपयन्नधः ॥ इति ।
तथा कन्यादातुरपि नियमो ऽस्ति, यथाह आपस्तम्बः: "सगोत्रेभ्यो दुहितरं न प्रयच्छेन् मातुश् च योनिसंबन्धेभ्यः पितुश् च सप्तमात्" इति, प्रायश्चित्तस्मरणाच् च ।
	मातुलस्य सुताम् ऊढ्वा मातृगोत्रां तथैव च ।
	समानप्रवरां चैव द्विजश् चान्द्रायणं चरेत् ॥ इति ॥  [८४]
मातृगोत्रग्रहणं पितृसगोत्रवन् निराकरणार्थम्, जन्यजनकसंबन्धस्योभयस्योभयत्राविशिष्टत्वात् । शातातपो ऽपि ।
	एकगोत्रां विवाह्यैव समानप्रवरां तथा ।
	मातुलस्य सुतां चैव भुक्त्वा चान्द्रायणं चरेत् ॥ इति ।
यदा चेत्थं तदा न कुतश्चिद् भ्रान्तिबुद्धिर्व्याख्यानात् तत्प्रवृत्तेर्वा संदेहः कार्यः शास्त्रस्य विविक्तत्वात् ॥ १।५३ ॥


	दशपूरुषविख्याताच् छ्रोत्रियाणां महाकुलात् ।
	स्फीतादपि न संचारिरोगदोषसमन्वितात् ॥ १।५४ ॥

दश पूरुषा मातृतः पञ्च पितृतश् च ख्याता यस्मिन् कुले तस्मात् कन्या ग्राह्येति नियम्यते । यथा आश्वलायनः: "कुलमग्रे परीक्षेत मातृतः पितृतश् च" इति । इदमपरं विशेषणं श्रोतियाणां महाकुलात् । "श्रोत्रियश् छन्दो ऽधीते" (पाण् ५।२।८४) इत्यध्ययनश्रुतेन श्रोत्रियो भवतीति श्रुतं लक्ष्यति । माहाकुलात् पुत्रपौत्रपशुदासीग्रामादिस्मृद्धाद् इति । एवं सर्वप्राप्तौ सत्यामपवादम् आह — स्फीतादपि न ग्राह्या संचारिरोगान्वितात् । संचारिणः शुक्रशोणितानुयाता रोगाः कुष्ठार्शःप्रभृतयः[तैः], दोषैश् च निष्पुरुषत्वादिभिरन्वितात् । अत एव मनुः ।
	महान्त्यपि समृद्धानि गोऽजाविधन्धान्यतः ।
	स्त्रीसंबन्धे दशेमानि कुलानि परिवर्जयेत् ॥ इति ।
	हीनक्रियं निष्पुरुषं निश्छन्दोलोमशार्शसम् ।
	क्षय्यामयाव्यपस्मारिश्वित्रिकुष्ठिकुलानि च ॥ इति ।
हीनक्रियं यथाविहितगर्भाधानादिक्रियारहितम् । निष्पुरुषं कन्याजन्मादिबहुलम् । निश्छन्दो वेदाध्ययनरहितम् । लोमशमत्युल्बणलोमयुक्तम् । अर्शसमर्शोव्याधियुक्तम् । हारीतो पि: "श्वित्रिकुष्ठ्युदरियक्ष्मामयाव्यल्पायुरनार्श(रर्श)स(सा) [नार्षेया] ब्रह्मसमानार्षेयं चेत्येतान्यपतितान्यपि कुलानि वर्जनीयानि भवन्ति । कुलानुरूपाः प्रजाः सम्भवन्तीत्यादितः षट् । अयज्ञियत्वादनार्षेयम् । अदैवत्वादब्रह्म । एककुलत्वात् समानार्षेयमिति । [८५] तस्मात् सप्त पितृतः परीक्ष्य पञ्च मातृतो नग्निकां श्रेष्ठां भ्रातृमतीं भार्यां विन्देत । तस्मात् कुलनक्षत्रविज्ञानोपपन्नां वरयेत्" । आमयावि अत्रोकेतरसंचारिरोगवत् । अत्र च श्वित्र्यादीनि षड् वर्जनीयानि । अत्र हेतुः — कुलानुरूपाः प्रजा भवन्तीति । अनार्षेयमस्मर्यमाणगोत्रप्रवरम् । तस्य च वर्ज्यत्वमयज्ञियत्वात् । अयज्ञियत्वं च यज्ञेष्व् अस्मर्यमाणगोत्रप्रवरस्यानधिकारात् । अब्रह्माविद्यमानवेदाध्ययनम् । तद्वर्ज्यत्वे हेतुः — अदैवत्वाद् इति, दैवकर्मशून्यत्वात् । "नग्निका दशवर्षा" इत् भविष्यत्पुराणम् । यमश् च ।
	चतुर्दश कुलानीमान्यविवाह्यानि निर्दिशेत् ।
	अनार्षेयं ब्राह्मणानाम् ऋत्विजां च विवर्जयेत् ॥
	अत्युच्चमतिह्रस्वं च अतिवर्णं च वर्जयेत् ।
	हीनाङ्गमतिरिक्ताङ्गम् आमयाविकुलानि च ॥
	श्वित्रिकुष्ठिकुलादीनां कुर्याद् विपरिवर्जनम् ।
	सदा कामकुलं वर्ज्यं लोमशानाम् च यत् कुलम् ।
	अपस्मारिकुलं यच् च यच् च पाण्डुकुलं भवेत् ॥
ऋत्विजो ऽत्र निन्द्ययाजकाः । कामकुलं कामप्रधानकुलम् । अतिवर्णमतिकृष्णमतिगौरं वा ॥ १।५४ ॥


किं च ।
	एतैरेव गुणैर्युक्तः सवर्णः श्रोत्रियो वरः ।
	यत्नात् परीक्षितः पुंस्त्वे युवा धीमाञ् जनप्रियः ॥ १।५५ ॥

एतैरेव गुणैः पूर्वोक्तैर्युक्तो दोषैश् च वर्जितो वरो भवति । सवर्ण उत्कृष्टो वा यदि श्रोत्रियो भवति । यत्नात् परीक्षितः पुंस्त्वे पुरुषार्थस्य तन्मूलत्वात् । परीक्षा च नारदोक्ता ।
	परीक्ष्यः पुरुषः पुंस्त्वे निजैरेवाङ्गलक्षणैः ।
	पुमांश् चेदविकल्पेन स कन्यां लब्धुमर्हति ॥
	सुबद्धजत्रुजान्वस्थिसुबद्धांसशिरोरुहः ।
	स्थूलघाटस्तनूजत्वगविलग्नगतिस्वरः ॥
	रेतो ऽस्य प्लवते वाप्सु ह्रादि मूत्रं च फेनिलम् ।
	पुमान् स्याल् लक्षणैरेभिर्विपरीतस्तु षण्डकः ॥
[८६]	चतुर्दसविधः पअण्डः शास्त्रे दृष्टो मनीषिभिः ।
	चिकित्स्यश् चाचिकित्स्यश् च तेषामुक्तो विधिः क्रमात् ॥
	निसर्गषण्डो वध्रश् च पक्षपण्डस्तथैव च ।
	अभिशापाद् गुरो रोगाद् देवक्रोधात् तथैव च ॥
	ईर्ष्यापण्डश् च सेव्यश् च वातरेता मुखेभगः ।
	आक्षिप्तम् ओघबीजौ च शालीनो ऽन्यापतिस्तथा ॥
	तत्राद्यावप्रतीकारौ पक्षाख्यं मासम् आचरेत् ।
	अनुक्रमात् त्रयस्यास्य कालः संवत्सरः स्मृतः ॥
	ईर्ष्यापण्डादयो ये ऽन्ये चत्वारः समुदाहृताः ।
	त्यक्तव्यास्ते पतितवत् क्षतयोन्यापि च स्त्रिया ॥
	आक्षिप्तम् ओघबीजाभ्यां कृते ऽपि पतिकर्मणि ।
	पतिरन्यस्ततो नार्या वत्सरार्धं प्रतीक्ष्य तु ॥
	शालीनस्यापि घृष्टस्त्रीसंयोगाद् भ्रश्यति द्वि(ध्व)जः ।
	तं हीनविषयं तु स्त्री वर्षं क्षिप्त्वान्यम् आश्रयेत् ॥
	अन्यस्यां यो मनुष्यः स्यादमनुष्यः स्वयोषिति ।
	लभेत सान्यं भर्तारमेतत् कार्यं प्रजापतेः ॥
	अपत्यार्थं स्त्रियः सृष्टाः स्त्री क्षेत्रं बीजिनो नराः ।
	क्षेत्रं बीजवते देयं नाबीजी क्षेत्रमर्हति ॥
सुबद्धं सुश्लिष्टम्, जत्रु ग्रीवास्कन्धयोः संधिः । घाटा ग्रीवापश्चाद्भागः । निसर्गपण्डो लिङ्गवृषणहीन एवोत्पन्नः । वध्रश् चालिताण्डः । पक्षपण्डो यस्य पक्षान्तरिता रतिशक्तिः । गुरोरभिशापादेव, देवक्रोधादेव देवनिन्दाजनितक्रोधात् । ईर्ष्यापण्डः स्वस्त्रीविषय ईर्ष्यास्तम्भितरेताः । सेव्यः स्त्रिया बहुप्रकारं सेव्यमानो जातरिरंसः । वातरेता यस्य रतान्ते लिङ्गेन वातनिःसरणमात्रम् । मुखेभगः, यः परमुख एव भगकार्यं करोति । आक्षिप्तरेता विसर्गसमये यस्य रेतः प्रत्यक्प्रवर्तते । मोघबीजो यस्य गर्भादानसमर्थं रेतो न भवति । शालीनो यस्य धृष्टस्त्रीसंनिपाताल् लिङ्गपातो भवति । अन्यापतिः — यस्य भार्याव्यतिरिक्तायामेव योषिति पुंस्त्वम् । मासम् आचरेत्, मासं यावत् प्रतीक्षेत । [८७] [एतेभ्यः पूर्वज्ञातेभ्यो न कन्या देया (यदि त्व् अज्ञानाद् दद्याच् चिकित्स्येषु चिकित्सां यावत् प्रतीक्षेत ।] अचिकित्स्यत्वे दत्वाच्छिद्यान्यस्मै देया ।) युवा न वृद्धः । धीमानभ्रान्तचित्तः, सर्वस्य चित्तमूलत्वात् । अत एव "बुद्धिमते कन्यामुपयच्छेत्" इत्युक्तम् । जनप्रियो न विरक्तजनः, दृष्टादृष्टस्य तन्मूलत्वात् । गौतमो ऽपि: "विद्याचारित्रबन्धुशीलसंपन्नाय दद्यात्" इति ॥ १।५५ ॥



किं च ।

	यदुच्यते द्विजातीनां शूद्रादारोपसंग्रहः ।
	नैतन् मम मतं यस्मात् तत्रात्मा जायते स्वयम् ॥ १।५६ ॥

यदुच्यते चतस्रो भार्या ब्राह्मणस्य तिस्रो राज्ञो द्वे वैश्यस्येति शूद्रादारोपसंग्रहः । नैव मम तन्मतम् । किमिति । यस्मादयं तत्र जायते स्वयं तस्माज् जाय भवति, "यदस्यां जायते पुनः" इति श्रुतेः । मनुरपि ।
	हीनजातिं स्त्रियं मोहादुद्वहन्तो द्विजातयः ।
	कुलान्येव नयन्त्याशु ससंतानानि शूद्रताम् ॥ इति ।
तथा ।
	शूद्रां शयनम् आरोप्य ब्राह्मणो यात्यधोगतिम् ।
	जनयित्वा सुतं तस्यां ब्राह्मण्यादेव हीयते ॥ इति ।
यत् पुनरुक्तम्,
	न ब्राह्मणक्षत्रिययोरापद्यपि हि तिष्ठतोः ।
	कस्मिंश्चिदपि वृत्तान्ते शूद्रा भार्योपदिश्यते ॥
इति, तत् तयोरत्यन्तप्रतिषेधार्थं न वैश्यादिप्राप्त्यर्थम् ॥ १।५६ ॥


अनुकल्पक्रमम् आह ।

	तिस्रो वर्णानुपूर्व्येण द्वे तथैका यथाक्रमम् ।
	ब्राह्मणक्षत्रियविशां भार्याः स्वा शूद्रजन्मनः ॥ १।५७ ॥

यदा पुनरुक्तलक्षणा सवर्णा नास्ति पूर्वा च विनष्टा[न] चानाश्रमिणा स्थातव्यं न चाश्रमान्तरे ऽधिक्रियते सामर्थ्यड् बहुधनो बालापत्यश् च तदा तस्यामवस्थायां तिस्रो द्वे एका च ब्राह्मणक्षत्रियविशां भार्या वर्णानुपूर्व्येण स्वा शूद्रस्य सवर्णा पुनश् चतुर्थी मुख्या स्थितैव । यथाह मनुः ।
	शूद्रैव भार्या शूद्रस्य सा च स्वा च विशः स्मृते ।
[८८]	ते च स्वा चैव राज्ञः स्युर् ताश् च स्वा चाग्र्यजन्मनः ॥
	कामतस्तु प्रवृत्तानामिमाः स्युः क्रमशो ऽवराः ॥ इति ।
कामतः प्रवृत्तानां न धर्मतः, अत एव ता जघन्याः । क्रमशो न व्युत्क्रमेण, व्युत्क्रमे च दोषो मनुना दर्शितः ।
	शूद्रावेदी पतत्यत्रेरुतथ्यतनयस्य च ।
	शौनकस्य सुतोत्पत्त्या तदपत्यतया भृगोः ॥ इति ।
अत्रिगौतमयोरिदं मतं शूद्रावेदी पतति वेदनमात्रेणैव । शौनकस्य सुतोत्पत्त्या, तस्यापत्येनेति भृगोः । तच् च व्युत्क्रमेणेति द्रष्टव्यम् । इतरथा,
	चतुस्त्रिद्व्येकभागी ना वर्णशो ब्राह्मणात्मजा ।
इति भागविभागौ न स्याताम् । न च तत्प्राधान्यं श्राद्धादिदानेषु कार्यम्,
	दैवपित्र्यातिथेयानि तत्प्रधानानि यस्य तु ।
	नाश्नन्ति पितरस्तस्य न च स्वर्गं स गच्छति ॥
इति वचनात् ॥ १।५७ ॥


विवाहान् आह ।

	ब्राह्मो विवाह आहूय दीयते शक्त्यलंकृता ।
	तज्जः पुनात्युभयतः पुरुषान् एकविंशतिम् ॥ १।५८ ॥

ब्राह्मो नाम विवाहो ब्राह्मनानां उचित इति । तस्मिन्न् आहूय पूर्वोक्तलक्षणं वरं वरो(रे) वरयितव्यः अ(व्ये ऽ)र्थित्वे ज्ञाते शक्त्यालंकृत्य कन्या दीयते । मनुरपि ।
	आच्छाद्य चार्हयित्वा च श्रुतशीलवते स्वयम् ।
	आहूय दानं कन्याया ब्राह्मो धर्मः प्रकीर्तितः ॥ इति ।
देवलो ऽपि ।
	ततो विनीतां कल्याणीं कन्यां कुलवयोन्विताम् ।
	अलंकृत्यार्हते दद्याद् विवाहो ब्राह्म उच्यते ॥
यमश् च ।
	अद्भिर्या दीयते कन्या ब्रह्मदायेति तां विदुः ॥
ब्रह्मदायेतिसाम्ज्ञा श्राद्धे पङ्क्तिपावनत्वव्यवहारार्थम् । तस्यां जातः पुनात्युभयत्र मातापितृकुले पुरुषान् एकविंशतिम् । यदि यथोक्तकारी भवति । तथा च गौतमः: "पुनन्ति साधवः पुराः" इति । अत्र मनुः ।
	दश पूर्वापरान् वंश्यान् आत्मानं चैकविंशकम् ।
	ब्राह्मीपुत्रः सुकृतकृन् मोचयत्येनसः पितॄन् ॥ [८९]
सुकृतं विहितकरणं प्रतिषिद्धवर्जनं चोच्यते । आश्वलायनः: "तस्यां जातो द्वादशावरान् द्वादश परान् पुनात्युभयतः" इति ॥ १।५८ ॥


	यज्ञस्थऋत्विजे दैवः

विवाह इत्यनुवर्तते, दीयते शक्त्यलंकृतेति च । ऋत्विजे यज्ञं कुर्वते दक्षिणात्वेन यथाशक्त्यलंकृत्य कन्या दीयत एव दैवो विवाहः ॥

		आदायार्षस्तु गोद्वयम् ।

वराद् गोमिथुनं गृहीत्वा तस्मै यथाशक्त्यलंकृत्य कन्या दीयत इत्येष आर्षो विवाहः । शौनकः: "गोमिथुनं दत्वोपयच्छेत स आर्षः" इति । 

अनयोः फलम् आह ।

	चतुर्दश प्रथमजः पुनात्युत्तरजश् च षट् ॥ १।५९ ॥

प्रथमविवाहजातो दैवविवाहोत्पन्नः सप्त पूर्वान् सप्तावरान् पुरुषान् पुनाति । उत्तर आर्षो विवाहस्तज्जस्त्रीन् पूर्वांस्त्रीनवरान् इत्येवं षट् पुरुषान् पुनाति ॥ १।५९ ॥


	सहोभौ वरतां धर्ममित्युक्त्वा दीयते ऽर्थिने ।
	स कायः

उभौ सह धर्मं चरतामित्येवं कन्यावराव् उक्त्वा यथाशक्त्यलंकृत्य कन्या कन्यार्थिने दीयते यत् स कायः प्राजापत्यो विवाहः ।

तस्य फलम् आह ।

		पावयेत् तज्जः षड्वंश्यान् सह चात्मना ॥ १।६० ॥

तस्यां जातः षट्पूर्वान् षड् अपरान् पुरुषान् आत्मानं च त्रयोदशं पावयेत् । अत्र देवलः ।
	एते विवाहाश् चत्वारो धर्म्यास्तोयप्रधानिकाः ।
	अशुल्का ब्राह्मणार्हाश् च तारयन्ति द्वयोः कुलम् ॥
	चतुर्ष्व् एतेषु दत्तायामुत्पन्नास्तनयाः स्त्रियाम् ।
	दातुः प्रतिग्रहीतुश् च पुनन्त्या सप्तमं कुलम् ॥ इति ॥ १।६० ॥


	आसुरो द्रविणादानात्

वराद् द्रविणम् आदायात्मार्थं कन्यार्थं च पित्रादिभिर्यत् कन्यार्पणं क्रियते स आसुरो विवाहः ।

[९०]		गान्धर्वः समयान् मिथः ।

कन्यावरयोरन्योन्यसमयात् त्वं मे भार्या त्वं मे पतिरित्येवंरूपाद् दाननिरपेक्षाद् यः कन्यास्वीकारः स गान्धर्वो विवाहः ।

	राक्षयो युद्धहरणात्

युद्धेन कन्याबन्धूञ् जित्वा यत् कन्याहरणं कन्यास्वीकारः स राक्षसो विवाहः ।

		पैशाचः कन्यकां छलात् ॥ १।६१ ॥

कन्यकां छलादपहृत्य यत् स्वीकरोति स पैशाचो विवाहः । केचित् पठन्ति "कन्यकाछलात्" इति । तस्यार्थः — कन्याछलनात् तत्स्वीकारः पैशाचो विवाह इति । एते ऽष्टौ विवाहाः । विवाहशब्दो यद्यपि कन्यायाः सप्तपदातिक्रमेण(मणे) मुख्यस्तथापि ऋत्विज्यायात् (?) तत्तद्गृह्यादिशास्रविहितभार्यात्वसाधके कर्मसमुदाये वर्तते । स च समुदाय उपाधिभेदाद् ब्राह्मादिव्यपदेशं लभते । तदुपाधित्वेनैव दानविवाहशब्दयोः सामानाधिकरण्यम् । यथा: "अलंकृत्य कन्यामुदकपूर्वं दद्यादेष ब्राह्मो विवाहः" इति । न पुनरेव विवाहशब्दार्थः । तथा सति हि: "उदगयन आपूर्यमाणे पक्षे कल्याणे नक्षत्रे चौलकर्मोपनयनगोदानविवाहाः" इत्युक्त्वा यदुक्तम्, "तेषां पुरस्ताच् चतस्र आज्याहुतीर् जुहुयात्" इति, तन् नोपपद्यते । न हि कन्यादानात् पुरस्तादेता आहुतयः सन्ति । तस्माद् दानविवाहयोर् भेदात् तदभिधानयोः पदयोः सामानाधिकरण्यमुपचारेणैव व्याख्येयम् । यत एव दानं न विवाहो ऽत एव गान्धर्वादिषु विवाहेषु दानमन्तरेणैवोपयमनं कन्यास्वीकारात्मकं विवाहत्वेनाह शौनकः: "मिथः समयं कृत्वोपयच्छेत स गान्धर्वः" । मिथः परस्परं कन्यावरावहं ते भर्ता त्वं मे भार्येति संप्रतिपत्तिं कृत्वा [९१] कन्यामुपगच्छेत स्वीकुर्याद् इति तस्यार्थः । ततो ऽत्र दानं न विद्यते विवाहस्तु भवति । अस्य च विवाहान्तरेभ्यो भेदको धर्मः कन्यावरयोर्मिथः संप्रतिपत्तिः । एवं राक्षसपैशाचयोरपि ववाहत्वं कन्यादानरहितमेव द्रष्टव्यम् । युद्धं छलनं च तयोर् भेदकौ धर्मौ । तद् आह: "हत्वा भित्त्वा च शीर्षाणि रुदतीं रुदद्भ्यश् च राक्षसः" । तथा पैशाचमपि मनुराह ।
	सुप्तां मत्तां प्रमत्तां वा रहो यत्रोपगच्छति ।
	स पापिष्ठो विवाहानां पैशाचः कथितो ऽष्टमः ॥
एवमुपयमनपाणिग्रहणशब्दवत् परिणयनशब्दो ऽपि दण्डिन्यायेनैव कर्मसमुदाये शास्त्रेषु प्रयुज्यते । एषां विवाहानां मध्ये ऽयमस्य धर्म्यो वर्णस्यायमधर्म्य इत्याह मनुः ।
	षडानुपूर्व्या विप्रस्य क्षत्रस्य चतुरो ऽवरान् ।
	विट्शूद्रयोस्तु तान् एव विद्याद् धर्म्यानराक्षसान् ॥
ब्राह्मादीन् गान्धर्वपर्यन्तान् विवाहान् षड्ब्राह्मणस्य धर्मादनपेतान् विद्यात् । अवरान् पश्चादुक्तान् आसुरादीन् पैशाचान्तांश् चतुरो विवाहान् क्षत्रियस्य । वैश्यशूद्रयोरपि तान् एव राक्षसवर्जितान् विद्याज् जानीयाद् इत्यर्थः । एषामपि मध्ये प्रशस्तान् आह ।
	चतुरो ब्राह्मणस्याद्यान् प्रशस्तान् कवयो विदुः ।
	राक्षसं क्षत्रियस्यैकम् आसुरं वैश्यशूद्र्योः ॥
ब्राह्मो दैव आर्षः प्राजापत्यश् चेति चत्वारो विवाहा ब्राह्मणस्य प्रशस्ताः । आसुरगान्धर्वौ तु न प्रशस्तौ, न निन्दितौ । क्षत्रियस्य पुना राक्षस एकः प्रशस्तः । आसुरगान्दह्र्वौ तु पूर्ववत् । वैश्यशूद्रयोस्त्व् आसुर एकः प्रशस्तः । गान्धर्वस्तु पूर्ववत् । पैशाचः पुनः सर्ववर्णानां निन्दित एव,
	स पापिष्ठो विवाहानां पैशाचः कथितो ऽष्टमः ।
इत्यविशेषस्मृतेः । यत् तु मनुनैवोक्तम्,
	क्षत्रस्य चतुरो ऽवरान् ।
	विऋशूद्रयोस्तु तान् एव विद्याद् धर्म्यान् राक्षसान् ॥ [९२]
इति, तत् पैशाचस्य ब्राह्मणादन्येषां वर्णानामत्यन्तापद्यनुग्रहार्थम् । तस्माद् ब्राह्मणस्यापद्यपि पैशाचानुग्रहो नास्तीति सिद्धम् ॥ १।६१ ॥


	प्राणिर्ग्राह्यः सवर्णासु गृह्णीयात् क्षत्रिया शरम् ।
	वैश्या प्रतोदम् आदद्याद् वेदने त्व् अग्र्यजन्मनः ॥ १।६२ ॥

सवर्णायामुह्यमानायां वरेण तस्याः पाणिर्ग्राह्यः । क्षत्रिया ब्राह्मणेनोह्यमाना शरं गृह्णीयात् । य(त)था तस्याः पाणिमिव तं शरं वर उपाददीत । वैश्या तु विप्रेण क्षत्रियेण वा परिणीयमाना प्रतोदं बलीवर्दखेदनम् आददीत । अग्यजन्मशब्द उत्कृष्टवर्णमात्रपरः । मनुः ।
	वसनस्य दशा ग्राह्या शूद्रयोत्कृष्टवेदने ॥ १।६२ ॥


कन्याप्रदानाधिकारिणस्तत्क्रमं चाह ।

	पिता पितामहो भ्राता सकुल्यो जनजी तथा ।
	कन्याप्रदः पूर्वनाशे प्रक्ष्तिस्थः परः परः ॥ १।६३ ॥

पित्रादीनां क्रमपरिपठितानां पूर्वस्य पूर्वस्याभावे सत्यप्रकृतिस्थत्वे तू(चो)त्तर उत्तरः प्रकृतिस्थः कन्याप्रदो भवति । अविप्लुतबुद्धिः प्रकृतिस्थः । अप्रक्ष्तिस्थेन पित्रापि कृतं कन्याप्रदानमकृतमेव । यद् आह नारदः ।
	स्वतन्त्रो ऽपि हि यत् कार्यं कुर्यादप्रकृतिं गतः ।
	तदप्यकृतमेव स्यादस्वातन्त्र्यस्य हेतुतः ॥
स्वतन्त्रो ऽपि पितृत्वादिना स्वातन्त्र्यार्हो ऽपि यद्यप्रकृतिस्थत्वेन परतन्त्रो भवति तदा तत्कृतं कार्यं वाग्दत्तादिकर्माकृतं वेदितव्यम् । तथा ।
	पिता दद्यात् स्वयं कन्यां भ्राता वानुमते पितुः ।
	मातामहो मातुलश् च सकुल्यो बान्धवस्तथा ॥
	मात्र(ता)भावे तु सर्वेषां प्रकृतौ यदि वर्तते ।
	तस्यामप्रकृतिस्थायां दद्युः कन्यां स्वजातयः ॥
विष्णुः: "पिता पितामहो भ्राता सकुल्यो मातामहो माता च । इति कन्याप्रदाः पूर्वाभावे प्रकृतिस्थः परः परः" इति ॥ १।६३ ॥


	अप्रयच्छन् समाप्नोति भ्रूणहत्याम् ऋताव् ऋतौ ।

कन्यायाः प्रदाताधिकारी तामददद् गर्भहत्यां प्रत्युत समाप्नोति संपूर्णा प्राप्नोति । यत् तु मनुप्रवचनम्,
	कामम् आ मरणात् तिष्ठेद् गृहे कन्यर्तुमत्यपि ।
	न त्व् एवैनां प्रयच्छेत् तु गुणहीनाय कर्हिचित् ॥
इति, तद् गुणवद्वरसंभवे गुणहीनाय न न दातव्येत्येवंपरं न तु कन्यर्तुदर्शनमदोष इत्येवमर्थम् । तथा हि सति वचनान्तर्विरोधः । तथा च काश्यपः ।
	पितुर्गेने तु या कन्या रजः पश्येदसंस्कृता ।
	भ्रूणहत्या पितुस्तस्याः सा कन्या वृषली स्मृता ॥
वृषली धर्मानधिकारिणी ।
	यस्तु तां वरयेत् कन्यां ब्राह्मणो ज्ञानदुर्बलः ।
	अश्राद्धेयमपाङ्क्तेयं तं विद्याद् वृषलीपतिम् ॥
कन्यया चाहम् ऋतुमतीति बान्धवेभ्यो निवेदयितव्यमित्याह नारदः ।
	कन्या नर्तुमुपेक्षेत बान्धवेभ्यो निवेदयेत् ।
	न चेत् प्रदद्युस्तां भर्त्रे ते स्युर्ब्रह्महभिः समाः ॥ इति ।
अत्र संवर्तः ।
	माता चैव पिता चैव ज्येष्ठो भ्राता तथैव च ।
	त्रयस्ते नरकं यान्ति दृष्ट्वा कन्यां रजस्वलाम् ॥

	गम्यं त्व् अभावे दातॄणां कन्या कुर्यात् स्वयं वरम् ॥ १।६४ ॥

दातॄणां पित्रादीनामभावे स्वयमेव कन्या गम्यं गमनार्हं सवर्णमुत्कृष्टवर्णं वा पातित्यादिदोषरहितं वरं भर्तारं कुर्यात् । एतच् च प्राग्रजोदर्शनात् । दृष्टे तु तस्मिन् पित्रादिषु सत्स्व् अपि स्वयमपि कन्या वरं कुर्यात् । न पित्रादिशासनमपेक्षेत । यद् आह बौधायनः ।
	त्रीणि वर्षाण्य् ऋतुमती काङ्क्षेत पितृशासनम् ।
	ततश् चतुर्थे वर्षे तु विन्देत सदृशं पतिम् ॥
	अविद्यमानं(ने) सदृशं(शे) गुणहीनमपि व्रजेत् ॥
सदृशो गुणवान् । यत् तु विष्णुनोक्तम्,
	ऋतुत्रयमपास्यैव कन्या कुर्यात् स्वयं वरम् ।
इति, तद् गुणवरलाभे सति द्रष्टव्यम् । तदलाभे तु वर्षत्रयमुपासनीयम् । [९४] अत्र मनुः ।
	अलंकारं नाददीत पित्र्यं कन्या स्वयंवरा ।
	मातृकं भ्रातृदत्तं वा स्तेयं स्याद् यदि तं हरेत् ॥
वरमपि प्रति स एवाह ।
	पित्रे च दद्याच् छुल्कं तु कन्याम् ऋतुमतीं हरन् ।
	स हि स्वाम्यादतिक्रामेद् ऋतूनां प्रतिरोधनात् ॥
शुल्कं मूल्यम् ॥ १।६४ ॥


	सकृत् प्रदीयते कन्या हरंस्ताम् चोरदण्डभाक् ।
	दत्तामपि हरेत् पूर्वाच् छ्रेयांश् चेद् वर आव्रजेत् ॥ १।६५ ॥

पित्रादिना कन्या सकृदेव देया तां दत्वापहरन् वक्ष्यमाणेन कन्यास्तेयदण्डेन युज्यते । यस्मै वाचा दत्ता ततो ऽन्यश् चेत् प्रशस्तस्ततरो लभ्यते ततस्तस्मै देया न तु पूर्वस्मै । तत्र गौतमः: "प्रतिश्रुत्याधर्मसंयुक्ताय न दद्यात् (?)" इति । नारदः ।
	स्त्रीपुंसयोश् च संबन्धाद् वरणं प्राग् विधीयते ।
	वरणाद् ग्रहणं पाणेः संबन्धो ऽयं त्रिलक्षणः ॥
वरणं पाणिग्रहणमुपभोगश् चेति त्रिविधः संबन्धः ।
	तयोरनियतं प्रोक्तं वरणाद् दोषदर्शनात् ।
	पाणिग्रहणिका मन्त्रा नियतं दारलक्षणम् ॥
	तेषां निष्ठा तु विद्वद्भिर्विज्ञेया सप्तमे पदे ॥
अस्यार्थः — तयोः कन्यावरयोरनियतमनियमः । वृतापि न परिणीयते वाग्दत्तापि न प्रदीयत इत्येवंरूपः, तस्य कालं कारणं च वक्तुमुक्तम् — वरणाद् दोषदर्शनाद् इति । वरणादूर्ध्वं कन्यावरयोरन्योन्यदोषदर्शनादनियमो भवति । वरणाद् इति सावधारणं वचनम् । वरणादेवोर्ध्वं न विवाहाद् इत्यर्थः । अत्र हेतुः — "पाणिग्रहणिका मन्त्राः" इति । तैर्मन्त्रैरुत्पादितभार्यात्वरूपसंस्कारायाः परित्यागो न युक्त इति । तथा ।
	प्रतिगृह्य तु यः कन्यां वरो देशान्तरं व्रजेत् ।
	त्रीन् ऋतून् समतिक्रम्य कन्यान्यं वरयेद् वरम् ॥
कात्यायनः ।
	वरयित्वा तु यः कश्चित् प्रणश्येत् पुरुषो यदा ।
	रक्तागमांस्त्रीनतीत्य कन्यान्यं वरयेद् वरम् ॥ [९५]
वाग्दत्ताविषयमेतद् वाक्यद्वयम् । रक्तागमो रजोदर्शनम् ।
	प्रदाय गच्छेच् छुल्कं यः कन्यायाः स्त्रीधनं तथा ।
	धार्या सा वर्षमेकं तु देयान्यस्मै विधानतः ॥
एतदपि प्राग् विवाहाद् द्रष्टव्यम् । वसिष्ठः ।
	अद्भिर्वाचा च दत्तायां म्रियेतादौ वरो यदि ।
	न च मन्त्रोपनीता स्यात् कुमारी पितुरेव सा ॥ इति ।
न च मन्त्रोपनीता मन्त्रवता विवाहकर्मणोपनीता प्राप्ता, संस्कृता न भवतीत्यर्थः । कात्यायनः ।
	पूर्वदत्ता तु या कन्या अन्येनोढा यदा भवेत् ।
	संस्कृतापि प्रदेया स्याद् यस्मै पूर्वं प्रतिश्रुता ॥
चेद् गुणवत्तर इति शेषः ॥ १।६५ ॥


	अनाख्याय ददद् दोषं दण्ड्य उत्तमसाहसम् ।

कन्याप्रदः कन्यदोषं स्वयं जानन् वरेणाविदितं तस्य च प्रत्यक्षायोग्यमकथयित्वा तस्मै यदि प्रयच्छति तदासाव् अशीतिपणसहस्रं दण्ड्यः । कन्यादोषं नारद आह ।
	दीर्घकुत्सितरोगार्ता व्यङ्गा संस्पृष्टमैथुना ।
	धृष्टान्यगतभावा च कन्यादोषाः प्रकीर्तिताः ॥
सुमन्तुः: "कन्या कुत्सितान्यजातिकर्मशीला व्याध्युपहता परिणीता यद्यक्षतयोनिः स्यात् परित्यक्तव्या" । क्षतयोनिस्तु भर्तव्या पोषणीयैव । यत् तु नारदेनोक्तम्,
	यस्तु दोषवतीं कन्यामनाख्याय प्रयच्छति ।
	तस्य कुर्यान् नृपो दण्डं पूर्वसाहसचोदितम् ॥
इति, एतत् त्यागनिमित्तदोषव्यतिरिक्तविषयम् । पणशतद्वयं सप्तत्यधिकं पूर्वसाहसः । अत्र मनुः ।
	विधिवत् परिगृह्यापि त्यजेत् कन्यामनिन्दिताम् ।
	व्याधितां विप्रदुष्टां च छद्मना चोपपादिताम् ॥
विविधं प्रकर्षेण च दुष्टां विप्रदुष्टां । वरत्यागहेतून् दोषान् आह नारदः ।
	उन्मत्तः पतितः क्लीबो दुर्भगस्त्यक्तबान्धवः ।
	कन्यादोषौ च यौ पूर्वाव् एष दोषगणो वरे ॥ [९६]
दीर्घकुत्सितरोगित्वं व्यङ्गता च पूर्वदोषौ ।

	अदुष्टां च त्यजन् दण्ड्यः

अदुष्टां त्यागदोषरहितां कन्यां त्यजन्न् उत्तमसाहसं वरो दण्ड्यः । अत्र नारदः ।
	प्रतिगृह्य तु यः कन्यामदुष्टामुत्सृजेन् नरः ।
	विनेयः सो ऽन्यकामो ऽपि कन्यां तामेव चोद्वहेत् ॥
विनेयो दण्ड्यः \

		दूषयंस्तु मृषा शतम् ॥ १।६६ ॥

अशस्तेयं कन्येति मिथ्या वदन् पणशतं दण्ड्यः । यत् तु विष्णुनोक्तम्: "अदुष्टां दुष्टामिति ब्रुवन्न् उत्तमसाहसं दण्ड्यः" इति तदपरिणेयत्वापादकदोषाभिधानविषयमिति ॥ १।६६ ॥


पुनर्भूलक्षणम् आह ।

	अक्षता च क्षता चैव पुनर्भूः संस्कृता पुनः ।

या कृतविवाहा सती क्षतयोनिरक्षतयोनिर्वा कौमारेण भर्त्रा भर्त्रन्तरेण वा यथाविधि पुनरुह्यते सा पुनर्भूः । यथाह मनुः ।
	सा चेदक्षतयोनिः स्याद् गतप्रत्यागतापि वा ।
	पौनर्भवेन भर्त्रासौ पुनः संस्कारमर्हति ॥
अस्यार्थः — क्लीबपतितोन्मत्तादिपरिणीतेषु जीवत्स्व् अदुष्टे वा भर्तरि मृते यमन्यं पतिं विन्दते स पौनर्भनो भर्ता । तेन पुनर्वैवाहिकविधिसंस्कृता पुनर्भूः । यद् वा क्लैब्यादिदोषरहितं पोषणादिसमर्थं कौमारं पतिमुत्सृज्यान्यैः सह सुरतम् आचर्य पुनः पूर्वमेव पतिं परिगृह्णाति सा गतप्रत्यागता क्षतयोनिश् च । स च भर्ता पौनर्भवः । पुनर्भूद्वयस्य चास्य स्वरूपं वसिष्ठ आह: "पुनर्भूर्या कौमारं भर्तारमुत्सृज्यान्यैः सह चरित्वा पुनस्तस्यैव कुऋउम्बम् आविशति सा पुनर्भूर् भवति । या वा क्लीबं पतितमुन्मत्तं भर्तारमुत्सृज्यान्यं पतिं विन्दते । मृते वा सा पुनर्भूर् भवति" इति । तस्मात् पुनःसंस्कृतत्वं पुनर्भूलक्षणम् ।


	स्वैरिणी या पतिं हित्वा सवर्णं कामतः श्रयेत् ॥ १।६७ ॥

या पतिं परित्यज्य सवर्णमन्यं रागतो विवाहं विनैवोपभोगायाश्रयेत् सा [९७] स्वैरिणी । स्वैरिणीग्रहणं तद्वैलक्षण्येन पुनर्भूज्ञानाय । तज्ज्ञापनं च पौनर्भवस्य भर्तुः पुत्रस्य च ज्ञापनार्थम् ॥ १।६७ ॥


पुनर्भूप्रसङ्गात् क्षेत्रजपुत्रोत्पत्तिविधानम् आह ।

	अपुत्रां गुर्वनुज्ञातो देवरः पुत्रकाम्यया ।
	सपिण्डो वा सगोत्रो वा घृताभ्यक्त ऋताव् इयात् ॥ १।६८ ॥
	आ गर्भसंभवाद् गच्छेत् पतितस्त्व् अन्यथा भवेत् ।
	अनेन विधिना जातः क्षेत्रज्ञः स भवेत् सुतः ॥ १।६९ ॥

मृते जीवति पत्यौ वा गर्भाधानाक्षमे स्त्रियमनपत्यां पुत्रकामां तदुत्पत्तियोग्यां गुरुभिः प्रजोत्पत्त्यर्थम् (?) अनुज्ञातो भर्तुर् ज्येष्ठः कनिष्ठो वा भ्राता वा तदलाभे तत्सपिण्डः सगोत्रो वा तामत्य(भ्य)क्तसर्वाङ्ग ऋतुकाले गच्छेत् । गर्भे जाते निवर्तेत । उक्तप्रकारातिक्रमेण गच्छन् पतितो भवेत् । इत्थमुत्पन्नः पुत्रः क्षेत्रजसंज्ञो भवति । अत्र च बृहस्पतिः ।
	उक्त्वा नियोगो मनुना निषिद्धः स्वयमेव तु ।
	युगह्रासादशक्यो ऽयं कर्तुं सर्वैर्विधानतः ॥
	तपोज्ञानसमायुक्ताः कृते त्रेतायुगे नराः ।
	द्वापरे च कलौ नॄणां शक्तिहानिर्विनिर्मिता ॥
	अनेकधा कृताः पुत्रा ऋषिभिर्ये पुरातनैः ।
	न शक्यास्ते ऽधुना कर्तुं शक्तिहीनतया नरैः ॥
मनुः ।
	क्षेत्रजादीन् सुतान् एतान् एकादश यथोदितान् ।
	पुत्रप्रतिनिधीन् आहुः क्रियालोपान् मनीषिणः ॥
	य एते ऽभिहिताः पुत्राः प्रसङ्गादन्यबीजजाः ।
	यस्य ते बीजतो जातास्तस्य ते नेतरस्य तु ॥
अथ ब्रह्मपुराणम् ।
	मृते भर्तरि या नारी त्यक्तवत्यथ तं स्वयम् ।
	सवर्णाञ् जनयेद् गर्भं भर्तुः पौनर्भवं सुतम् ॥
	यदि सा बालविधवा बालात् त्यक्ताथ वा क्वचित् ।
	तदा भर्तुस्तु संस्कार्या गृहीता येन केनचित् ॥
	त्यक्ता भर्तृगृहं गच्छेद् यदि दोषं विना पुनः ।
	भ्रत्रा सा संस्कृत(स्कर्त)व्या च प्रायश्चित्तादिभिः क्रमात् ॥
[९८]	स्त्रीणां पुनर्विवाहस्तु देवरात् पुत्रसंततिः ।
	स्वातन्त्र्यं च कलियुगे कर्तव्यं न कदाचन ॥
	यतः पातकिनो लोके नराः सन्ति कलौ युगे ॥ इति ॥ १।६८–६९ ॥



व्यभिचारिणीं प्रति यत् कार्यं तद् आह ।

	हृताधिकारां मलिनां पिण्डमात्रोपजीविनीम् ।
	परिभूतामधः शय्यां वासयेद् व्यभिचारिणीम् ॥ १।७० ॥

धने च धर्मे च निरस्तैश्वर्यां मलिनशरीरवस्त्रां देहधारणसमर्थान्नमात्रोपजीविनीम् क्षितिशायिनीं च कृत्वा व्यभिचारिणीं गृहैकदेशे वसयेत् । अत्र मनुः ।
	विप्रदुष्टां स्त्रियं भर्ता निरुन्ध्यादेकविश्मनि ।
	यत् पुंसः परदारेषु तच् चैनां चारयेद् व्रतम् ॥
नारदः ।
	व्यभिचारे स्त्रिया मौण्ड्यमधः शयनमेव च ।
कृतप्रायश्चित्ता तु संव्यवहार्या भवति,
	कृतनिर्णेज्नांश् चैव न जुगुप्सेत् कर्हिचित् ।
इति मनुवचनात् ॥ १।७० ॥


स्त्रीप्रशंसाम् आह ।

	सोमः शौचं ददौ स्त्रीणां गन्धर्वश् च शुभां गिरम् ।
	पावकः सर्वमेध्यत्वं मेध्या वै योषितो ह्यतः ॥ १।७१ ॥

सोमो देवः स्त्रीणां शुचित्वं दत्तवान् । गन्धर्वश् च कल्याणीं गिरम् । पावकः सर्वयज्ञार्हत्वम् । अतो हि ता मेध्या यज्ञार्हा योषितः । हिशब्दः प्रसिद्धौ ॥ १।७१ ॥


	व्यभिचार ऋतौ शुद्धिर्गर्भे त्यागो विधीयते ।
	गर्भभर्तृवधे चासां तथा महति पातके ॥ १।७२ ॥

व्यभिचारे सत्यासां रजोदर्शने शुद्धिर् भवति । एतच् च मानसे व्यभिचारे । यद् आह मनुः: "रजसा स्त्री मनोदुष्टा" इति । ततश् च रजोदर्शनात् प्राग् असंव्यवहार्या । संव्यवहाराय प्रायश्चित्तं कारयितव्या । यद् आह वसिष्ठः: "मनसा भर्तुरभिचारे त्रिरात्रं यवकं क्षीरौदनं वा भुञ्जानाधः शयीत । ऊर्ध्वं त्रिरात्रादप्सु निमग्ना गाय्त्र्या अष्टशतेन शिरोभिइर् जुहुयात् । पूता भवतीति विज्ञायते" इति । [९९] गर्भे त्यागो विधीय इति शूद्रगर्भविषयम् । यद् आह वसिष्ठः ।
	ब्राह्मणक्षत्रियविशां स्त्रियः शूद्रेण संगताः ।
	अप्रजाता विशुध्यन्ति प्रायश्चित्तेन नेतराः ॥ इति ।
स्वस्या गर्भस्य भर्तुर्वा वधे भर्त्रा बन्धुभिश् चासां त्यागः कार्यः । चकारः शास्त्रान्तरोक्तत्यागहेतुसंग्रहार्थः । अत्र मनुः ।
	ऋतुस्नाताथ या नारी भर्तारं नोपगच्छति ।
	तां ग्राममध्ये विख्याप्य भ्रूणघ्नीं तु विवासयेत् ॥
वसिष्ठः ।
	चतस्रस्तु परित्याज्याः शिष्यगा गुरुगा च या ।
	पतिघ्नी च विशेषेण जुङ्गितोपगता च या ॥
शिष्यो ऽत्र भर्तृशिष्यः । गुरुः पिता । जुङ्गितः पतितः, प्रतिलोमजो वा ।
	त्रीणि स्त्रियाः पातकानि लोके धर्मविदो विदुः ।
	भर्तुर्वधो भ्रूणहत्या स्वस्य गर्भस्य पातनम् ॥
तस्यास्त्यागकारणेषु महापातकेषु स्त्रीपुरुषसाधारणेषु, प्रातिस्विकेषु तु स्त्रियास्त्यागहेतुषु शिष्यगमनादिषु सर्वात्मना त्याग इति । अथ वायमर्थः — व्यभिचारे सति यदि रजोदर्शनात्मकम् ऋतुप्रवृत्त्या गर्भावनिश्चये शुद्धिः शुद्धिहेतुः प्रायश्चित्तक्रिया कार्या । गर्भे तु व्यभिचारनिमित्ते व्यभिचारिण्यास्त्यग एव न प्रायश्चित्तम् । न केवलं तस्मिन् गर्भे किं तु स्वकीयस्य यथा कथंचिदुपात्तस्य गर्भस्य स्वभर्तुश् च वधे त्यागो न प्रायश्चित्तम् । महापातके तु त्यागो ऽभिहितो विशेष इति । महापातकेषु स्त्रीपुरुषसाधारणेषु सत्सु संभोगसंस्पर्शसंभाषणसहाधिकारविषयस्त्यागः कार्यः, न पुनर्गृहान् निर्वासनरूपः । यद् आह मनुः ।
	एतमेव विधिं कुर्याद् योषित्सु पतितास्व् अपि ।
	वस्त्रान्नम् आसां देयं तु वसेयुस्तु गृहान्तिके ॥ इति ॥ १।७२ ॥


अधिवेदनीया आह ।

	सुरापी व्याधिता धूर्ता वन्ध्यार्थघ्न्यप्रियंवदा ।
	स्त्रीप्रसूश् चाधिवेत्तव्या पुरुषद्वेषिणी तथा ॥ १।७३ ॥

[सुरापीप्रभृतयो ऽधिवेदनीयाः। एवंविधसु भार्यासु भार्यान्तरं कर्तव्यम् [१००] इति यावत् । सुरापी मद्यपी । सुराशब्देनात्र मद्यं प्रतिपाद्यते न सुरा । तत्पानं हि महापातकत्वात् त्यागस्यैव हेतुः स्यात्, नाधिवेदनमात्रस्य । अत एव मनुः ।
	मद्यपासत्यवृत्ता च प्रतिकूला च या भवेत् ।
	व्याधिता चाधिवेत्तव्या हिंस्रार्थग्नी च सर्वदा ॥
व्याधिता दीर्घरोगा । धूर्ता प्रतारिका । वन्ध्या ऽनपत्या । अर्थघ्नी, अर्थनाशिका । अप्रियंवदा परुषभाषिणी । स्त्रीजननी चाधिवेत्तव्या । एतासु विद्यमानास्व् अपि भार्यान्तरं परिणेयमित्यर्थः । अत्र मनुः ।
	वन्ध्याष्टमे ऽधिवेत्तव्या दशमे तु मृतप्रजा ।
	एकादशे स्त्रीजननी सद्यस्त्व् अप्रियवादिनी ॥
तथा ।
	या रोगिणी स्यात् तु हिता संपन्ना चैव शीलतः ।
	सानुज्ञाप्याधिवेत्तव्या नावज्ञेया कथंचन ॥
रोगिणीग्रहणमप्रजसं स्त्रीप्रजां चोपलक्षयति । अत एव स्मृत्यन्तरम् ।
	व्याधितां स्त्रीप्रजां वान्ध्यामुन्मत्तां विगतार्तवाम् ।
	अदुष्टां लभते त्यक्तुं तीर्थतो न तु धर्मतः ॥
तीर्थः योनिः । एतच् चाकामविषयम् । यत् पुनरापस्तम्बेनोक्तम्: "धर्मप्रजासंपन्ने दारे नान्यान् कुर्वीत । अन्यतरापाये कुर्वीत । प्राग् अग्न्याधेयाद् आधाने हि सती कर्मभिः संबध्यते" इति, तत्र प्राग् अग्न्याधेयाद् इति न विधिः, किं त्व् औचित्यप्राप्तानुवादः । अत एवाह बौधायनः: "एतयैव यजेत दारव्यतिक्रम ऋत्विग्व्यतिक्रमे च" इति । एतया पवित्रेष्ट्या शास्त्रीयाधिवेदननिमित्तमन्तरेण यदधिवेदनं स दारव्यतिक्रमः । तस्मिन्न् एव निमित्ते यजेत न चैतत् प्राग् अग्न्याधेयादुपपद्यते, त्रेतासाध्यत्वात् । तेनाहिताग्नेरधिवेदनमस्तीति सिद्धम् । प्राग् अन्याधेयादधिवेदने द्वितीयादिकाप्यग्निहोत्रादिभिः कर्मभिरधिकारितया संबध्यते । यद् आह आपस्तम्बः: "आधाने हि सती कर्मभिः संबध्यते" इति । [१०१] यत् तु विष्णुवचनम्,
	अग्निहोत्रादियज्ञेषु द्वितीया न सहाचरेत् ।
	अन्यथा निष्फलं तस्य स्विष्टैः क्रतुशतैरपि ॥
इति, तज्ज्येष्ठायामदुष्टायां सत्यां केवलद्वितीयासहाधिकारविषयम् । असवर्णद्वितीयाविषयं वा । यद् वाहिताग्निपरिणीतद्वितीयाविषयं । एतद्विषयमेतदपि ।
	प्रथमा धर्मपत्नी स्याद् द्वितीया रतिवर्धिनी ।
	दृष्टमेव फलं तत्र नादृष्टमुपपद्यते ॥ इति ।
यत् तु द्वितीयभार्यापरिग्रहे पुनराधानवचनम्, तत् पूर्वभार्यायामधर्मसंपन्नायां मृतायां वेति वेदितव्यम्, न तु द्वितीयविवाहमात्र इत् । मनुः ।
	अधिविन्ना तु या नारी निर्गच्छेद् रुषिता गृहात् ।
	सा सद्यः संनिरोद्धव्या त्याज्या वा कुलसंनिधौ ॥
पित्रादिकुलसंनिधाव् इत्यर्थः ॥ १।७३ ॥


	अधिविन्ना तु भर्तव्या महदेनो ऽन्यथा भवेत् ।

स्वगृहे पितृगृहे वा वसन्तीति शेषः ॥

	यत्रानुकूल्यं दम्पत्योस्त्रिवर्गस्तत्र वर्धते ॥ १।७४ ॥

धर्मार्थकामास्त्रिवर्गः । स दम्पत्योरानुकूल्ये संप्रतिपत्तौ वर्धते, अतस्तदर्थं यतितव्यमिति तात्पर्यार्थः । मोक्षो ब्रह्मयज्ञस्यैव गृहस्थस्य न सर्वस्येत्यभिप्रायेणोक्तं त्रिवर्ग इति ॥ १।७४ ॥


	मृते जीवति वा पत्यौ या नान्यमुपगच्छति ।
	सेह कीर्तिमवाप्नोति मोदते चोमया सह ॥ १।७५ ॥

वाशब्दः समुच्चये । अतिरोहितमन्यत् । नित्यस्यापि पत्यव्यभिचारस्यानुषङ्गिकं फलमेतदुच्यते । पतिरपि भार्यां न व्यभिचरेद् इति मनुराह ।
	अन्योन्यस्याव्यभिचारो भवेद् आमरणान्तिकः ।
	एष धर्मः समासेन ज्ञेयः स्त्रीपुंसयोः परः ॥ इति ।
उभयोरव्यभिचारविधिर्नित्यः, तदतिक्रमे प्रायश्चित्तस्मरणात् ॥ १।७५ ॥


[१०२]	आज्ञासंपादिनीं दक्षां वीरसूं प्रियवादिनीम् ।
	त्यजन् दाप्यस्तृतीयांशमद्रव्यो भरणं स्त्रियाः ॥ १।७६ ॥

आज्ञाकारित्वादिगुणोपेतां भार्यां परित्यजन् धनस्य तृतीयांशं तस्यै दाप्यः । राज्ञेति सामर्थाद् गम्यते । भरणमात्रपर्याप्तधनस्तु भरणमात्रम् । स्त्रिया इति चतुर्थ्यर्थे षष्ठी ॥ १।७६ ॥


	स्त्रीभिर् भर्तृवचः कार्यमेष धर्मः परः स्त्रियाः ।

भार्याभिर् भर्तृवचसो ऽर्थः कार्यः । तत्करणं दृष्टप्रयोजनायोपयोगतां साधयति, स्वयं धर्मश् च भवति । न चान्यैः स्त्रीधर्मैस्तुल्यो ऽयम् । येन तैर्विकल्पेत । किं तु तत उत्कृष्टस्तेनैतदनुरोधेनैवान्यधर्मकरणम् । अत एव तद्विरोधिनो ऽधर्मान् निषेधति मनुः ।
	नास्ति स्त्रीणां पृथग् यज्ञो न व्रतं नाप्युपोषितम् ।
	पतिं शुश्रूषते यत् तु तेन स्वर्गे महीयते ॥ इति ।
भर्तृशुश्रूषणेनाविरुद्धं व्रतादि पत्यनुज्ञया कार्यम् । यद् आह शङ्खः: "कामं भर्तुरनुज्ञया व्रतोपवासादीनाम् आरम्भः" इति, एतदप्रोषितभर्तृकाविषयम् । यतः प्रोषितभर्तृकां विष्णुधर्मेषु स्त्रियमधिकृत्य,
	भर्तर्येवं प्रवसिते त्यक्तव्या पतिना शुभा ।
	कुर्वीताराधनं नारी उपवासादिना हरेः ॥
इति श्रुतादि दृश्यते । शुभास्खलितचरित्रा ॥

	आ शुद्धेः संप्रतीक्ष्यो हि महापातकदूषितः ॥ १।७७ ॥

पतिश् चेन् महापातकी तदा प्रयश्चित्तापवर्गं यावत् प्रतिक्ष्यः । महापातकयुक्तो न शुश्रूष्य इत्यर्थः । एतच् च विवाहोत्तरकालं भर्तुः पातित्ये सति द्रष्टव्यम् । विवाहात् पूर्वं पतितेनोढापि न भार्या शास्त्रीयोद्वाहाभावात् ॥ १।७७ ॥


	लोकानन्त्यदिवः प्राप्तिः पुत्रपौत्रप्रपौत्रकैः ।
	यस्मात् तस्मात् स्त्रियः सेव्याः कर्तव्याश् च सुरक्षिताः ॥ १।७८ ॥

लोकाश् चानन्त्यं च द्यौश् चेति समाहारे द्वन्दः । ततः षष्ठ्येकवचनम् । [१०३] तच् च लोकप्राप्त्यानन्त्यप्राप्तिद्युप्राप्तयो यथासंख्यं पुत्रपौत्रप्रपौत्रकैर् भवन्ति । यस्मादेवं तस्मात् पुत्रादिहेतवः स्त्रियः सेव्या ऋतुकाले कर्तव्याश् च सुरक्षिताः । व्यभिचारपरिहाराय रक्षाविधानाच् च गमयति व्यभिचारोत्पन्नैर्नैतत् फलं जन्यते इति । तथा च श्रुतिः ।
	अप्रमत्ता रक्षथ तन्तुमेतम् आ वः क्षेत्रे परे बीजान्यवाप्सुः ।
	जनयितुः पुत्रो भवति सांपराये मोघं वेत्ता कुरुते तन्तुमेतम् ॥ इति ।
द्युशब्दश् चात्र सूर्यलोके वर्तते । तथा च मनुः ।
	पुत्रेण लोकाञ् जयति पौत्रेणानन्त्यमश्नुते ।
	अत पुत्रस्य पौत्रेण व्रध्नस्याप्नोति विष्टपम् ॥
ब्रध्नः सूर्यः । पितरं प्रति विवाहितायाः पुत्रोत्पत्तेस्तत्पितृपितामहगामि फलमिदं श्राद्धस्येव पुत्रं प्रति विहितस्य पित्रादितृप्तिः ॥ १।७८ ॥


एवं पुत्रस्य श्रेयस्करत्वे ऽभिहिते तज्जननोपायम् आह ।

	षोडशर्तुर्निशाः स्त्रीणां तस्मिन् युग्मासु संविशेत् ।

रजोदर्शनप्रभृतिषोडशाहोरात्रात्मकः स्त्रीणाम् ऋतुर्गर्भग्रहणकालः । तं कालं प्रसिद्धमनूद्य विदधाति "तस्मिन् युग्मासु संविशेत्" इति । संविशेत् पुत्रं जनयितुम्, "लक्षण्यं जनयेत् सुतम्" इति वाक्यशेषात् । तथा च मनुः ।
	युग्मासु पुत्रा जायन्ते स्त्रियो ऽयुग्मासु रात्रिषु ।
	तस्माद् युग्मासु पुत्रार्थी संविशेद् आर्तवे स्त्रियम् ॥ इति ।

	ब्रह्मचार्येव पर्वण्याद्याश् चतस्रस्तु वर्जयेत् ॥ १।७९ ॥

ब्रह्मचार्येव मैथुनविमुख एव पर्वणि पञ्चदशीद्वये भवेत् । "ऋतुकालाभिगामी स्यात्," "यथाकामी भवेद् वापि" इति प्रसक्ते स्त्र्युपगमने पर्वपर्युदासो ऽयम् । ब्रह्मचार्येव पर्वणीति पर्वग्रहणं तिथ्यन्तराणि शास्त्रान्तरपर्युदस्तानि संगृह्णाति । तत्र मनुः ।
	अमावस्यामष्टमीं च पौर्णमासीं चतुर्दशीम् ।
	ब्रह्मचारी भवेन् नित्यमप्य् ऋतौ स्नातको द्विजः ॥
अत्रामावास्याशब्दसाहचर्याच् चतुर्दश्यष्टमीशब्दौ सितासितपक्षयोश् चतुर्दश्यष्टम्याव् आहतुः, न त्व् ऋतौ । अपिशब्दादनृताव् अप्येतास्तिथयो वर्ज्याः । तथा, ऋतोराद्याश् चतस्रो रात्रीर्वर्जयेत् । [१०४] तथा च मनुः ।
	तासाम् आद्याश् चतस्रस्तु निन्दितैकादशी तथा ।
	त्रयोदशी च शेषाः स्युः प्रशस्ता दश रात्रयः ॥
एकादशीत्रयोदश्याव् ऋतोर्न पक्षस्य । अत्र शङ्खलिखितौ: "न दिवा मैथुनं व्रजेत् क्लीबा अल्पवीर्याश् च दिवा प्रसूयन्ते ऽल्पायुषश् च । तस्मादेतत् परिवर्जयेत्" इति । अनृताव् अप्येतत् । यद् आह आपस्तम्बः: "गृहमेधिनो व्रतम् — अहन्यसंवेशनम् । नाष्टमीचतुर्दशीपञ्चदशीषु स्त्रियमुपेयात् । न श्राद्धे भुक्त्वा न दत्वा नोपनिमन्त्रितः श्राद्धे न व्रती न दीक्षितश् च । न देवायतनश्मशानशून्यालयेषु न वृक्षमूलेष् न दिवा न संध्ययोर्न मलिनां न मलिनो नाभ्यक्तां न रोगार्तां न रोगार्तो न हीनाङ्गी तथैव् च वयोधिकां नोपेयाद् गर्भिणीं नारीं दीर्घम् आयुर् जिजीविषुः" । व्रतं प्रायश्चित्तम् । गर्भिण्यामिच्छन्त्यां न दोषः । तथा च वसिष्ठः: "अपि च काठके प्रवचने विज्ञायते । अपि नः श्वो विजनिष्यमाणाः पतिभिः सह शयतामिति स्त्रीणामिन्द्रदत्तो वरः" इति । बौधायनः ।
	यस्तु पाणिगृहीताया आस्ये गच्छति मैथुनम् ।
	तस्येह निष्कृतिर्नास्तीत्येवम् आह प्रजापतिः॥
हारीतस्तु चतुर्थ्यां गर्भाधानमिच्छति: "चतुर्थे ऽहनि स्नातायां युग्मासु वा गर्भादानवदुपेतब्रह्मगर्भं स ददाति" इति । ततश् विहितप्रतिषिद्धत्वाच् चतुर्थ्यां स्त्र्युपगमनं वैकल्पिकम् । व्यवस्थितविकल्पश् चायम् । रजोनिवृत्तौ चतुर्थ्यां विधिः । तदनिवृत्तौ प्रतिषेधः । तथा च मनुः ।
	रजस्युपरते साध्वी स्नानेन स्त्री रजस्वला । इति ।
साध्वी गर्भाधानादिविहितकर्मयोग्येत्यर्थः । देवलः ।
	यौगपद्ये तु तीर्थानां विप्रादिक्रमशो व्रजेत् ।
	रक्षणार्थमपुत्रां वा ग्रहणक्रमशो ऽपि वा ॥
योनिशब्दलक्षितस्यर्तोर् (?) अनेकभार्यासु यौगपद्ये वर्णक्रमेण वा विवाहक्रमेण वा भार्यां संगच्छेदपुत्रां वाग्रमित्यर्थः । [१०५] आपस्तम्बः: "मिथुनीभूय च तया सह न रात्रिं शयीत" । वृद्धशातातपः ।
	ऋतौ तु गर्भशङ्कित्वात् स्नानं मैथुनिनः स्मृतम् ।
	अनृतौ तु स्त्रियं गत्वा स्नानं मूत्रपुरीषवत् ॥
	द्वाव् एताव् अशुची स्यातां दम्पती शयनं गतौ ।
	शयनादुत्थिता नारी शुचिः स्यादशुचिः पुमान् ॥
भर्तुः शौचम् आपादयन्तीति शेषः । गौतमः: "न मिथुनीभूय शौचं प्रति विलम्बेत" ॥ १।७९ ॥


	एवं गच्छन् स्त्रियं क्षामां मधां मूलं च वर्जयेत् ।
	सुथ इन्दौ सकृत् पुत्रं लक्षण्यं जनयेत् पुमान् ॥ १।८० ॥

आहारलाधवादिना स्त्रियं क्षामां कृत्वा मघामूले विहाय नक्षत्रान्तरे सुस्थे चन्द्र उक्तप्रकारेण सकृद् ऋतौ गच्छन् प्रशस्तलक्षणयुक्तं पुत्रं जनयेत् । चन्द्रसौस्थित्येन च ज्योतिःशास्त्रयुक्तं पुत्रजन्मप्रदं तत्कालीनं ग्रहसंस्थानं लक्ष्यते । 

प्रसङ्गाद् रजस्वलाव्रतानि कथ्यन्ते । तत्र पैठीनसिः: "त्रिरात्रं मलवद्वस्त्रधारणम् । न स्नायान् नाभ्यञ्ज्यान् न नखान् निकृन्तेन् न रज्जुं सृजेन् न दन्तान् धावेन् न स्रजं धारयेन् न गन्धान् सेवेत न वृष्याणि न खर्वेण पिबेत्" इति । वृष्याणि वीर्यवर्धकानि द्रव्याणि । खर्वो वामहस्तः । वसिष्ठः: "त्रिरात्रं रजस्वलाशुचिर् भवति । सा नाञ्ज्यान् नाभ्यञ्ज्यान् नाप्सु स्नायादधः शयीत न दिवा स्वाप्यात् । नाग्निं स्पृशेत् । न रज्जुं सृजेन् न मांसमश्नीयान् न ग्रहान् निरीक्षेत न हसेन् न किंचिद् आचरेन् न खर्वेण नाञ्जलिना पिबेत् । पाक्षिकम् । अञ्जलिना वा पिबेद् इति श्रुतेः । लोहितायसेन वा" । लोहितायसं ताम्रम् । एतच् च व्रतजातं त्रिरात्राशौचनिमित्तायां रजःप्रवृत्तौ द्रष्टव्यं न रजोमात्रप्रवृत्तौ । तत्र या रात्रिस्त्रिरात्राशुचित्वनिमित्तं भवति, ताम् आह अत्रिः ।
	रजस्वला यदि स्नाता पुनरेव रजस्वला ।
	अष्टादशदिनादर्वाग् अशुचित्वं न विद्यते ॥
[१०६]	एकोनविंशतेरर्वाग् एकाहं स्यात् ततो द्व्यहम् ।
	त्रिंशत्प्रभृत्युत्तरेषु त्रिरात्रमशुचिर् भवेत् ॥
एषा च दिनसंख्या स्नानदिनपूर्विका, "स्नातायाः" इति वचनात् । यत् तु,
	चतुर्दशदिनादर्वाग् अशुचित्वं न विद्यते ।
इति स्मृत्यन्तरम्, तेन सहर्तुप्रवृत्तिस्वभाववशाद् व्यवस्थाम् आश्रित्याविरोधः कार्यः । पुंसा स्वस्य बलाधानमपि कर्तव्यम् । यथाह बृहस्पतिः ।
	स्त्रियाः शुक्रे ऽधिके स्त्री स्यात् पुमान् पुंसो ऽधिके भवेत् ।
	तस्माच् छुक्रप्रवृद्ध्यर्थं वृष्यं स्निग्धं च भक्षयेत् ॥
	लघ्वाहारां स्त्रियं कुर्यादेवं संजनयेत् सुतम् ॥ १।८० ॥


अधुना ऋ(ऽनृ)तुगमननिमित्तम् आह ।

	यथाकामी भवेद् वापि स्त्रीणां वरमनुस्मरन् ।
	स्वदारनिरतश् चैव स्त्रियो रक्ष्या यतः स्मृताः ॥ १।८१ ॥

स्त्रीणां काममिच्छामनतिक्रमन्ननृताव् अपि गच्छेत् । यतः स्त्रीणामिन्द्रदत्तो वरः । उक्तमिन्द्रं स्त्रियश् च प्रकृत्य तैत्तिरीयके: "ता अब्रुवन् वरं वृणामहा ऋत्व् इयात् प्रजां विन्दामहै कामम् आ विजनितोः संभवामेति तस्माद् ऋत्व् इयात् स्त्रियः प्रजां विन्दन्ते कामम् आ विजनितोः संभवन्ति वारेवृतं ह्यासाम्" इति । स्वदार(रा)व्यभिचारी भवेत् । स्त्रियो व्यभिचाराद् रक्षणीया यतः स्मृताः । तद्रक्षणं च पत्युरव्यभिचारित्वेन स्त्रीषु यथाकामित्वेन च भवति । वाशब्दो ऽनृतुगमनं वैकल्पिकम् आह । ततश् चागच्छतो ऽपि स्त्रीरक्षणसामर्थं यस्यासाव् ऋताव् एव गच्छेत् । तस्य च फलातिशयं वसिष्ठ आह: "ऋतौ च गच्छन् विधिवच् च जुह्वन् न ब्राह्मणश् च्यवते ब्रह्मलोकात्" इति । इतरस्तु यथाकामी भवेत् ॥ १।८१ ॥



	भर्तृभातृपितृज्ञातिश्वश्रूश्वशुरदेवरैः ।
	बन्धुभिश् च स्त्रियः पूज्या भूषणाच्छदनाशनैः ॥ १।८२ ॥
[१०७]

भर्त्रादिभिर् भूषणवस्त्रान्नदानैः स्त्रियो माननीयाः । एतच् चावश्यकम् । अस्याकरणे प्रत्यवायम् आह मनुः ।
	यत्र नार्यः प्रपूज्यन्ते रमन्ते तत्र देवताः ।
	यत्रैतास्तु न पूज्यन्ते सर्वास्तत्राफलाः क्रियाः ॥
	जामयो यानि गेहानि शपन्त्यप्रतिपूजिताः ।
	तानि कृत्याहतानीव विनश्यन्ति समन्ततः ॥ इति ।
जामयो भगिन्यः । एतच् च स्नुषादुहित्राद्युपलक्षणम् । यद् आह बृहस्पतिः ।
	भर्त्रा पत्नी समभ्यर्च्या वस्त्रालंकारभूषणैः ।
	उत्सवे पितृमातृभ्यां श्वश्रूश्वशुरबन्धुभिः ॥
भूषणादीनां समुच्चयो भर्तृविषय इतरविषयौ तु विकल्पसमुच्चयौ यथासामर्थ्यम् ॥ १।८२ ॥


स्त्रीधर्मान् आह ।

	संयतोपस्करा दक्षा हृष्टा व्ययपराङ्मुखी ।
	कुर्याच् छ्वशुरयोः पादवन्दनं भर्तृतत्परा ॥ १।८३ ॥

उपस्करो गृहोपकरणं दर्वीपीठि(ठ)रादिः । संयतः संक्षिप्त उपस्करो यया सा संयतोपस्करा, दक्षा शीघ्रकारिणी, हृष्टा यथोत्पन्नेन द्रव्येण संतुष्टा, असद्व्ययपराङ्मुखी च भवेत् । श्वश्रूश्वशुरयोश् च पादवन्दनं कुर्यात् प्रत्यहम् । भर्तृतत्परा भर्तृप्रधाना । अत्र विष्णुः: "अथ स्त्रीधर्माः । भर्तुः समानव्रचारित्वं श्वश्रूश्वशुरगुरुदेवतातिथीनां पूजनं सुसंयतोपस्करतामुक्तहस्तता सुगुप्तभाण्डता मूलक्रियास्व् अनभिरतिर्मङ्गलाचारतत्परता" । मूलक्रिया वशीकरणम् । तथा पृथ्वीं प्रति लक्ष्मीवाक्यम् ।
	नारीषु नित्यं सुविभूषितासु पतिव्रतासु प्रियवादिनीषु ।
	अमुक्तहस्तासु सुतान्वितासु सुगुप्तभाण्डासु बलिप्रियासु ॥
	सुस्पष्टवेषासु जितेन्द्रियासु कलिव्यपेतास्व् अविलोलुपासु ।
	धर्मव्यपेक्षासु दयान्वितासु स्थिता सदाहं जगतां विधात्रि ॥ [१०८]
शङ्खः: "नानुक्ता ग्रान् निर्गच्छेत् । नानुत्तरीया । न त्वरितं व्रजेत् । न परपुरुषमभिभाषेतान्यत्र वणिक्प्रव्रजितवृद्धवैद्येभ्यः । न नाभिं दर्शयेत् । आ गुल्फाद् वासः परिदध्यात् । न स्तनौ विवृतौ कुर्यात् । न हसेदनपावृतम्, न भर्तारं न तद्बन्धून् वा विद्विषेत् । न गणिकाधूर्ताव्यभिचारिणीप्रव्रजितेक्षणिकामायामूलकुहिकाकारिकादुःशीलादिभिः सहैकत्र तिष्ठेत् । संसर्गेण हि चारित्रं दुष्यतीत्यादिशन्ति" इति । व्यासः ।
	द्वारोपवेशनं नित्यं गवाक्षावेक्षणं तथा ।
	असत्प्रलापो हास्यं च दूषणं कुलयोषिताम् ॥
मनुः ।
	पानं दुर्जनसंसर्गः पत्या च विरहो ऽटनम् ।
	स्वप्नो ऽन्यगेहे वासश् च नारीसंदूषणानि षट् ॥ १।८३ ॥


किं च ।

	क्रीडाशरीरसंस्कारं समाजोत्सवदर्शनम् ।
	हास्यं परगृहे यानं त्यजेत् प्रोषितभर्तृका ॥ १।८४ ॥

क्रीडा द्यूतादिक्रिया, शरीरसंस्कारः स्नानानुलेपनादिः । समाजो जनमेलकः । उत्सवः कौमुदीप्रभृतिः । तयोर्दर्शनम् । हास्यं परगृहे यानमेतत् सर्वं प्रवसिते भर्तरि त्यजेत् । अत्र शङ्खलिखितौ: "प्रेङ्खाताण्डवविहारवित्रदर्शनाङ्गरागोद्यानयानविवृतासनोत्कृष्ट-पानभोजनकन्दुकक्रीडनगन्धमाल्यालंकारदन्तधावनाञ्जनादर्शप्रसाधनानामस्वतन्त्राणां प्रोषितभर्तृकाणां कुलस्त्रीणामनारम्भः ।
	विधाय प्रोषिते वृत्तिं जीवेन् नियमसंस्थिता ।
	प्रोषिते त्व् अविधायैव जीवेच् छिल्पैरगर्हितैः ॥"
जीवनार्थं वृत्तिं विधाय प्रोषिते भर्तरि सति तद्भार्या तया वृत्त्या स्वल्पाहररूपं नियमम् आस्थाय जीवेत् । तामविधाय प्रोषिते जीवेच् छिल्पैरगर्हितैरिति । यैर्न गर्हा जायते तैरेव शिल्पैर् जीवेद् इत्यर्थः ॥ १।८४ ॥


	रक्षेत् कन्यां पिता विन्नां पतिः पुत्रस्तु वार्धके ।
	अभावे ज्ञातयस्तेषां स्वातन्त्र्यं न क्वचित् स्त्रियाः ॥ १।८५ ॥
[१०९]
कन्यां कुमारीं पिता रक्षेत्, पालयेत् । विन्नां परिणीतां पतिः । वार्द्धके तु पुत्रः । तेषां पित्रादीनामभावे ज्ञातयो बान्धवा रक्षेयुः । एवमुक्ते ऽपि पारतन्त्र्ये यः स्वातन्त्र्यनिषेधः सो ऽसत्सु ज्ञातिषु राजपारतन्त्र्यविध्यर्थः । तथा च स्मृत्यन्तरम् ।
	पक्षद्वयावसाने तु राजा भर्ता प्रभुः स्त्रियाः ।
	स तस्या भरणं कुर्यान् निगृह्णीयात् पथश् च्युताम् ॥ इति ॥ १।८५ ॥


	पितृमातृसुतभ्रातृश्वश्रूश्वसुरमातुलैः ।
	हीना न स्याद् विना भर्त्रा गर्हणीयान्यथा भवेत् ॥ १।८६ ॥

भर्तारं विना वर्तमाना पित्रादीनामन्यतमेन रहिता न स्यात् । यदि स्याच् छिष्टगर्हणीया भवेत् । पूर्वेण वाक्येन पित्रादिभिः स्त्रीरक्षा कार्येत्युक्तम् । अनेन भर्तुरसंनिधौ पित्रादिरहिता स्त्री न भवेद् इति विधीयते ॥ १।८६ ॥


उक्तानां स्त्रीधर्माणां फलम् आह ।

	पतिप्रियहिते युक्ता स्वाचारा संयतेन्द्रिया ।
	इह कीर्तिमवाप्नोति प्रेत्य चानुत्तमां गतिम् ॥ १।८७ ॥

प्रियं च हितं च प्रियहिते । सा पत्युः प्रियहितयोरुद्युक्तोक्तस्त्रीधर्मचारिणी संयतेन्द्रिया च सात्र लोके कीर्तिमती भवति, प्रेत्य च सर्वोत्कृष्टां लोकगतिमवाप्नोति । समन्तरसुखदं कर्म प्रियम् । परिणतिसुखदं हितम् । अत्र मनुः ।
	दानात् प्रभृति या तु स्याद् यावद् आयुः पतिव्रता ।
	सा भर्तृलोकम् आप्नोति यथैवारुन्धती तथा ॥
बृहस्पतिः ।
	आर्तार्ते मुदिते हृष्टा प्रोषिते मलिना कृशा ।
	मृते म्रियेत या पत्यौ सा स्त्री ज्ञेया पतिव्रता ॥
मृते मरणं तेन महाग्निप्रवेशनेनैव । यथाह अङ्गिराः ।
	सर्वासामेव नारीणामग्निप्रपतनाद् ऋते ।
	नान्यो धर्मो हि विज्ञेयो मृते भर्तरि कर्हिचित् ॥
	यावन् नाग्नौ दहेद् देहं मृते पत्यौ पतिव्रता ।
	तावन् न मुच्यते नारी स्त्रीशरीरात् कथंचन ॥
	सद्वृत्तभावाश्रितभर्तृकाणां स्त्रीणां वियोगक्षतकातराणाम् ।
	तासां प्रभावस्तिमिते गते कं नाग्निप्रवेशादपरो ऽस्ति मार्गः ॥ [११०]
अस्तमिते प्रभौ भर्तरि, कं गते स्वर्गं गते मृते भर्तरि । हारीतः ।
	मृते भर्तरि या नारी धर्मशीला दृढव्रता ।
	अनुगच्छति भर्तारं शृणु तस्यास्तु यत्फलम् ॥
	तिस्रः कोट्यो ऽर्धकोटी च यानि लोमानि मानवे ।
	तावन्त्यब्दसहस्राणि स्वर्गलोके महीयते ॥
	मन्त्रग्राही यथा सर्पं बलादुद्धरते बिलात् ।
	तद्वद् भर्तारम् आदाय मृतं याति तपोबलात् ॥
	मातृकं पैतृकं चैव यत्र कन्या प्रदीयते ।
	कुलत्रयं पुनात्येषा भर्तारं यानुगच्छति ॥
व्यासः ।
	पूर्वं मृता हरेदग्निमन्वारूढा हरेदघम् ।
	भर्तुर्धनमभावे तु जीवन्ती सत्सु बन्धुषु ॥
	ब्रहघ्ने वा कृतघ्ने वा मित्रघ्ने यच् दुष्कृतम् ।
	भर्तुः पुनाति सा नारी तम् आदाय मृता तु या ॥
आदायालिङ्ग्येत्यर्थः । अत एव कल्पसूत्रकारो भर्तृशरीरेण सह संवेशनम् आह: "उत्तरतः पत्नीं सह संवेशयन्ति" इति ।
	दयितं यान्यदेशस्थं वृत्तं श्रुत्वा पतिव्रता ।
	समारोहति दीप्ते ऽग्नौ तस्याः शक्तिं निबोधत ॥
वृत्तं मृतमित्यर्थः ।
	यदि प्रविष्टो नरके बद्धपाशैः सुदारुणैः ।
	संप्राप्तो यातनास्थानं गृहीतो यमकिंकरैः ॥
	तिष्ठते विवशो दीनो वेष्ट्यमानः स्वकर्मभिः ।
	व्यालग्राही यथा सर्पं बिलाद् गृह्णात्यशङ्कितम् ॥
	तद्वद् भर्तारम् आदाय दिवं याति तपोबलात् ।
	तत्र सा भर्तृपरमा स्तूयमानाप्सरोगणैः ॥
	मोदते पतिना सार्धं यावद् इन्द्राश् चतुर्दश ॥
मोदते पतिना सार्धमिति वचनात् सह पत्या स्वर्गोपभोगः पत्नीगाम्येव फलमिति तत्कृतस्याग्निप्रवेशस्य फलमकर्ता भर्ता भुङ्क्त इत् विरोधः सुपरिहा(ह)रः । [१११] यस्तु भर्तरि सुखसमवायः, स भर्तृगतादेव धर्मात् । तत्प्रतिबन्धकं पापं पत्नीकृतो धर्म उद्धरति । न च प्रतिबन्धकोद्धारकः कार्यपरः । यस्तु पत्युः पापक्षयः पत्नीकृतस्य धर्मस्य फलमिति श्रूयते तस्यापि न मुख्यो ऽर्थः, किं तु गौणः, क्षय इव क्षयः पत्नीधर्मेण पतिपापस्यानन्तरं फलदानप्रतिबन्धरूपः । बृहस्पतिः ।
	शरीरार्धं स्मृता जाया पुण्यापुण्यफले समा ।
	अन्वारूढा जीवती(न्ती) च साध्वी भर्तुर्हिताय सा ॥
अन्वारोहणं च काम्यत्वादनित्यम् । अत एव विष्णुः: "मृते भर्तरि ब्रह्मचर्यं तदन्वारोहणं वा" इति । न चान्वारोहणस्मृतीनां "तस्माद्(दु) ह न पुरायुषः स्वःकामी प्रेयात्" इति श्रुतिविरोधो वाच्यः, भिन्नविषयत्वात् । सामान्येन श्रुतिः स्वेच्छया मरणं निषेधति । स्मृतिस्तु मृते भर्तरि वह्निप्रवेशमरणविशेषं विधत्ते । अतो भिन्नविषयत्वादविरोधः । "स्वर्गकामो यजेत," "यावज्जीवमग्निहोत्रं जुहुयात्" इत्येवमादिकया श्रुत्या सामान्यविषयया न विरोधः। तथा च ब्रह्मपुराणम् ।
	मृते भर्तरि सत्स्त्रीणां न चान्या विद्यते गतिः ।
	नान्यद् भर्तृवियोगार्तिदाहप्रशमनं भवेत् ॥
	निधायोरसि संशुद्धा प्रविशेज् जातवेदसम् ।
	ऋग्वेदवादात् साध्वी स्त्री न भवेद् आत्मघातिनी ॥
	त्र्यहाच् छौचे तु निर्वृत्ते श्राद्धं प्राप्नोति शाश्वतम् ॥
"इमा नारीरविधवाः" इत्यादयो वेदश्रुतयः । तस्मादेताः स्मृतयः प्रमाणम् । न च "न हिंस्यात्" इत्यनेनान्वरोहणम् शक्यं निषेद्धुम् । अनेन हि हन्तुः सकाशादन्यस्य हन्तव्यस्य हिंश प्रतिषिध्यते, न तु स्ववधरूपा । सा तु "तद्मादु ह न पुरायुषः" इत्यनेन निषिध्यते । इदं च सामान्यविषयत्वाद् विशेषविषययान्वारोहणस्मृत्या तद्व्यतिरिक्तस्ववधनिषेधकत्वेन संकोच्यत इत्युक्तम् । न च सामान्यविषयश्रुतिविरुद्धा स्मृतिरप्रमाणमिति वाच्यम्, सामान्यविशेषरूपविषयभेदेन विरोधाभावात् । विषयाभेद एव हि विरोधो न तु [११२] विशेषविषयभेदे । ततश् च विशेषविषयया स्मृत्या स्वमूलभूता श्रुतिर्विशेषविषयैवानुमीयते । सा च सामान्यविषयश्रुतेर्बलीयसी सती तस्याः संकोचहेतुर् भवति । ननु च ब्राह्मण्या अन्वारोहणप्रतिषेधं स्मरन्ति, यथा तावत् पैठीनसिः ।
	मृतानुगमनं नास्ति ब्राह्मन्या ब्रह्मशासनात् ।
	इतरेषां तु वर्णानां स्त्रीधर्मो ऽयं परः स्मृतः ॥
	उपकारं यथा भर्तुर् जीवन्ती न तथा मृता ।
	करोति ब्राह्मणी श्रेयो भर्तुः शोकवती सती ॥
विराट् ।
	अनुवर्तेत जीवन्तं न तु यायान् मृतं पतिम् ।
	जीव(वे)द्भरुर्हितं कुर्यान् मरणाद् आत्मघातिनी ॥
अङ्गिराः ।
	या स्त्री ब्राह्मणजातीया मृतं पतिमनुव्रजेत् ।
	सा स्वर्तम् आत्मघातेन नात्मानं न पत्ं नयेत् ॥
व्याघ्रपात् ।
	न म्रियेत समं भर्त्रा ब्राह्मणो शोकमोहिता ।
	प्रव्रज्यागतिम् आप्नोति मरणाद् आत्मघातिनी ॥
प्रव्रज्या मैथुनादिभोगत्यागः । सत्यमेवं स्मरन्ति किं तु । सत्यमेवं स्मरन्ति किं तु स्मरान्तरेणैतेषां विषयो व्यवस्थाप्यते । यथाह उशनाः ।
	पृथक्चितिं समारुह्य न विप्रा गन्तुमर्हति ।
	अन्यासां चैव नारीणां स्त्रीधर्मो ऽयं परः स्मृतः ॥ इति 
ततश् च ब्राह्मण्यनुगमननिषेधः पृथक्चितिसमारोहणविषयः । अत एव रामायणादौ ब्राह्मण्यादीनां स्वभर्तृशरीरालिङनपूर्वकं स्वशरीरदहनमुपाख्यायते । अत एव कल्पसूत्रकारः प्रेतस्योत्तरतः पत्न्याः संवेशनमविशेषेण नित्यवद् विदधाति । देवरादिना तुत्थापनं तस्याः पुत्रकामनायां वा जीवलोककामनायां वा सत्याम् आहुः । किं च न ब्राह्मणीत्वेन निमित्तेनानुगमननिषेधो भवति । किं त्व् असौ ब्राह्मण्याः शोकनिमित्तकः । यत् तु वैराजम् आङ्गिरसं च वचनं ब्राह्मण्या अनुगमनमात्रप्रतिषेधकमिव प्रतिभाति । तद्विशेषविषयैः प्रतिषेधैरुपस्ंह्रियते । तस्माद् विधितः प्रवर्तमानाया ब्राह्मण्या अनुगमनाद् दोषो न विद्यते, शोकादिप्रवृत्तायास्तु भवत्येवेति ॥ १।८७ ॥


	सत्यामन्यां सवर्णायां धर्मकार्यं न कारयेत् ।
[११३]
सवर्णायां सत्यां विद्यमानायां भार्यायामन्यामसवर्णां धर्मकार्यं न कारयेत् । तया सह धर्मं नाचरेद् इत्यर्थः । अभावे ऽपि (वे तु) सवर्णाया इतरयापि सहाचरेद् इत्यर्थसिद्धम् । अत एव शूद्रयैव सह धर्मानुष्ठाननिषेधम् आह वसिष्ठः: "कृष्णवर्णा वै रामा रमणायैव न धर्माय" इति । कृष्णवर्णा शूद्रा ॥

	सवर्णासु विधौ धर्म्ये ज्येष्ठया न विनेतरा ॥ १।८८ ॥

सवर्णान् एकत्वे तु ज्येष्ठायां चादुष्टायां तया विना नेतरया सह धर्मम् आचरेत् । ज्येष्ठया तु सह कनीयस्यो ऽपि धर्मं कारयितव्याः । तथा च आपस्तम्बः: "धर्मप्रजासंपन्ने दारे नान्यान् कुर्वीतान्यतरापाये तु कुर्वीत । प्राग् अग्न्याधेयाद् आधाने हि सती कर्मभिः संबध्यते" इति । बौधायनः: "पत्नीनां सह संनहनमिति स ह स्वाह बौधयन एकैकामेव संनह्येदेकैकां गार्हपत्यम् ईक्षेअयेदेकैकाम् आज्यमवेक्षयेत्" इत्यादि । कात्यायनः ।
	नैकयापि विना कार्यम् आधानं भार्यया द्विजैः ।
	अकृतं तद् विजानीयात् सर्वा न(ना)न्वारमन्ति यत् ॥
तस्माज् ज्येष्ठैव सहधर्मचारिणी नेतरेति व्याख्यानं कल्पसूत्रधर्मशास्त्रविरुद्धत्वादनादरणीयम् । यत् तु विष्णुवचनम्,
	अग्निहोत्रादियज्ञेषु द्वितीयां न सहाचरेत् ।
	अन्यथा निष्फलं तस्य स्विष्टैः क्रतुशतैरपि ॥
इति, तदसवर्णद्वितीयाविषयम्, सत्स्व् अग्निषु या परिणीता तद्विषयं वा । अग्निषु नष्टेषु पुनराधानं तस्या अधिकर्तृत्वादग्निहोत्रादिषु सहाधिकारः । कात्यायनः ।
	अग्निशिष्टादिशुश्रूषां बहुभार्यः सवर्णया ।
	कारयेत् तद्बहुत्वे तु ज्येष्ठा यागर्हिता भवेत् ॥
	या वा स्याद् वीरसूरासाम् आज्ञासंपादिनी च या ।
	दक्षा प्रियंवदा शुद्धा तामत्र विनियोजयेत् ॥
	दिनक्रमेण वा कर्म यथाज्येष्ठमशक्तितः ।
	विभज्य सह वा कुर्युर्यथाज्ञानमशाठ्यतः ॥
दक्षः ।
	धर्मपत्नी समाख्याता निर्दोषा यदि सा भवेत् ।
	दोषे सति न दोषः स्यादन्या कार्या गुणान्विता ॥ १।८८ ॥


[११४]	दाहयित्वाग्निहोत्रेण स्त्रियं वृत्तवतीं पतिः ।
	आहरेद् विधिवद् दारानग्नींश् चैवाविलम्बयन् ॥ १।८९ ॥

यया सहाग्न्याधानं तामुक्तवृत्तवतीं मृतां पतिर्वैतानैरग्निभिर्यथाविधि दाहयित्वासवर्णभार्यश् चेद् विधिवद् दानान् आहरेत् । अग्नींश् चाविलम्बयन् । तत्र सवर्णदारालाभे शूद्रावर्जमसवर्णयापि सहाधानादि कार्यम् । यद् आह विष्णुः ।
	मृतायामपि भार्यायां वैदिकाग्निं न हि त्यजेत् ।
	उपाधिनापि तत् कर्म यावज्जीवं समापयेत् ॥
अस्यार्थः: वैदिकैर्मृतां पत्नीं संस्कृत्य न तान् परित्यजेत्, पुनरादधीत । सवर्णदारालाभविषये उपाधिनापि असवर्णयापि भार्यया यावज्जीवं कर्म समापयेद् इति । न पुनरयमर्थो मृतायामपि भार्यायां वैदिको ऽग्निर्न त्याज्यः, न तेन ताम् दहेद् इति । यतस्तथा सति, "शवाग्नयो वा एते भवन्ति ये मृतायां भार्यायां भ्रियन्ते" इति काठकगृह्यश्रुतिविरोधो दुष्परिहा(ह)रः । तथा "उपाधिनापि तत् कर्म" इत्यस्य कुशमय्या काञ्चनमय्या वा पत्न्या कर्मसमाप्तिः कार्येति नार्थः, पत्न्या अप्रतिनिधेयत्वात् । यद् आह सत्याषाढः: "न स्वामित्वस्य भार्यायाः पुत्रस्य देशस्य कालस्याग्नेर्देवतायाः कर्मणः शब्दस्य च प्रतिनिधिर्विद्यते" इति । पत्न्याः क्रत्वर्थकर्मकारि रूपं तद् यद्यपि शक्यं प्रतिनिधातुम्, तथापि कुशादिमय्याः प्रतिकृतेस्तत्कार्यकार्त्वाभावान् न तत्प्रतिनिधित्वम् । न हि समीपस्थितिमात्रं पत्नीकार्यम् । किं तु फलीकरणाज्यावेक्षणादि तत्कार्यम् । तदाक्षिप्ता च समीपस्थितिः । तेन पूर्वोक्त एवास्यार्थो न्याय्यः । यत् पुनः,
	अन्ये कुशमयीं पत्नीं कृत्वा तु गृहमेधिनः ।
	अग्निहोत्रमुपासन्ते यावज्जीवमतन्द्रितः ॥
इति वचनम्, तदग्निहोत्रस्तुत्यर्थमेव न स्वार्थविधायकमुक्द्ताद् धेतोः । [११५]
	ननु च पुनराहृतानां दाराणामग्नोत्राद्यधिकारो ऽनुपपन्नो होतृहोमान्वारम्भणीयजन्यसंस्कारविरहात् । न च संस्कारार्थमन्वारम्भणीयादिकं स्वातन्त्र्येण शक्नोति भार्या कर्तुम्, तस्याः सहाधिकारनियमात् । नापि पतिः संस्कृतत्वात् । संस्कृतत्वं च तस्य संस्कारारम्भकाणामन्वारम्भणीयादीनां क्रत्वङ्गभूतानामनुष्ठितत्वात् । न ह्यन्वारम्भणीयादिसंस्कारवानन्वारम्भणीयादौ शास्त्रेण प्रयुज्यते । [तस्मादपत्नीकेनैवाग्निहोत्रम् आहर्तव्यम् । तथा च बह्वृचब्राह्मणम्] "तस्मादपत्नीको ऽग्निम् आहरे" इति । तदयुक्तम् । सर्वाः खलु श्रुतयः सपत्नीकस्याग्निहोत्रादि विदधति । बह्वृचब्राह्मणं स्तुतिपरत्वेनाप्युपपद्यते । किं च रजस्वलायां सूतिकायां च पत्न्यामेतद् वचनम् "अपत्नीको ऽग्निम् आहरेत्" इति, न पुनरविद्यमानायां भार्यायाम् । एवं च सति न श्रुत्यन्तरविरोधः । नास्य वाक्यस्य विधायकत्वम् । तस्माच् छ्रुतिविरोधाभावात् "आहरेद् विधिवद् दारान्" इति स्मृतिवचनं प्रमाणमेव । ततश् चैतद्वचनसामर्थात् पूर्वसंस्कारापभ्रंशकल्पनयान्वारम्भणीयादाव् अस्ति भर्तुरधिकार इत्याश्रयणीयम् । अत एव बौधायनः पुनर्दारक्रियाविषयम् आह: "ईजानस्य पुनरादधानस्य संनयेन् न संनयेद् इति । संनयेद् इत्येक आहुः । अथैक आहुर्न संनयेद् इति [श्रीरसंस्पर्शी ह यज्ञो भवति । यदैव पुनर्यजेताथ संनयेत्" इति] । अस्यार्थः: ईजानस्य कृतसोमयागस्य पत्न्यां मृतायामप्यन्यस्यां चाहृतायामग्नीन् आदधानस्याहितवतो ऽध्वर्युः संनयेन् न वेति संदेहमुपक्रम्य पूर्वपक्षम् आह: संनयेद् इत्येक आहुः । तेषामभिप्रायः: यद्यपि पत्न्याः सोमयागजन्यः सांनाय्याधिकारहेतुः संस्कारो नास्ति, तया सह सोमयागाकरणात् । तथापि तस्या यजमानं प्रति गुणभावाद् यजमानस्य च संस्कारवत्त्वात् संनयेदेवेति । 
	सिद्धान्तम् आह: "अथैक आहुर्न संनयेद् इति शरीरसंस्पर्शी ह यज्ञो भवति" इति । शरीरशब्देन च शरीर्यात्मा लक्ष्यते । यज्ञेन खलु सांनाय्यप्रयोगानुगुणः [११६] संस्कार आत्मन्याधीयते । न च यजमाने पत्न्यां च वर्तमानः सोमयागसंस्कारः सांनाय्ययागोपयोगी, न चाभिनवा पत्नी तत्संस्कारवतीति नैव संनेयम् । यदैव पुनः सोमेन यजेताथ संनयेद् इति ।
	ततश् चोत्तरकर्मकर्तृत्वयोग्यतालक्षणसंस्काराधायकतया सोमयागतुल्यत्वाद् धोतृहोमान्वारम्भणीययोरेषैव कल्पना युक्ता । तस्मात् कृताग्न्याधाना मृता पत्नी वैतानैरग्निभिः संस्कार्या । अविद्यमानधर्मानुष्ठानयोग्यभार्यश् चेत् तद्योग्यभार्यान्तरम् आहृत्याधानं कुर्याद् इतरस्त्व् आधानमेवेति सिद्धम् । यत् तु,
	द्वितीयां वै तु भार्यां यो दहेद् वैतानिकाग्निभिः ।
	तिष्ठन्त्यां प्रथमायां तु सुरापानसमं हि तत् ॥
इति देवलवचनम्, तदकृताग्न्याधेयद्वितीयाविषयम् । अन्यथा "आहिताग्निमग्निभिर्दहन्ति" इति श्रुतिविरुद्धमप्रमाणं स्यात् । न च श्रुतिगत आहिताग्निशब्दः स्मृतुवशाद् विशेषविषयो भवतीति वाच्यम्, उपात्तोद्देश्यसमर्पकत्वेन विशेषं प्रत्यनपेक्षितत्वात् । "ग्रहं संमार्ष्टि" इति ग्रहशुतिवत् ॥ १।८९ ॥


इति श्रीविद्याधरवंशप्रभवश्रीशिलाहारनरेन्द्रजीमूतवाहनान्वयप्रसूत-श्रीमदपरादित्यदेवविरचिते 
याज्ञवल्कीयधर्मशास्त्रनिबन्धे विवाहप्रकरणम्


[वर्णजातिविवेकप्रकरणम्]

उक्तविवाहासु पतिसवर्णासु तदसवर्णासु चोत्पन्नानां तथा स्वैरिणीषु प्रतिलोमोत्पन्नानां संव्यवहारोपयोगिसंज्ञापरिज्ञानाय प्रकरणम् आरभ्यते ।

	सवर्णेभ्यः सवर्णासु जायन्ते हि सजातयः ।
	अनिन्द्येषु विवाहेषु पुत्राः संतानवर्धनाः ॥ १।९० ॥

सवर्णाभ्यां दम्पतिभ्यां जनिताः पुत्रास्ताभ्यां समनजातयो भवन्ति । पुत्रग्रहणमपत्यमात्रपरम् । अनिन्द्येषु विवाहेषूढायामुत्पन्नाः पुत्राः संतानस्य ब्रह्मवर्चसादिगुणवृद्धिहेतवो भवन्ति । अत्र मनुः ।
	ब्राह्मादिषु विवाहेषु चतुर्ष्व् एवानुपूर्वशः ।
	ब्रह्मवर्चस्विनः पुत्रा जायन्ते शिष्टसंमताः ॥
	रूपसत्त्वगुणोपेता धनवन्तो यशस्विनः ।
	पर्याप्तभोगा धर्मिष्ठा जीवन्ति च शतं समाः ॥
	इतरेषु च शिष्टेषु नृशंसानृतवादिनः ।
	जायन्ते दुर्विवाहेषु ब्रह्मधर्मद्विषः सुताः ॥
ब्राह्मणविषयमेतत् ।
	अनिन्दितैः स्त्रीविवाहैरनिन्द्या भवति प्रजा ।
	निन्दितैर्निन्दिता नॄणां तस्मान् निन्द्यान् विवर्जयेत् ॥ १।९० ॥


अनुलोमजान् आह ।

	विप्रान् मूर्धावसिक्तो हि क्षत्रियायां विशः स्त्रियाम् ।
	अम्बष्ठः शूद्र्यां निषादो जातः पारशवो ऽपि वा ॥ १।९१ ॥

ब्राह्मणात् क्षत्रियादिषु भार्यासु मूर्धावसिक्ताम्बष्ठनिषादसंज्ञकाः पुत्रा भवन्ति । निषादस्य पारशव इति च संज्ञा परा । गौतमः: "अनुलोमानन्तरैकान्तरद्व्यन्तरासु जाताः सवर्णाम्बष्ट्ःओग्रविषाददौष्मन्तपाराशवाः (?) । असवर्णभार्योत्पन्ना अनुलोमजाः । ब्राह्मणस्यानन्तरा क्षत्रिया । तस्यां तेनोत्पन्नः सवर्णः । क्षत्रियादनन्तरायां वैश्यायामम्बष्ठः । वैश्यात् तदनन्तरायां शूद्रायामुग्रः । ब्राह्मणादेकान्तरायां वैश्यायां निषादः । क्षत्रियादेकान्तरायां शूद्रायां दौष्मन्तः । ब्राह्मणाद् द्व्यन्तरायां शूद्रायां पारशवः" इति । अत्र संज्ञाविकल्पे न विरोधः कार्यः । विष्णुः: "समानवर्णासु पुत्राः समानवर्णा एव भवन्ति । अनुलोमास्तु मातृसवर्णाः" ॥ १।९१ ॥


	वैश्याशुद्र्योस्तु राजन्यान् माहिष्योग्रौ सुतौ स्मृतौ ।
	वैश्यात् तु करणः शूद्र्यां विन्नास्व् एष विधिः स्मृतः ॥ १।९२ ॥

क्षत्रियाद् वैश्यायां जातो माहिष्यः, शूद्रायामुग्रः । वैश्याच् छूद्रायां करणः । "सवर्णेभ्यः सवर्णासु" इत्यादिना य उक्तो विधिः स विन्नासु परिणीतासु स्मृतो मुनिभिः । अविन्नास्व् अपि जातानां क्षेत्रजादिपुत्राणां वर्णत्वाभ्युपगमाद् विन्नास्व् इति शास्त्रविहितपुत्रोत्पत्तिप्रकारोपलक्षणार्थम् । यत एव तेषां ब्राह्मणत्वमस्ति अत एव: "ब्राह्मणा ऋत्विजः" इत्यभिधाय "शबलेयबाहलेयपुत्रिकापुत्रपरक्षेत्रसमोढकानीनानुजावरद्विप्रवरान् परिहाप्य" इति बौधायनः परक्षेत्रोत्पन्नानां पर्युदासम् आह । यत् तु देवलेनोक्तम्,
	द्वितीयेन तु यः पित्रा सवर्णायां प्रजायते ।
	अवरीट इति ख्यातः शूद्रधर्मा स जातितः ॥
तथा,
	व्रतहीनास्त्व् असंस्कार्याः सवर्णास्व् अपि ये सुताः ।
	उत्पादिताः सवर्णेन व्रत्या इत् बहिष्कृताः ॥
इति, तच् छास्रस्वीकृतक्षेत्रजकानीनसहोढगूढोत्पन्नपौनर्भवव्यतिरिक्तनियोग-व्यभिचारोत्पन्नपुत्रविषयम् । एते च मूर्धावसिक्तादयो न क्षत्रियादिभ्यो भिन्नाः । किं तु तत्तद्ब्राह्मणादिजनितोपाधिभेदान् मूर्धावसिक्तादिनामभेदभाजो भवन्ति । यद् आह शङ्खः: "ब्राह्मणेन क्षत्रियायामुत्पन्नः क्षत्रिय एव भवति । क्षत्रियेण वैश्यायां वैश्य एव । वैश्येन शूद्रायां शूद्र एव" इति ॥ १।९२ ॥



प्रतिलोमजानां नामान्याह ।

	ब्राह्मण्यां क्षत्रियात् सूतो वैश्याद् वैदेहकस्तथा ।
	शूद्राज् जातस्तु चण्डालः सर्वधर्मबहिष्कृतः ॥ १।९३ ॥
	क्षत्रिया मागधं वैश्याच् छूद्रात् क्षत्तारमेव च ।
	शूद्राद् आयोगवं वैश्या जनयामास वै सुतम् ॥ १।९४ ॥

ब्राह्मण्यां क्षत्रियवैश्यशूद्रेभ्यो यथाक्रमं सूतवैदेहचण्डाला भवन्ति । एषां मध्ये चण्डालः सर्वधर्मबहिष्कृतः । सर्वेषां वर्णानां ये धर्मास्ते सर्वधर्माः, तेष्व् अनधिकारी, न पुनः सर्वेषु धर्मेष्व् अनधिकारीत्यर्थः । यत् आह देवलः: "स्वजातिशोधनं सर्वप्रणामस्तितिक्षा व्यवहारशुद्धिरपरावमानं स्वभृत्यपोषणं स्वकर्मानुष्ठानं प्रधानकर्मवर्जनमिति चण्डालधर्माः" । ततश् च वर्णधर्मः प्रधानकर्म, स्वकर्म स्वकीयवृत्तिः। क्षत्रिया वैश्यान् मागधं जनयति, शूद्रात् क्षत्तारम् । वैश्या स्त्री शूद्राद् आयोगवम् । एताभिः संज्ञाभिः शास्त्रान्तरे संव्यवहाराः । तत्र मनुः ।
	सूतानामश्वसारथ्यमम्बष्ठानां चिकित्सनम् ।
	वैदेहकानां स्त्रीकार्यं मागधानां वणिक्पथः ॥
	मत्स्यघातो निषादानाम् आयोगव्यस्य लक्षणम् ।
तथा,
	ब्राह्मणार्थे गवार्थे वा देहत्यागो ऽनुपस्कृतेः ।
	स्त्रीबालाभ्यवपत्तौ च बाह्यानां सिद्धिकारणम् ॥
उपस्कारो मूलग्रहणम् । अभ्यवपत्तिरनुग्रः ॥ १।९३–९४ ॥


	माहिष्येण करण्यां च रथकारो प्रजायते ।

उक्तो माहिष्यः । वैश्याच् छूद्रायामुत्पन्ना करणी । तस्यां माहिष्योत्पन्नो रथकारो भवति । वैदिककर्माधिकारित्वादस्य संकीर्णयोनीनां मध्ये पृथगभिधानम् । तथा च शङ्खः: "क्षत्रियवैश्यानुलोमानन्तरोत्पन्ननो रथकारस्तस्येज्यादानोपनयनसंस्कारक्रियाः [अश्वप्रतिष्ठारथसूत्रवासुविद्याध्ययनवृत्तिता च" इति ] ॥

	असत्सन्तस्तु विज्ञेयाः प्रतिलोमानुलोमजाः ॥ १।९५ ॥

हीनवर्णेनोत्कृष्टवर्णायां जनिताः प्रतिलोमजाः । उत्तमवर्णेन हीनवर्णायां परिणीतायां उत्पन्ना अनुलोमजाः । तत्र प्रतिलोमजा असन्तो ऽसाधवः, वर्णबाह्या (?) इत्यर्थः । अनुलोमजास्तु सन्तः साधवः, मातृसमानवर्णत्वात् क्षत्रियादिधर्माधिकारिणो भवन्ति ॥ १।९५ ॥


	जात्युत्कर्षो युगे ज्ञेयो सप्तमे पञ्चमे ऽपि वा ।

युगं जायापतोर्युग्यम् । तत्र सप्तमे पञ्चमे ऽपि वा पितृसमानवर्णभावो ज्ञेयः । एतच् चानुलोमजस्त्रीविषयम्, तस्यां भार्यात्वसंभवात्, न तु प्रतिलोमजाविषयम्, [१२०] तस्या वर्णबाह्यत्वेनाजायात्वात् । गुणापेक्षो विकल्प उदाहरणम् । उत्तमवर्णेन हीनवर्णायामुत्पन्ना सा(या) स्त्री सोत्तमवर्णादनिषिद्धमार्गेण स्त्रियं जनयति । साप्येवं साप्येवमिति सप्तमे स्त्रीपुंसयुगले जातमपत्यं समानवर्णं पित्रा भवति ॥

	व्यत्यये कर्मणां साम्यम्

ब्राह्मणक्षत्रियादीनां यानि वृत्तिरूपाणि कर्माणि तेषां व्यत्यये व्यतिक्रमे य्था ब्राह्मणस्य क्षत्रियवृत्तिं वैश्यवृत्तिं वोपजीवतो जाताः पुत्रपौरादयो यदि तामेव वृत्तिमुपजीवन्ति तदा सप्तमे पञ्चमे वा जातमपत्यमुपजीव्यमानसंबन्धिवर्णात्मकं भवति ॥

		पूर्वचच् चोत्तराधरम् ॥ १।९६ ॥

पूर्ववद् वर्णसंकरवद् वृत्तिसंकरस्याप्युत्तराधरं वेदितव्यम् । भावप्रधानो ऽयं निर्देशः । ततश् चोत्तरत्वमधरत्वं वा वेदितव्यमित्यर्थः । आनुलोम्येन वृत्तिसंकरस्योत्तरत्वम् । यथाह वसिष्ठः: "आजीवन्तः स्वधर्मेणानन्तरां पापीयसीं वृत्तिम् आतिष्ठेरन्" इति । वृत्तिसंकरे प्रातिलोम्यमधरम् । यथा—वैश्यस्य क्षत्रवृत्तुपजीवनं क्षत्रियस्य ब्राह्मणवृत्त्युपजीवनम् । अत एव "वृत्तिम् आतिष्ठेरन्" इत्यनुवृत्तौ वसिष्ठः: "न तु कदाचिज् जायसी" इति ॥ १।९६ ॥


इति श्रीविद्याधरवंशप्रभवश्रीशिलाहारनरेन्द्रजीमूतवाहनान्वय-
प्रभूतश्रीमदपरादित्यदेवविरचिते याज्ञवल्कीयशास्त्रनिबन्धे
वर्णजातिविवेकप्रकरणम् ॥ ३ ॥


अथ सटीकयाज्ञव्ल्क्यस्मृतौ

गृहस्थधर्मप्रकरणम् (४)

सभार्यस्य गृहस्थस्य धर्मेष्व् अधिकार इति भार्यापरिग्रहं सप्रसङ्गमभिधायाधुना गृहस्थधर्मान् आह ॥
[१२१]
	कर्म स्मार्तं विवाहाग्नौ कुर्वीत प्रत्यहं गृही ।
	दायकालाहृते वापि श्रौतं वैतानिकाग्निषु ॥ १।९७ ॥

स्मार्थं गृह्योक्तं कर्म वैवाहिके विवाहसंस्कृते ऽग्नौ कुर्वीत प्रत्यहं नित्यम् । गृही गृहवान् । गृहशब्दो ऽयं भार्याम् आचष्टे, न शालाम् । "विवाहाग्नौ" इति वदन् विवाहकर्मणाग्नौ को ऽप्यतिशयो गृह्यकर्मानुकूल जायत इति दर्शयति । न ह्यन्यथा विवाहागौ कर्मसंपत्तिर् भवति । अग्नेः प्रतिक्षणं प्रध्वंसितत्वा(सित्वा)त् । विवाहसंस्कारस्य स्थायितया तद्विशिष्टो विवाहाग्निर् भवति स्थायी । ततश् च नष्टो ऽसौ वैवाहिककर्मणोत्पद्य इति सूचितं भवति । तत्र विवाहसंस्कारकारणान्याह कात्यायनः ।
	विवाहाग्निं सभार्थश् चेत् सीमामुल्लङ्घ्य गच्छति ।
	होमकालात्यये तस्य पुनराधानमिष्यते ॥
	अरण्योः क्षयनाशाग्निदाहेष्व् अग्निं समाहितः ।
	पालयेदुपशान्ते ऽस्मिन् पुनराधानमिष्यते ॥
मरीचिः ।
	दूरस्थे ऽपि यदाकस्माद् धोमलोपः प्रजायते ।
	कर्तव्यं पुनराधानं प्रायश्चित्तं न विद्यते ॥
प्रवसति यजमाने समारूढाग्निविषयमेतत् । बौधायनः: "अमेध्याभाधाने समारोप्य निर्मथित्वा पवमानेष्टिः" । वैतानाग्न्विषयमेतत् । "विवाहाग्निश् चेदरणिमांस्तथा पूर्ववन् निर्मथ्य तदा पवमानेष्टिर्देवताभ्यश् चरून् पूर्णाहुतीर्वा कुर्यात् । अनरणिश् चेल् लौकिकमग्निम् आनीय चरुप्रवृत्तिं कुर्यात् ।
	अचोदितेन पाकेन कृतेनोद्धरणेन वा ।
	लौकिको ऽग्निः स विज्ञेयः पुनराधानमर्हति ॥
दायविभागकालाहृते चाग्नौ गृह्यं कर्म कुर्वीत" । दायः पितृधनम् । आहृत आहितः । श्रौतमग्निहोत्रादिकर्म वैतानिकेषु गार्हपत्यादिष्व् अग्निषु कुर्वीत । एतच् च कल्पसूत्रगृह्यशास्त्रेभ्यः प्राप्तमेवानूद्यते, धर्मशास्त्रपुराणविहितानां ग्रहयज्ञादिकर्मणां वैवाहिकश्रौताग्निसंबन्धनिवृत्त्यर्थम् । [१२२] कात्यायनः ।
	निक्षिप्याग्निं स्वदारेषु परिकल्प्यर्त्विजं तथा ।
	प्रवसेत् कार्यवान् विप्रो वृथैव न चिरं क्वचित् ॥
	मनसा नैत्यकं कर्म प्रवसन्नप्यतन्द्रितः ।
	उपविश्य शुचिः सर्वं यथाकालमुपाचरेत् ॥ इति ।
हारीतः: "नाग्निवेलयोः प्रवसेत् पर्वसु च" । अग्निवेलयोरग्निहोत्रवेलयोरित्यर्थः । प्रायायुकादिमधिकृत्य लौगाक्षिः: "सायम् आहुतिं हुत्वा तदैव प्रातराहुतिं जुहुयात्" । मैत्रायणीयपरिशिष्टम्: "ऋषयो ह स्म प्रायायुका आसंस्ते ऽग्निहोत्रेणातप्यंस्ते समस्तहोमानपश्यन्नथो द्विरात्राय त्रिरात्राय षड्रात्रायाष्टरात्रायार्धमासायाग्निहोत्रम् आजुहुवुः । तस्माद् यायावर आमयाव्यार्तो वार्धमासायाग्निहोत्रं जुहुयात् । पक्षादौ पर्वणो ऽन्ते च सायं च प्रातरेव च चतुर्दश चतुर्गृहीतानि सकृदुन्नयनमेका समित् सकृद्धोमः सकृत्पाणिमार्जनमित्येवं प्रातः" । अस्यार्थः — ऋषयः प्रायायुकाः प्रवासशीला अग्निहोत्रेण स्वकाले क्रियमाणेन हेतुनाता(त)प्यन्न् आपद्धर्ममपैक्षन्त ते समस्तहोमान् एकदैव प्रयोज्यानपश्यन् । तत्र पक्षान्त्यद्विरात्रे त्रिरात्रे षड्रात्रे पक्षे ऽर्धमासकाले ये होमास्तान् सकृदेव जुहुवुः । तस्मादन्यो ऽपि प्रवासी व्याध्यार्तो वार्धमासहोमं कुर्यात् । तस्य प्रयोगः — पक्षादौ यजनीये ऽहनि साम्यं चतुर्दश चतुर्गृहीतानि सकृदुन्नयति । उपलक्षणार्थं चैतत् । यथागामिनः पक्षस्यान्ते यथापार्वणम् औपवसथ्यमहस्ततः पूर्वसायंकालहोमो ऽन्तिमेन सायंहोमेन व्याप्तो भवति । तथा चतुर्गृहीतसंख्यं संपादयेत् । एवम् औपवस्थ्यस्याह्नः प्रातःकालस्य योमव्याप्तिसंपादिका चतुर्गृहीतसंख्या प्रातर्होमसमये कार्या । प्रायेण चतुर्दशसंख्या तथा भवतीति तद्ग्रहणं कदचित् तु त्रयोदशसंख्या पञ्चदशसंख्या वा यथा स्याद् इत्युपलक्षणम् ।
	प्रायायुक्तमधिकृत्य श्रुतिः: "यावतीर्वाहुतीर्होष्यन्त् स्यात् तावन्ति चतुर्गृहीतानि सकृदुन्नयेत्" ॥ १।९७ ॥


[१२३]	शरीरचिन्तां निर्वर्त्य कृतशौचविधिर्द्विजः ।
	प्रातःसंध्यामुपासीत दन्तधावनपूर्विकाम् ॥ १।९८ ॥

शरीरचिन्तां शरीरस्य सामयत्वनिरामयत्वविषयां चिन्तां निर्वर्त्य कृतशौचक्रियो द्विजातिर्गृही प्रातःसंध्यां दन्तधावनपूर्विकामुपासीत । दन्तानां धावनं शोधनं तत्पूर्वं यस्याः सा दन्तधावनपूर्विका । अत्र ब्रह्मचारिणो विहिता संध्या गृहस्थं प्रत्यपि सा प्राप्ता । तस्या दन्तधावनपूर्व्कत्वमनेन विधीयते । शङ्खः: "ब्राह्मे मुहूर्ते तूत्थाय मूत्रप्रीषोत्सर्गं कुर्यात्" । ब्रह्माण्डपुराणे ।
	प्रतिश्रयाद् दक्षिणपश्चिमेन क्षिप्रं गत्वा क्षेपमात्रं शरस्य ।
	कुर्यात् पुरीषं तु शिरो ऽवगुण्ठ्य न तु स्पृशेज् जातु शिरः करेण ॥
अङ्गिराः ।
	कृत्वा यज्ञोपवीतं तु पृष्ठतः कण्ठलम्बितम् ।
	विण्मूत्रं तु गृही कुर्याद् यद् वा कर्णे समाहितः ॥
	उत्थाय पश्चिमे यामे रात्रेराचम्य चोदकम् ।
	अन्तर्धाय तृणैर् भूमिं श्रः प्रावृत्य वाससा ॥
	वाचं नियम्य यत्नेन निष्ठीवोच्छ्वासवर्जितः ।
	कुर्यान् मूत्रपुरीषं तु शुचौ देशे समाहितः ॥
दक्षः ।
	उषःकाले तु संप्राप्ते शौचं कुर्याद् यथार्थवत् ।
	ततः स्नानं प्रकुर्वीत दन्तधावनपूर्वकम् ॥
वृद्धपराशरः ।
	मुखे पर्युषिते नित्यं भवत्यप्रयतो नरः ।
	तस्मात् सर्वप्रयत्नेन भक्षयेद् दन्तधावनम् ॥
कात्यायनः ।
	उत्थाय नेत्रे प्रक्षाल्य शुचिर् भूत्वा समाहितः ।
	परिजप्य च मन्त्रेण भक्षयेद् दन्तधावनम् ॥
	आयुर्बलं यशो वर्चः प्रजापशुवसूनि च ।
	ब्रह्म प्रज्ञां च मेधां च त्वं मे देहि वनस्पते ॥ इति ।

मार्कण्डेयः ।
	प्रक्षाल्य भक्षयेत् पूर्वं प्रक्षाल्यैव च संत्यजेत् ।
	उदङ्मुखः प्राङ्मुखो वा कषायतिक्तकण्टकम् ॥
	कनिष्ठाग्रसमस्थौल्यं सुकूर्वं द्वादशाङ्गुलम् ।
	प्रातर् भुक्त्वा च यतवाग् भक्षयेद् दन्तधावनम् ॥ [१२४]
गर्गः ।
	दशाङ्गुलं तु विप्राणां क्षत्रियाणां नवाङ्गुलम् ।
	अष्टाङ्गुलं तु वैश्यानां शूद्राणां सप्तसंमितम् ॥
	चतुरङ्गुलमात्रं तु नारीणां नात्र संशयः ।
	प्राङ्मुखस्य धृतिः सौख्यं शरीरारोग्यमेव च ॥
	दक्षिणेन तथा कुष्ठं पश्चिमेन पराजयः ।
	उत्तरेण गवां नाशः स्त्रीणां परिजनस्य च ॥
विष्णुः: "न पालाशं दन्तधावनमद्यान् न चैव श्रेष्मातकारिष्टविभीतकधवधन्वनजम् । न कोविदारशमीपीलुपिप्पलेङ्गुदगुग्गुलुजम् । न बन्धूकनिर्गुण्ठीशिग्रुबिल्वकतिन्दुकजम् । न पारिभद्रवाल्मीकमोचक्यशल्मलीशणजम् । न मधुरं नाम्लं नोर्ध्वशुष्कम् । न सुशिरं न पूतिगन्धि न पिच्छलम्" । मोचक्यं दकलीजमित्यर्थः । व्यासः ।
	प्रतिपद्दर्शषष्ठीषु नवम्यां दन्तधावनम् ।
	पर्णैरन्यत्र काष्ठैस्तु जिह्वोल्लेखैस्तृणैश् च वा ॥
	कण्टकिक्षीरवृक्षोत्थं द्वादशाङ्गुलसंमितम् ।
	कनिष्ठकाग्रवत्स्थूलं पर्वार्धकृतकूर्चकम् ॥
	दन्तधावनमुद्दिष्टं जिह्वोल्लेखनिका तथा ।
	शुद्ध्यर्थं प्रातरुत्थाय भक्षयेद् दन्तधावनम् ॥
	श्राद्धे यज्ञे च नियमान् नाद्यात् प्रोषितभर्तृका ॥
श्राद्धकर्तुर्निषेधो ऽयं न भोक्तुः ।
	अलाभे दन्तकाष्ठानां निषिद्धायां तथा तिथौ ।
	अपां द्वादशगण्डूषैर्विदध्याद् दन्तधावनम् ॥
पुराणम् ।
	प्रतिपद्दर्शषष्ठीषु चतुर्दश्यष्टमीषु च ।
	नवम्यां भानुवारे च दन्तकाष्ठं विवर्जयेत् ॥
यमः ।
	चतुर्दश्यष्टमी दर्शः पूर्णिमा संक्रमो रवेः ।
	क्षुरस्त्रीतैलमांसानि दन्तकाष्ठं विवर्जयेत् ॥
उशना: "न दन्तकाष्ठं पाटयेन् नाङ्गुलीभिर्दन्तान् प्रक्षालयेत्" । स्मृत्यन्तर ।
	पालाशं काकुभं दार्भं नैवाद्यद् दन्तधावनम् ।
	अद्याच् चेन् निष्कृतिं तस्य वच्मि गामवलोकयेत् ॥ [१२५]
कात्यायनः ।
	यथाहनि तथा प्रातर्नित्यं स्नायादतन्द्रितः ।
	दन्तान् प्रक्षाल्य नद्यादौ गेहे वै तदमन्त्रवत् ॥
अमन्त्रवद् इति मन्त्रविस्तरनिषेधपरम् । यतो ऽयमेवाहाह् ।
	अलप्त्वाद् धोमकालस्य बहुत्वात् स्नानकर्मणः ।
	प्रातः संक्षेपतः स्नानं होमलोपो विगर्हितः ॥
	अत्यन्तमलिनः कायो नवछिद्रसमन्वितः ।
	स्रवत्येष दिवा रात्रौ प्रातःस्नानं विशोधनम् ॥
	प्रातःस्नानं प्रशंसन्ति दृष्टादृष्टकरं हि तत् ॥
विष्णुः ।
	य इच्छेद् विपुनान् भोगांश् चन्द्रसूर्यग्रहोपमान् ।
	प्रातःस्नायी भवेन् नित्यं द्वौ मासौ माघफाल्गुनौ ॥
यमः ।
	प्रातःस्नायी च सततं द्वौ मासौ माघफाल्गुनौ ।
	देवान् पितॄन् समभ्यर्च्य सर्वपापैः प्रमुच्यते ॥ १।९८ ॥


	हुत्वाग्नीन् सूर्यदै(दे)वत्याञ् जपेन् मन्त्रान् समाहितः ।

श्रौतस्मार्ताग्निहवनं स्वशास्त्रानुसारेणानुष्ठाय स्वशाखाधीतान् सूर्यदै(दे)वत्यान् मन्त्रान् समाहित एकाग्रमना जपेत् । नृसिंहपुराणे ।
	पूर्वां संध्यां सनक्षत्रामुपक्रम्य यथाविधि ।
	सावित्रीमभ्यसेत् तावद् यावद् आदित्यदर्शनम् ॥
	तत आवसथं प्राप्य होमं कुर्यात् सदा बुधः ।
	संध्याकर्मावसाने तु स्वयं होमो विधीयते ॥
	स्वयंहोमफलं यत् स्यात् तदन्येन न लभ्यते ।
	ऋत्विक्पुत्रो गुरुर् भ्राता भागिनेयो ऽथ विट्पतिः ॥
	एतैरेव हुतं यत् स्यात् तद् धुतं स्वयमेव तु ॥
विऋपतिर् जामाता । श्रौते त्व् आधानर्त्विजां मध्य एको ऽन्तेवासि वा जुहुयात् । तहाह आश्वलायनः: "स्वयं पर्वणि वा जुहुयात् । ऋत्विजामेक इतरं कालमन्तेवासी वा" । मनुः ।
	नैव कन्या न युवतिर्नाल्पविद्यो न बालिशः ।
	होता स्यादग्निहोत्रस्य नार्तो नासंस्कृतस्तथा ॥
यत् तु शौनकवचनम्, [१२६] "पाणिग्रहणादि गृह्यं परिचरेत् स्वयं पत्न्यपि वा पुत्रः कुमार्यन्तेवासी वा", तद् वैतानविषयेण मानवेन न विरुध्यते, गृह्यविषयत्वात् तस्य । एवमनाम्ना(माम्ना)तदक्षिणानि ऋत्विजैव कार्याणि । अनाम्नातदक्षिणानि स्वयम् आपद्य् ऋत्विजा । कात्यायनः ।
	असमक्षं तु दम्पत्योर्होतव्यं नर्त्विगादिना ।
	भवेदप्यसमक्षं तु तयोर्हुतमनर्थकम् ॥
वराहपुराणे ।
	उदयान् निःसृतं सूर्यं यस्तु भक्त्या नरो द्विजः ।
	दध्यक्षताञ्जलीभिस्तु तिसृभिः पूजयेच् छुचिः ॥
	तस्य भावप्रसन्नस्य ह्यशुभं यत् समार्जितम् ।
	तत्क्षणादेव निर्दग्धं भस्मी भवति तस्य तत् ॥
दक्षः ।
	देवकार्यं ततः कृत्वा गुरुमण्डलदर्शनम् ।
	देवकार्यस्य सर्वस्य पूर्वाह्णस्तु विधीयते ॥
विष्णुपुराणम् ।
	स्वाचारांश् च ततः कुर्यात् पुमान् केशप्रसाधनम् ।
	आदर्शाञ्जनमङ्गल्यदूर्वाद्यालभनानि च ॥
ब्रह्माण्डपुराणे ।
	स्वम् आत्मानं घृते पश्येद् यदीच्छेच् चिरजीवितम् ।
कात्यायनः ।
	पापिष्ठं दुर्भगं मत्तं नग्नमुत्कृत्तनासिकम् ।
	प्रातरुत्थाय यः पश्येत् तत् कलेरुपलक्षणम् ॥
	श्रोत्रियं सुभगं गां च ह्यग्निमग्निचितं तथा ।
	प्रातरुत्थाय यः पश्येद् आपद्भ्यः स प्रमुच्यते ॥

	वेदार्थानधिगच्छेच् च शास्त्राणि विविधानि च ॥ १।९९ ॥

वेदार्थानधिगच्छेद् इत् साध्यस्य निर्देशः । शास्त्राणि विविधानीति साधनस्य । शास्त्राण्यधिगच्छेद् वेदार्थानधिगन्तुमिति वाक्यार्थो भवति । एवं च वेदार्थाधिगमोपायभूतानामेव निगमनिरुक्तव्याकरणमीमांसादीनां शास्त्राणां परिग्रहो न बौद्धशास्त्रादीनाम् । अत एव तदधिगममुपपातकत्वेन वक्ष्यति । स्मृत्यर्थो वेदार्थशब्देनैव गृहीतः । वेदार्थानुष्ठानत्वात् तदधिगमस्य वेदादिधारणमर्थसिद्धम् । अत एवोपपातकवर्गे "अधीतस्य च नाशनम्" इति वक्ष्यति । दक्षः ।
	वेदस्वीकरणं पूर्वं विचारो ऽभ्यसनं जपः ।
	तद्दानं चैव शिष्येभ्यो वेदाभ्यासो हि पञ्चधा ॥ [१२७]
अत एव मनुः ।
	बुद्धिवृद्धिकारण्याशु धन्यानि च हितानि च ।
	नित्यं शास्त्राण्यवेक्षेत निगमांश् चैव वैदिकान् ॥
	वेदस्य पारं गत्वा तु भूयो भूयस्तमभ्यसेत् ।
	शास्त्रं च विमलं कुर्यान् न चाधीत्य त्यजेत् पुनः ॥
नियमाः पदार्थनिर्णयहेतवो निघण्टुप्रभृतयः ॥ १।९९ ॥


	उपेयाद् ईश्वरं चैव योगक्षेमार्थसिद्धये ।

योगो ऽपेक्षितलाभः, क्षेमस्तद्रक्षणम् । योगक्षेमार्थसिद्ध्यर्हम् ईश्वरं तत्प्रयोजनसंपादनसमर्थमुपेयादुपगच्छेत् । गौतमः: "योगक्षेमार्थम् ईश्वरमधिगच्छेन् नान्यमन्यत्र देवगुरुधार्मिकेभ्यः" । मनुः ।
	दैवतान्यधिगच्छेत् तु धार्मिकांश् च द्विजोत्तमान् ।
	ईश्वरं चैव रक्षार्थं गुरून् एव च पर्वसु ॥

	स्नात्वा देवान् पित्रॄंश् चैव तर्पयेदर्चयेत् तथा ॥ १।१०० ॥

मधय्ंदिने यथाविधि स्नात्वा यथाविधि देवान् पितॄंस्तर्पयेत् । चकाराद् ऋषीन् मनुष्यांश् च । तथा देवादीनर्चयेत् पूजयेत् । शङ्खः ।
	नित्यं नैमित्तिकं काम्यं क्रियाङ्गं मलकर्षणम् ।
	क्रियास्नानं तथा षष्ठं षोढा स्नानं प्रकीर्तितम् ॥
	अस्नातस्तु पुमान् नार्हो जप्याग्निहवनादिषु ।
	प्रातःस्नानं तदर्थं तु नित्यस्नानं प्रकीर्तितम् ॥
	चण्डालशवयूपादि स्पृष्ट्वास्नातां रजस्वलां ।
	स्नानार्हस्तु यतः स्नाति स्नानं नैमित्तिकं हि तत् ॥
	पुष्प(प्य)स्नानादिकं यत् तु दैवज्ञविधिचोदितम् ।
	तद् धि काम्यं समुद्दिष्टं नाकामस्तत् प्रयोजयेत् ॥
	जप्तुकामः पवित्राणि अर्चिर्ष्यन् देवताह् पितॄन् ।
	स्नानं समाचरेद् यस्तु(त्तु) क्रियाङ्गं तत् प्रकीर्तितम् ॥
	मलापकर्षणं नाम स्नानमभ्यङ्गपूर्वकम् ।
	मलापकर्षणार्था तु प्रवृत्तिस्तस्य नान्यथा ॥
[१२८]	सरःसु देवखातेषु तीर्थेषु च नदीषु च ।
	क्रियास्नानं समुद्दिष्टं स्नानं तत्र क्रिया मता ॥
स्नानमेतत् । क्रिया कार्यतया विहितेत्यर्थः ।
	तत्र काम्यं तु कर्तव्यं यथावद् विधिचोदितम् ।
	नित्यं नैमित्तिकं चैव क्रियाङ्गं मलकर्षणम् ॥
	तीर्थाभावे तु कर्तव्यमुष्णोदकपरोदकैः ।
	स्नातस्य वह्नितप्तेन तथैव परवारिणा ॥
	शरीरशुद्धिर्विज्ञेया न तु स्नानफलं लभेत् ।
	अद्भिर्गात्राणि शुध्यन्ति तीर्थ्स्नानाद् भवेत् फलम् ॥
	सरःसु देवखातेषु तीर्थेषु च नदीषु च ।
	स्नानमेव क्रिया यस्मात् स्नानं पुण्यतमं स्मृतम् ॥
दक्षः ।
	चतुर्थे तु तथा भागे स्नानार्थं मृदम् आहरेत् ।
	तिलपुष्पकुशादीनि स्नानं वा कृत्रिमे जले ॥
	मृत्तिका सप्त न ग्राह्या वल्मीके भूषिकास्थले ।
	अन्तर्जले श्मशाने च वृक्षमूले सुरालये ॥
	परस्नानावशिष्टा च श्रेयस्कामैः सदा बुधैः ॥
अष्टधा विभक्तस्याह्नश् चतुर्थभागे मृदाहरणं कुर्याद् इत्यर्थः । शातातपः ।
	शुचौ देशे तु संग्राह्या शर्कराश्मादिवर्जिता ।
	रक्ता गौरी तथा श्वेता मृत्तिका त्रिविधा स्मृता ॥
योगयाज्ञवल्क्यः ।
	शृणुष्व वक्ष्यते स्नानं सर्वपापप्रणाशनम् ।
	मृत्तिकां गोमयं दर्भान् पुष्पाणि सुरभीणि च ॥
	आहरेद् यावदर्थानि स्नानार्थं प्रयतः शुचिः ।
	गत्वोदकान्तं विधिवत् स्थापयेत् तु पृथक् क्षितौ ॥
	त्रिधा कृत्वा मृदं तां तु गोमयं तु विचक्षणः ।
	अधमोत्तममध्यानामङ्गानां क्षालनं तु तैः ॥
	भागैः पृथक् पृथक् कुर्यात् क्षालने मृदसंकरः ॥
दक्षः ।
	मलापकर्षणं पार्श्वे मन्त्रतस्तु जले स्मृतम् ।
	संध्यास्नानं तूभयतः स्नानदेशाः प्रकीर्तिताः ॥
पार्श्वे तटे । [१२९] शौनकः ।
	नदीतीरे शुचौ देश आहरेन् मृत्तिकां कुशान् ।
	प्रयतो मृदम् आदाय दूर्वापामार्गगोमयान् ॥
	एकदेशे ततः कुर्यान् मृदा स्नानं ततः परम् ॥
वसिष्ठः ।
	मृदैकया शिरः क्षाल्यं द्वाभ्यां नाभेस्तथोपरि ।
	अधश् च तिसृभिः कायः षड्भिः पादौ तथैव च ।
	क्षालयेत् सर्वकायं तु द्विराचम्य यथाविधि ॥
शौनकः: "गायत्र्यादित्या अव हि ख्यातातो देवा इत् मृदमभिमन्त्रयेत्" । गायत्र्या ऋष्यादि प्रसिद्धम् । आदित्या अव हि ख्यातेति त्रित ऋषिः । आदित्या देवता । जगती छन्दः । "आदित्या अव हि ख्याताधि कुलाद् इव स्पशः । सुतीर्थमर्वतो यथानु नो नेषथा सुगमनेहसो व ऊतयः सुऊतयो व ऊतयः" । अतो देवा इति मेधातिथिऋषिः । विष्णुर्देवता । गायत्री छन्दः । "अतो देवा अवन्तु नो यतो विष्णुर्वि चक्रमे । पृथिव्याः सप्त धामभिः । ततः "यत इन्द्र," "स्वस्तिदा विशस्पतिः," "वि रक्षो वि मृधः," "इदं सु मे जनितः" इति मृदं प्रतिमन्त्रं प्रतिदिशं क्षिपेत् पूर्वादिक्रमेण । ततो यत इन्द्रेति भर्ग ऋषिः । इन्द्रो देवता । बृहती छन्दः ।
	यत इन्द्र भयामहे ततो नो अभयं कृधि ।
	मघवञ् छग्धि तव तन् न ऊतिभिर्वि द्विषो वि मृधो जहि ॥
स्वस्तिदा विशसो भारद्वाजऋषिः । इन्द्रो देवता । अनुष्टुप् छन्दः ।
	स्वस्तिदा विशस्पतिर्वृत्रहा विमृधो वशी ।
	वृषेन्द्रः पुर एतु नः सोमपा अभयंकरः ॥
	वि रक्षो वि मृधो जहि वि वृत्रस्य हनू रुज ।
	वि मन्युमिन्द्र वृत्रहन्नमित्रस्याभिदासतः ॥
इदं सु मे विमद ऋषिः । इन्द्रो देवता । त्रिष्टुप् छन्दः ।
	इदं सु मे जरितरा चिकिद्धि प्रतीषं शापं नद्यो वहन्ति ।
	लोपाशः सिंहं प्रत्यञ्चमत्साः क्रोष्टा वराहं विरतक्त कक्षात् ॥
वसिष्ठः ।
	ततः संमार्जनं कुर्यान् मृदा पूर्वं तु मन्त्रवत् ।
	अश्वक्रान्ते रथक्रान्ते विष्णुक्रान्ते वसुंधरा ॥
	उद्धृतासि वराहेण कृष्णेन शतबाहुना ।
[१३०]	मृत्तिके त्वां च गृह्णामि प्रजया च धनेन च ॥
	मृत्तिके ब्रह्मदत्तासि काशपेनाभिमन्त्रिता ।
	मृत्तिके हर मे पापं यन् मया दुष्कृतं कृतम् ॥
	मृत्त्के देहि मे पुष्टिं त्वयि सर्वं प्रतिष्ठितम् ॥
अश्वक्रान्त इत्यादीनां यज्वक ऋषिः । मृत्तिका देवता । अनुष्टुप् धन्दः ।
	पुनश् च गोमयेनैवमग्रमग्रमिति ब्रुवन् ।
	अग्रमग्रम् चरन्तीनाम् ओषधीनां वने वने ॥
	तासाम् ऋषभपत्नीनां पवित्रं कायशोधनम् ।
	त्वं मे रोगांश् च शोकांश् च पापं च नुद गोमय ॥
अग्रमग्रमिति विश्वामित्र ऋषिः । गोमयो देवता । अनुष्टुप् छन्दः ।
	काण्डात् काण्डात् इति द्वाभ्यामङ्गमङ्गमुपस्पृशेत् ।
दूर्वयेति शेषः ।
	काण्डात् काण्डात् प्ररोहन्ती परुषः परुषः परि ।
	एवा नो दूर्वे प्र तनु सहस्रेण शतेन च ॥
	या शतेन प्रतनोषि सहस्रेण विरोहसि ।
	तस्यास्ते देवीष्टके विधेम हविषा वयम् ॥ इति ।
अग्निर् ऋषिः । दूर्वा देवता । अनुष्टुप् धन्दः । तथा ।
	अपाछमयकिल्बिषमपकृत्यमपोरपः (?) ।
	अपामार्ग त्वमस्माकमप दुःस्वप्न्यं(प्नियं)सुव ॥
इति सिन्धुद्वीपदृष्टयापामार्गदेवतयानुष्टुभा मार्गेणाङ्गमङ्गमुपस्पृशेत् । शौनकः: "अथ हिरण्यशृङ्गयापो देवरिप्स्वन्तरित्यप उपस्थाय सुमित्रा न इत्यपः स्पृष्ट्वा दुर्मित्रा इति बहिः क्षिपेत्" । हिरण्यशृङ्गयेति दीर्घतपा ऋषिः । इन्द्रो देवता । त्रिष्टुप् छन्दः । आपो देवीरुपह्वय इति मेधातिथिर् ऋषिः । आपो गायत्री । अप्स्व् अन्तरिति शुनःशेपः, सुमित्रा न इति दुर्मित्रा इति च वामदेवः, आपो देवताः । यजुषी छन्दः । ततः,
	इन्द्रशुद्धादयश् चापः प्रविश्य मनसा जपेत् ।
	तत्रैव गायेत् सामानि अपि वा व्याहृतीर् जपेत् ॥
	शिवेन मेति(मा) जपित्वेदम् आप इत्यप आप्लवेत् ॥ [१३१]
आपो अस्मान् इति शेषः । "या सूर्य इति समापयेत् । ऽतरत् स मन्दी,ऽ ऽसमुद्रज्येष्ठा,ऽ इति सूक्ताभ्यां यत् किं चेदमिमं मे गङ्ग इति पावनम्" । कुशैरिति शेषः । तत्र — "एतो न्व् इन्द्रम्" इति ऋचस्तिरश्चीनाङ्गिरस इन्द्रो ऽनुष्टुप् । शिवेन मा चक्षुषेत्यग्निः । आपो जगती । इदम् आप इत्यम्बरीषः सिन्दुद्वीप आपो ऽनुष्टुप् । आपो अस्मान् इति वामदेव आपस्तिष्टुप् । याह् सूर्यो रश्मिभिर्वसिष्ठ आपस्त्रिष्टुप् । [तरत् स मन्दीरिति गायत्री । समुद्रज्येष्ठा इति चतुर् ऋचं सूक्तम् ।वसिष्ठ आपस्त्रिष्टुप् ।] यत् किंचेदमिति वसिष्ठो वरुणस्त्रिष्टुप् । इमं मे गङ्ग इति सिन्धुक्षित् प्रैयमेधो नद्यो जगती । ततः,
	स्नात्वाचान्तो वारिमध्ये त्रिः पठेदघमर्षणम् ।
"ऋतं च" इति तृचा(चेना)घमर्षणम् । अस्या अघमर्षण ऋषिः । भाववृत्तम् । अनुष्टुप् । चतुर्विंशतिमतात् ।
	स्नानादनन्तरं तावत् तर्पयेत् पितृदेवताः ।
	उत्तीर्य पीषयेद् वस्त्रं संध्याकर्म ततः परम् ॥
पुराणात् ।
	नित्यं नैमित्तिकं काम्यं त्रिविधं स्नानमुच्यते ।
	तर्पणं तु भवेत् तस्य अङ्गत्वेन प्रकीर्तितम् ॥
कार्ष्णाजिनिः ।
	नाभिमात्रे जले स्थित्वा चिन्तयेद् गतमानसः ।
तर्पयेच् चेति शेषः । नृसिंहपुराणम् ।
	पित्रर्षि(तॄषि)गणदेवादीनद्भिः संतर्पयेत् ततः ।
	देवान् देवगणांश् चैव मुनीन् मुनिगणानपि ॥
	पितॄन् पितृगणांश् चैव नित्यं संतर्पयेत् ततः ।
	दद्यात् सर्वग्रहेभ्यश् च ऋषिभ्यश् च जलं ततः ॥
	कृतापसव्यः स्वधया पितृभ्यस्तदनन्तरम् ॥
पुराणात् ।
	तर्पणं देवतानां तु कृत्वा वै प्राङ्मुखः शुचिः ।
	अधिकारी भवेत् पश्चात् पितॄणां तर्पणे सदा ॥
योगयाज्ञवल्क्यः ।
	अतो ऽन्यथा चेत् सव्येन तिलान् कृत्वा विचक्षणः ।
	दक्षिणे पितृतीर्थेन जलं सिञ्चेद् यथाविधि ॥
अतः स्थलस्थतर्पणात् । अन्यथा जलथतर्पण इत्यर्थः । तथा च स्मृत्यन्तरम् ।
[१३२]	बाहुं पूर्णं तिलैः कृत्वा जलथस्तर्पयेत् पितॄन् ।
	स्थलस्थेन न कर्तव्यं पितॄणां तृप्तिमिच्छता ॥
	मुक्तहस्तेन दातव्यं न मुद्रां तत्र दर्शयेत् ॥
मुद्रा प्रदेशिन्यङ्गुष्ठाग्रसंयोगः । व्याघ्रः ।
	उभाभ्यामथ हस्ताभ्यामुदकं यः प्रयच्छति ।
	स मूढो नरकं यात् कालसूत्रमवाक्शिराः ॥
यमस्तु ।
	द्वौ हस्तौ युग्मतः कृत्वा पूरयेदुदकाञ्जलिम् ।
	गोशृङ्गमात्रमुद्धृत्य जलमध्ये जलं क्षिपेत् ॥
अत्र व्यवस्थाम् आह कार्ष्णाजिनिः ।
	श्राद्धे विवाहकाले तु पाणिनैकेन दीयते ।
	तर्पणे तूभयेनैव विधिरेष पुरातनः ॥ इति ।
अथ वा आश्वलायनीया दक्षिणेनैकहस्तेन कुर्युर्दक्षिणं प्रतीयादनादेश इति परिभाषाबलात् । गोबि(भि)लः ।
	शुक्लैस्तु तर्पयेद् देवान् मनुष्याञ् शबलैस्तिलैः ।
	पितॄंस्तु तर्पयेत् कृष्णैस्तर्पयंस्तु सदा द्विजः ॥
	अङ्गस्थैर्यद् तिलैः कुर्याद् देवतापितृतर्पणम् ।
	रुधिरं तद् भवेत् तोयं प्रदाता किल्बिषी भवेत् ॥
	रोमसंस्थांस्तिलान् कृत्वा यस्तु तर्पयेत् पितॄन् ।
	पितरस्तर्पितास्तेन रुधिरेण मलेन च ॥
ततश् चालोमकाङ्गस्ततिलैस्तर्पणं न दोषाय । स्थलतर्पणविषयमेतत् । मरीचिः ।
	तिलानामप्यभावे तु सुवर्णरजतान्वितम् ।
	तदभावे निषिञ्चेत् तु दर्भैर्मन्त्रेण वा पुनः ॥
	सप्तभ्यां रविवारे च गृही जन्मदिने तथा ।
	भृत्यपुत्रकलत्रार्थी न कुर्यात् तिलतर्पणम् ॥
	पक्षयोरुभयोर् जन्मसप्तम्यां निशि संध्ययोः ।
	विद्यापुत्रकलत्रार्थी तिलान् पञ्चसु वर्जयेत् ॥
	निम्बस्य भक्षणं तैलं तिलैस्तर्पणमञ्जनम् ।
	सप्तम्यां नैव कुर्वीत ताम्रपात्रे च भोजनम् ॥ [१३३]
षट्त्रिंशन्मतात् ।
	गजाश्वरथपृष्ठे तु नाव्यङ्गे चेष्टकाचिते ।
	न तर्पयेत् पितॄन् देवान् न स्थलस्थः स्थले क्वचित् ॥
हारीतः ।
	आर्द्रवासा जले कुर्यात् तर्पणाचमनं जपम् ।
	शुष्कवासाः स्थले कुर्यात् तर्पणाचमनं जपम् ॥
विष्णुः ।
	स्थले स्थित्वा जले यस्तु प्रयच्छेदुदकं नरः ।
	नोपतिष्ठति तद्वारि पितॄणां तन् निरर्थकम् ॥
	यथाशुचि स्थलं वा स्यादुदके देवताः पितॄन् ।
	तर्पयेत् तु यथाकाममप्सु सर्वं प्रतिष्ठितम् ॥
कार्ष्णाजिनिः ।
	देवतानां पितॄणां च जले दद्याज् जलाञ्जलिम् ।
	असंस्कृतप्रमीतानां स्थले दद्याज् जलं पुनः ॥
ततश् च स्थलस्थितेनासंस्कृताय जलाञ्जलिर्देय इत्यपि ज्ञेयम् ।
	स्नानवस्त्रं ततः पीड्यं पुनराचमनं चरेत् ।
	ये चैवास्मत्कुले जाता अपुत्रा गोरजा मृताः ॥
	ते गृह्णन्तु मया दत्तं वस्त्रनिष्पीडनोदकम् ॥
इति वस्त्रनिष्पीडनमन्त्रः । हारीतः ।
	जलार्द्रवासाः स्थलगो य आचामेन् नराधमः ।
	वस्त्रनिश्चोतनं तस्य प्रेतास्तत्र पिबन्ति हि ॥
दक्षः ।
	स्नात्वाचामेद् यदा विप्रः पादौ कृत्वा जले स्थले ।
	उभयोरप्यसौ शुद्धस्ततः कार्यक्षमो भवेत् ॥
व्याघ्रः ।
	जलाशयाद् व्रजेत् तीव्रम् आपो अस्मान् ऋचं पठन् ।
	ततो वस्त्रद्वयं शुद्धं गृहीत्वा द्विरुपस्पृशेत् ॥
जाबालिः ।
	स्नात्वा संगृह्य वस्त्रं च जङ्घे शोध्ये मृदम्भसा ।
	स्नानं कृत्वार्द्रवासास्तु विण्मूत्रं कुरुते यति ॥
	प्राणायामत्रयं कृत्वा पुनः स्नानेन शुध्यति ॥
गोबि(भि)लः ।
	स्नातो न मार्जयेदङ्गं नापसव्येन पाणिना ।
	न च निर्ध्(धू)नयेत् केशान् आचामेन् नैव चोत्थितः ॥
व्यासः ।
	न चानुलिम्पेदस्नातो वासो ऽप्येवं न निर्धुनेत् ।
	आर्द्र एव तु वासांसि स्नात्वा सेवेत मानवः ॥
[१३४]	यत् स्नानवस्त्रेण मुखं विमृज्यते स्नात्वा च यत् खादति दन्तधावनम् ।
	अन्योन्यपृष्टेन यदोपलिप्यते (?) तदेति कृत्वा प्रजहाति लक्ष्मीः ॥
सत्यव्रतः ।
	ऊर्ध्वपुण्ड्रो मृदा शुभ्रो ललाटे यस्य दृश्यते ।
	चण्डाले ऽपि स शुद्धात्मा पूज्य एव न संशयः ॥
व्यासः ।
	आदाय परया भक्त्या गङ्गातीरोद्भवां मृदम् ।
	यश् चर्चयति गात्राणि तस्य धर्मो महान् भवेत् ॥
उशनाः
	स्नात्वा शिरो नावधुनेन् नाङ्गेभ्यस्तोयमुद्धरेत् ।
	न च पूर्वध्तं वासो न तैलं न वसां स्पृशेत् ॥
योगयाज्ञवल्क्यः ।
	अभावे धौतवस्त्रस्य शाणक्षौमाविकानि च ।
	कुतपं योगपट्टं वा द्विवासा येन तद् भवेत् ॥
कुतपः कम्बलः । उत्तरीयविषयमेतत् । तथा ।
	यो ऽसौ विस्तरशः प्रोक्तो स्नानस्य विधिरुत्तमः ।
	असामर्थ्यान् न् कुर्याच् चेत् तत्रायं विधिरुच्यते ॥
	स्नानमन्तर्जलं चैव मार्जनाचमने तथा ।
	जलाभिमन्त्रणं चैव तीर्थस्य परिकल्पनम् ॥
	अघमर्षणसूक्तेन त्रिरावृत्तेन नित्यशः ।
	स्नानाचरणमित्येतदुपदिष्टं महात्मभिः ॥
तथा ।
	असामर्थ्याच् छरीरस्य कालशक्त्याद्यपेक्षया ।
	मन्त्रस्नानाद् इतः सप्त केचिद् इच्छन्ति सूरयः ॥
	मान्त्रं भौमं तथाग्नेयं वायव्यं दिव्यमेव च ।
	वारुणं मानसं चैव सप्त स्नानान्यनुक्रमात् ॥
	आपोहिष्ठादिभिर्मान्त्रं मृदालम्बश् च पार्थिवम् ।
	आग्नेयं भस्मना स्नानं वायव्यं गोरजः स्मृतम् ॥
	यत् तु सातपवर्षेण तद् दिव्यं स्नानमुच्यते ।
	वारुणं चावगाहं तु (हस्तु) मानसं विष्णुचिन्तनम् ॥
	शस्तस्नानं समुद्दिष्टं मन्त्रस्नानात् क्रमेण तु ।
	कालाद् देशादसामर्थ्यात् सर्वं तुल्यफलं स्मृतम् ॥
[१३५]	मानसं प्रवरं स्नानं केचिद् इच्छन्ति सूरयः ।
	आत्मतीर्थप्रशंसायां व्यासेन पठितं यतः ॥
तथा ।
	शं न आपस्तु द्रुपदाद् आपोहिष्ठाघमर्षणम् ।
	एतैश् चतुर्भिर् ऋङ्मन्त्रैर्मन्त्रस्नानमुदाहृतम् ॥
	अप्रायत्ये समुत्पन्ने स्नानमेव तु कारयेत् ।
	पूर्वोद्दिष्टैस्तथा मन्त्रैरन्यथा मार्जनं भवेत् ॥
जाबालः ।
	अशिरस्कं भवेत् स्नानं स्नानाशक्तौ तु कामिकम् ।
	आर्द्रेण वाससा वापि मार्जनं दैहिकं विदुः ॥
कात्यायनः ।
	मासद्वयं श्रावणादि सर्वा नद्यो रजस्वलाः ।
	तासु स्नानं न कुर्वीत वर्जयित्वा समुद्रगाः ॥
	धनुःसहस्राण्यष्टौ च गतिर्यासां न विद्यते ।
	न ता नदीशब्दवहा गर्तास्ते परिकीर्तिताः ॥
	उपाकर्मणि चोत्सर्गे प्रेतस्नाने तथैव च ।
	चन्द्रसूर्यग्रहे चैव रजोदोषो न विद्यते ॥
	स्वर्धुन्यम्भःसमानि स्युः सर्वाण्यम्भांसि भूतले ।
	कूपस्थान्यपि सोमार्कग्रहणे नात्र संशयः ॥
स्वर्धुनी गङ्गा । देवलः ।
	राहुदर्शनसंक्रान्तिविवाहात्ययवृद्धिषु ।
	स्नानदानादिकं कुर्युर्निशि काम्यव्रतेषु च ॥
	नद्यामस्तमये स्नानं वर्जयेत् तु सदा बुधः ।
	नद्यां स्नात्वा नदीमन्यां न प्रशंसेत् तु धर्मवैत् ॥
मनुः ।
	न स्नानम् आचरेद् भुक्त्वा नातुरो न महानिशि ।
	न वासोभिः सहाजस्रं नाविज्ञाते जलाशये ॥
नारायणः ।
	उप्वीती बद्धशिखः समागम्य यथागमम् ।
	पवित्रापाणिर् ओंकारं यज्ञेशं मनसा स्मरेत् ॥
	प्रातःसंध्याविधानेन छन्द आर्ष च दैवतम् ।
	स्मृत्वा चायम्य च प्राणान् आचामेद् धर्भपाणिना ॥
	आपः पुनन्तु मन्त्रेण आपो हि ष्ठेति मार्जनम् ।
[१३६]	प्रक्षिप्य चाञ्जलिं सम्यग् उदु त्यं चित्रमित्यपि ।
	तच् चक्षुर्देव इति च हंसः शुचिष्द् इत्यपि ॥
	एवं जपेदूर्ध्वबाहुः सूर्यं पश्यन् समाहितः ।
	गायत्र्या तु यथाशक्ति ह्युपस्थाय दिवाकरम् ॥
	नोच्चैर् जप्यं बुधः कुर्यात् सावित्र्या च विशेषतः ॥ इति 
बृहस्पतिः ।
	मनःसंहरणं शौचं मौनं मन्त्रार्थचिन्तनम् ।
	अव्यग्रत्वमनिर्वेदो जपसंपत्तिहेतवः ॥ १।१०० ॥


ब्रह्मयज्ञम् आह ।

	वेदाथर्वपुराणानि सेतिहासानि शक्तितः ।
	जपयज्ञार्थसिद्ध्यर्थं विद्यां चाध्यात्मिकीं जपेत् ॥ १।१०१ ॥

वेदान् ऋग्वेदादीनथर्ववेदपुराणानीतिहासान् भारतादीन् विद्याम् आध्यात्मिकीमध्यात्मसंबन्धिनीम् । उपनिषद्ग्रन्थमित्यर्थः । शक्तितो यथाशक्ति जपेत् । जपयज्ञार्थसिद्ध्यर्थं ब्रह्मयज्ञसिद्ध्यर्थम् । अध्यात्मविद्यायाः पृथग् उपादानं प्राधान्यार्थम् । वेदेत्युक्ते ऽथर्वग्रहणं वृत्तपूरणार्थम् । तथाङ्गिरसामुपलक्षणार्थम् । श्रुतौ "यदथर्वाङ्गिरसो मेदसः कुल्याः" इति श्रवणात् । मनुः ।
	अपां समीपे नियतो नैत्यकं विधिम् आस्थितः ।
	सावित्रीमप्यधीयीत गत्वारण्यं समाहितः ॥
	आदाव् आरभ्य वेदं तु स्नात्वोपर्युपरि क्रमात् ।
	यदधीते ऽन्वहं शक्त्या स स्वाध्याय इति स्मृतः ॥
शौनकः: "प्राग् वोगग् वा ग्रामान् निष्क्रम्याप उत्प्लुत्य यज्ञोपवीत्यक्लिन्नवासा दर्भाणां महदुपस्तीर्य प्राक्कूलानां तेषु प्राङ्मुख उपविश्योपस्थानं कृत्वा दक्षिणोत्तरौ पाणी संधाय सपवित्रपाणिर्द्यावापृथिव्योः संधिम् ईक्षमाणः संमील्य यथा वा युक्तम् आत्मानं मन्येत तथा युक्तो ऽधीयीत स्वध्यायम् । ओंपूर्वा व्याहृतीः सावित्रीमन्वाह पच्छो ऽर्धर्चशः सर्वामिति तृतीयाम्" । युक्तः समाहितः । तथा: "स यावन् मन्येत तावदधीत्य्(त्यै)तया परिदधाति नमो ब्रह्मण इति" । परिधानशब्दान् निरभ्यासो भवति । [१३७] बृहस्पतिः ।
	स चार्वाक् तर्पणात् कार्यः पश्चाद् वा प्रातराहुतेः ।
	वैश्वदेवावसाने वा नन्यदेति निमित्ततः ॥
सः, ब्रह्मयज्ञ इत्यर्थः । मनुः ।
	नैत्यके नास्त्यनध्ययो ब्रह्ममन्त्रं हि तत् स्मृतम् ।
	ब्रह्माहुतिहुतं पुण्यमनध्यायवषट्कृतम् ॥
तथा ।
	वेदोपकरणे चैव स्वाध्याये चैव नैत्यके ।
	नानुरोधो ऽस्त्यनध्याये होममन्त्रेषु चैव हि ॥
वेदोपकरणं वेदाङ्गम् । आपस्तम्बः: "अथ यदि वातो वा वायात् स्तनयेद् वा विद्योतते वा विस्फूर्जेद् वैकाम् ऋचमेकं वा यजुरेकं वा सामाभिव्याहरेत् । भूर् भुवः स्वः सत्यं तपः श्रअद्धायां जुहोमीति वैतत् ते नो हैवास्यैतदहः स्वाध्यायतपाप्तो भवति" । अत्र च वातो वायाद् इत्याद्यनध्यायोपलक्षणम् । ब्रह्मयज्ञानन्तरं देवादितर्पणं कार्यम् । तथा च बृहस्पतिः ।
	ब्रह्मयज्ञप्रसिद्ध्यर्थं विद्यां चाध्यात्मिकीं जपेत् ।
	जप्त्वा वा प्रणवं वापि ततस्तर्पणम् आरभेत् ॥
	वसित्वा वसनं शुक्लं स्थले विस्तीर्णबर्हिषि ।
	विधियज्ञस्तर्पणं कुर्याण् न पात्रे तु कदाचन ॥
	पात्राद् वा मूलम् आदाय शुभे पात्रान्तरे क्षितौ ।
	जलपूर्णे ऽथ वा गर्ते न स्थले तु विबर्हिषि ॥
योगयाज्ञवल्क्यः ।
	यद्युद्धृतं निषिञ्चेत तिलान् संमिश्रयेज् जले ।
	अन्यथा वामहस्ते तु ततस्तर्पणम् आचरेत् ॥
तथा ।
	अन्वारब्धेन सव्येन नाम्ना गोत्रेण चाप्यथ ।
	आवाह्य पूर्ववन् मन्त्रैरास्तीर्य च कुशाञ् शुभान् ॥
	प्रागग्रेषु सुरान् देवान् दक्षिणाग्रेषु वै पितॄन् ।
	सव्यं जानु तथान्वाच्य पाणिभ्यां दक्षिणामुखः ॥ [१३८]
पूर्ववन् मन्त्रैः पूर्व(र्व्ं) याज्ञवल्क्यसंहितायां श्राद्धप्रकरण उक्तैः "विश्वे देवास आगत" "उशन्तस्त्वा" इत्याद्युक्तैः (दिभिः) ।
	विश्वे देवास आगत शृणुता म इमं हवम् ।
	एदं बर्हिर्निषीदत ॥
	उशन्तस्त्वा हवामह उशन्तः समिधीमहि ।
	उशन्नुशत आ वह पितॄन् हविषे अत्तवे ॥ इति ।
कात्यायनः ।
	देवांस्तु देवतीर्थेन तर्पयेदक्षतोदकैः ।\
व्यासः ।
	एकैकमञ्जलिं देवा द्वौ द्वौ तु सनकादयः ।
	अर्हन्ति पितरस्त्रींस्त्रीन् स्त्रियस्त्व् एकैकमञ्जलिम् ॥
लिखितः: "उभाभ्यामपि हस्ताभ्यां संवृताङ्गुष्ठकाभ्यां प्राङ्मुखो यज्ञोपवीती प्रागग्रैः कुशैर्देवतातर्पणं देवतीर्थेन कुर्यात्" । योगयाज्ञवल्क्यः ।
	ब्रह्माणं तर्पयेत् पूर्वं विष्णुं रुद्रं प्रजापतिम् ।
	देवांश् छन्दांसि वेदांश् च ऋषींश् चैव तपोधनान् ॥
	आचार्याश् चैव गन्धर्वान् आचार्यतनयांस्तथा ।
	संवत्सरं सावयवं देवीश् चाप्सरसस्तथा ॥
	तथा देवान् नगान् नागान् सागरान् पर्वतांस्तथा ।
	सरितो ऽथ मनुष्यांश् च यक्षान् रक्षांसि चैव हि ॥
	पिशाचांश् च सुपर्णांश् च भूतान्यथ पशूंस्तथा ।
	वनस्पतींश् चौषधीश् च भूतग्रामं चतुर्विधम् ॥
विष्णुसमुच्च्यात् ।
	ततः कृत्वा निवीतं तु यज्ञसूत्रमतन्द्रितः ।
	प्राजापत्येन तीर्थेन मनुष्यांस्तर्पयेत् पृथक् ॥
कार्ष्णाजिनिः ।
	सनकश् च सनन्दश् च तृतीयश् च सनातनः ।
	कपिलश् चासुरिश् चैव वोढः पञ्चशिखस्तथा ॥
	एते ब्रह्मसुताः सप्त मनुष्याः परिकीर्तिताः ॥
पद्मपुराणात् ।
	मरीचिमत्र्यङ्गिरसौ पुलस्त्यं पुलहं क्रतुम् ।
	प्रचेतसं वसिष्ठं च भृगुं नारदमेव च ॥
बौधायनः: "अथ दक्षिणतः प्राचीनावीती पितॄन् स्वधा नमस्तर्पयामि । पितामहान् स्वधा नमस्तर्पयामि । प्रपितामहान् स्वधा नमस्तर्पयामि । मातॄः स्वधा नमस्तर्पयामि" इत्यादि । [१३९] तथा: "अनुतीर्थमप उपसिञ्चति ऊर्जं वहन्तीरमृतं घृतं मधु पयः कीलालं परिस्रुतं स्वधा स्थ तर्पयत तृप्यत तृप्यत" इत्यादि । पुराणात् पुनरवसानाञ्जलिमन्त्रः ।
	ये मे कुले लुप्तपिण्डाः पुत्रदारविवर्जिताः ।
	तेषां हि दत्तमक्षय्यमिदमस्तु तिलोदकम् ॥
मत्स्यपुराणे ।
	देवासुरास्तथा यक्षा नागा गन्धर्वराक्षसाः ।
	पिशाचा गुह्यकाः सिद्धाः कूष्माण्डास्तरवः खगाः ॥
	जलेचरा भूनिलया वाय्वाधाराश् च जन्तवः ।
	तृप्तिमेते प्रयान्त्व् आशु मद्दत्तेनाम्बुनाखिलाः ॥
	नरकेषु च सर्वेषु यातनासु च ये स्थिताः ।
	तेषाम् आप्यायनायैतद् दीयते सलिलं मया ॥
	ये ऽबान्धवा बान्धवा वा ये ऽन्यजन्मनि बान्धवाः।
	ते तृप्तिमखिला यान्तु यश् चास्मत्तो ऽभिवाञ्छति ॥
योगयाज्ञवल्क्यः ।
	कव्यवाड् अनलः सोमो यमश् चैवार्यमा तथा ।
	अग्निष्वात्ताः सोमपाश् च तथा बर्हिषदो ऽपि च ॥
	यदि स्याज् जीवपितृक एतान् विद्यात् तदा पितॄन् ।
	येभ्यो वापि पिता दद्यात् तेभ्यो वापि प्रदापयेत् ॥
	वसून् रुद्रांस्तथादित्यान् नमस्कारस्वधान्वितान् ।
	एतांश् चैव प्रमीतांश् च प्रमीतपितृको द्विजः ॥
तर्पेयेद् इति शेषः । कव्यावाहमनलं तर्पयामीति प्रयोगः । असमर्थस्य संक्षेपतर्पणम् आह विष्णुपुराणम् ।
	आ ब्रह्मस्तम्बपर्यन्तं जगत् तृप्यत्व् इति ब्रुवन् ।
	दद्यात् पयोञ्जलींस्त्रींस्तु कुर्वन् संक्षेपतर्पणम् ॥
योगयाज्ञवल्क्यः ।
	निष्पीड्य स्नानवस्त्रं तु प्रक्षाल्य प्रयतः शुचिः ।
	देवानामर्चनं कुर्याद् ब्रह्मादीनाममत्सरः ॥
	विष्णुर्ब्रह्मा च रुद्रश् च विष्णुर्देवो दिवाकरः ।
	तस्मात् पूज्यतमं नान्यमहं मन्ये जनार्दनात् ॥ \
[१४०]	दद्यात् पुरुषसूक्तेन यः पुष्पाण्यप एव वा ।
	अर्चितं स्याज् जगद् इदं तेन सर्वं चराचरम् ॥
पूजायामसमर्थस्यैतत् । ब्रह्मयज्ञानन्तरं नृसिंहपुराणे ।
	ततो ऽर्घ्यं मानवे दद्यात् तिलपुष्पजलान्वितम् ।
	उत्क्षिप्य मूर्धपर्यन्तं हंसः शुचिषद् इत्यपि ॥
	जले देवं नमस्कृत्य ततो गृहगतः पुनः ।
	विधेः पुरुषसूक्तस्य तत्र विष्णुं समर्चयेत् ॥
हंसः शुचिषद् इति वामदेव ऋषिः । जगती छन्दः । सूर्यो देवता । तथा ।
	अप्स्व् अग्नौ हृदये सूर्ये स्थण्डिले प्रतिमासु च ।
	षट्स्व् एतेषु हरेः सम्यगर्चनं मुनिभिः स्मृतम् ॥
	अग्नौ क्रियावतां देवो दिवि देवो मनीषिणाम् ।
	प्रतिमास्व् अल्पबुद्धीनां योगिनां हृदये हरिः ॥
	आप आयतनं तस्य तस्मात् तासु सदा हरिः ।
	तस्य सर्वगतत्वाच् च स्थण्डिले भावितात्मनः ॥
	अ(आ)नुष्टुभस्य सूक्तस्य त्रिष्टुभ(ब)न्तस्य देवता ।
	पुरुष्ō यो जगद्बीजम् ऋषिर्नारायणः स्मृतः ॥
	प्रथमां विन्यसेद् वामे द्वितीयां दक्षिणे करे ।
	तृतीयां वामपादे तु चतुर्थीं दक्षिणे न्यसेत् ॥
	पञ्चमीं वामजानौ तु षष्ठीं वै दक्षिणे न्यसेत् ।
	सप्तमीं वामकुक्षौ तु अष्टमीं दक्षिणे न्यसेत् ॥
	नवमीं नाभिमध्ये तु दशमीं हृदये तथा ।
	एकादशीं कण्ठदेशे वामबाहौ तु द्वादशीम् ॥
	त्रयोदशीं दक्षिणे तु आस्यदेशे चतुर्दशीम् ।
	अक्ष्णोः पञ्चदशीं चैव षोडशीं मूर्ध्नि विन्यसेत् ॥
	एवं न्यासविधिं कृत्वा पश्चाद् ध्यानं समाचरेत् ।
	आद्ययावाहयेद् देवम् ऋचा तु पुरुष्ōत्तमम् ॥
	द्वितीययासनं दद्यात् पाद्यं चैव तृतीयया ।
[१४१]	अर्घ्यं चतुर्थ्या दातव्यं पञ्चम्याचमनीयकम् ॥
	षष्ठ्या स्नानं प्रदातव्यं सप्तम्या वस्त्रमेव च ।
	यज्ञोपवीतमष्टम्या नवम्या त्व् अनुलेपनम् ॥
	पुष्पं दशम्या दातव्यमेकादश्या तु धूपकम् ।
	द्वादश्या दीपकं दद्यात् त्रयोदश्या निवेदनम् ॥
	चतुर्दश्या नमस्कारं पञ्चदश्या प्रदक्षिणम् ।
	अर्चयित्वा तु देवेशं षोडश्या च विसर्जनम् ॥
	स्नाने वस्त्रे च नैवेद्ये दद्याद् आचमनीयकम् ।
	षण्मासात् सिद्धिम् आप्नोति एवमेव समर्चयन् ॥
	ध्येयः सदा सवितृमण्डलमध्यवर्ती
		नारायणः सरसिजासनसंनिविष्टः ।
	केयूरवान् कनककुण्डलवान् किरीटी
		हारी हिरण्मयवपुर्धृतशङ्खचक्रः ॥ इति ।
योगयाज्ञवल्क्यः ।
	एवं संपूज्य देवेशं क्षणं ध्यात्वा निरञ्जनम् ।
	ततो ऽवलोकयेदर्कं हंसः शुचिषद् इत्य् ऋचा ॥
	स याति ब्रह्मणः सद्म स्नात्वेक्षित्वा न यात्यधः ॥
नरसिंहपुराणे ।
	अष्टाक्षरेण देवेशं नरसिंहं तथा स्वयम् ।
	गन्धपुष्पादिभिर्नित्यमर्चयेदच्युतं नरः ॥
	सर्वार्थदायी मन्त्रो ऽयं सर्वपापहरः परः ।
	सर्वदुःखहरः श्रीमान् सर्वशान्तिकरः स्मृतः ॥
	अष्टाक्षरस्य मन्त्रस्य ऋषिर्नारायणः स्मृतः ।
	छन्दश् च देवी गायत्री परमात्मा च देवता ॥
	गन्धपुष्पादिसकलमनेनैव निवेदयेत् ।
	प्रतिमाभ्यर्चितो विष्णुः प्रीतो भवति तत्क्षणात् ॥
	किं तस्य बहुभिर्मन्त्रैः किं तस्य बहुभिर्मखैः ।
	ॐ नमो नारायणायेति मन्त्रः सर्वार्थसाधकः ॥
पुराणात् ।
	शिवं भास्करमग्निं च केशवं कौशिकीमपि ।
	तायिनं चार्चयेन् नैति देवलोकादधो गतिम् ॥ [१४२]
कौशिकी दुर्गा । तायी बुद्धः ॥ १।१०१ ॥


ब्रह्मयज्ञमुक्त्वा महायज्ञान् आह ।

	बलिकर्मस्वधाहोमस्वाध्यायातिथिसत्क्रियाः ।
	भूतपित्रमरब्रह्ममनुष्याणां महामखाः ॥ १।१०२ ॥

बलिकर्म भूतयज्ञः । स्वधा पितृयज्ञः । पितृभ्यो ऽन्नादिदानं स्वधाशब्देनोपलक्ष्यते । लौकिके ऽग्नाव् उ(औ)पासने वा सायं प्रातरत्र होमो देवयज्ञः । स्वाध्यायो ऽध्ययनविशेषो ब्रह्मयज्ञः । अतिथिपूजनं मनुष्ययज्ञः । एषामेव संज्ञान्वयम् आह मनुः ।
	अहुतं च हुतं चैव तथा प्रहुतमेव च ।
	ब्राह्मं हुतं प्राशितं च पञ्च यज्ञाः प्रकीर्तिताः ॥
	जपो ऽहुतो हुतो होमः प्रहुतो भौतिको बलिः ।
	ब्राह्मं हुतं द्विजाग्र्यार्चा प्राशितं पितृतर्पणम् ॥ १।१०२ ॥


	देवेभ्यश् च हुतादन्नच् छेषाद् भूतबलिं हरेत् ।

देवेभ्यो ऽन्नेष्टौ हव्यं हुतशेषादन्नाद् भूतेभ्यो बलिं हरेत् । अन्नमत्र पक्वम् । तथा ।
	शालाग्नौ विपचेदन्नं लौकिके वापि नित्यशः ।
	यस्मिन्न् एव पचेदन्नं तस्मिन् होमो विधीयते ॥
	लौकिके वैदिके वापि हुतोत्सृष्टे जले क्षितौ ।
	वैश्वदेवः प्रकर्तव्यः पञ्चसूनापनुत्तये ॥
आश्वलायनः: "अथ सायं प्रातः सिद्धस्य हविष्यस्य जुहुयात्" । कात्यायनः ।
	हविष्येषु यवा मुख्यास्तदनु व्रीहयः स्मृताः ।
	माषकोद्रवगौरादीन् सर्वालाभे ऽपि वर्जयेत् ॥
आपस्तम्बः: "न क्षारलवणहोमो विद्यते । परान्नसंसृष्टस्य हविष्यस्य होमः । उदीचीनं भस्मापोह्य तस्मिञ् जुहुयात् । तद्धुतमहुतमग्नौ भवति" इति । तस्यार्थः — क्षारलवनपरान्नसंसृष्टहविष्येण होमो ऽग्नौ न कार्यः । "आर्या अन्नसंस्कर्तारः स्युः । हासं श्वासं क्षवथुमभिमुखो ऽन्नं वर्जयेत् । [१४३] केशानङ्गं वासश् चालभ्याप उपस्पृशेत् । आर्याधिष्ठिता वा शूद्राः संस्कर्तारः स्युः" । तथा: "परोक्षमन्नं संस्कृतमग्नाव् अधिश्रित्याद्भिः प्रोक्षेत् तदेव पवित्रमित्याचक्षते" । दक्षः ।
	पञ्चमे च तथा भागे संविभागो यथार्हतः ।
	पितृदेवमनुष्याणां कीटानां चोपदिश्यते ॥
व्यासः ।
	वैश्वदेवं प्रकुर्वीत स्वशाखाविहितं ततः ।
	संस्कृतान्नैर्हविष्यैश् च हविष्यव्यञ्जनान्वितैः ॥
	तैरेवान्नैर्बलिं दद्याच् छेषम् आप्लाव्य वारिणा ।
	कृतापसव्यः स्वधया सर्वं दक्षिणतो हरेत् ॥
आपस्तम्बः: "बलीनां तस्य देशसंस्कारो हस्तेन परिमृज्यावोक्ष्य न्युप्य पश्चात् परिषेचनम्" ॥ 

	अन्नं भूमौ श्वचण्डालवायसानां विनिक्षिपेत् ॥ १।१०३ ॥

श्वादीनामन्नं भूमौ निक्षिपेत् । चण्डालशब्दः पतितादिपरिग्रहार्थः । तथा च मनुः ।
	शुनां च पतितानां च श्वपचां पापरोगिणाम् ।
	वायसानां क्रिमीणां च शनकैर्निक्षिपेद् भुवि ॥
अत्र पतितग्रहणं कपालपाण्यादिपरिग्रहार्थम् । तथा च ब्रमाण्डपुराणम् ।
	पूर्वं देवैर् जिता दैत्याः संग्रामाच् च पराजिताः ।
	कपालपाणयो जग्मुः केचिन् नग्नव्रतास्ततः ॥
	केचिन् मुण्डास्त्व् अञ्जिताक्षाः कषायवसनास्ततः ।
	सान्त्व(त्व)ताश् च दुराचाराः शौचारारबहिष्कृताः ॥
	नरास्थिकेशसंछन्नाः केचिद् व्याजेन दानवाः ।
	अनाश्रमी व्रतस्थश् च जटी मुण्डी वृथा च यः ॥
	प्रायश्चित्तादिकं यश् च मूल्येन कथयेन् नरः ।
	निर्घृणो भिन्नमर्यादो नास्तिको वेदनिन्दकः ॥
	रोगिणां व्रतिनां यश् च सत्रिणां वाथ निन्दकः ।
	ऋषीणामथ देवानां निन्दत्यात्मानमेव यः ॥
[१४४]	प्रख्यापयति यो विप्रो नाभिमानश् च वेदयेत् ।
	कितवो मद्यपश् चैव क्रतूनां क्रयविक्रयी ॥
	वणिग् वार्धुषिको ग्रामप्रेषकः पिशुनस्तथा ।
	अगारदाही गरदः कुण्डाशी सोमविक्रयी ॥
	सामुद्रकृच् छिद्रकृच् च तैलिकः कूटकारकः ।
	गुरोश् चालीकनिर्बन्धी गुरोर्वञ्चयिता खलः ॥
	मत्तश् चोज्झितवेदश् घातको गुरुतल्पगः ।
	संकरस्त्रीरतो बन्धुर्नारीणां लम्पटस्तथा ॥
	निक्षेपहारी मायावी तथा कायचिकित्सकः ।
	क्रीणन् यो निन्दते(ति) द्रव्यं विक्रीणंश् च प्रशंसति ॥
	स्त्रीबालब्राह्मणानां च हन्ता गोघ्नः प्रपञ्चवान् ।
	वर्णसंकरकृद् यश् च कारुकश् च विकर्मकृत् ॥
	स्वजातिधर्मसंत्यागी परकर्मरतश् च यः ।
	पिबेच् छुक्रं च य पुंसां स च दुष्टो मुखेभगः ॥
	एते दैत्याः समाख्याता न तु सृष्टाः स्वयंभुवा ।
	यज्ञेषु रक्षसां भागो देय इत्येव संस्मरन् ॥
	विघ्नेभ्यो भूतिमद्भ्यश् च तेभ्यो दद्याद् गृहाद् बलिम् ।
	ब्राह्मणः स्यात् कृतयुगं पितरस्तत्र देवताः ॥
	त्रेतायुगं क्षत्रियश् च तत्र पूज्याश् च देवताः ।
	विज्ञेयं द्वापरं वैश्यस्तत्र बुद्धस्तु पूज्यते ॥
	शूद्रः कलियुगं तत्र पूज्याः पाषण्डिजातयः ॥ इति ।
भूतबलिदाने मन्त्रः ।
	ये भूताः प्रचरन्ति दिवा नक्तं बलिमिच्छन्तो वितुदस्य प्रेष्याः ।
	तेभ्यो बलिं पुष्टिकामो हरामि मयि पुष्टिं पुष्टिपतिर्दधातु ॥ इति ।
व्यासः ।
	ऐन्द्रवारुणवावव्या याम्या वै नैरृतास्तथा ।
	वायसाः प्रतिगृह्णन्तु इमं पिण्डं मयार्पितम् ॥
	श्वानौ द्वौ शाव(श्याम)शबलौ वैवस्वतकुलोद्भवौ ।
	दत्वानेन विधानेन बलिं पश्चादुपस्पृशेत् ॥ [१४५]
अन्नहोमप्रभृति श्वादिभ्यो ऽन्नप्रक्षेपपर्यन्तं वैश्वदेवाख्यं कर्म सायं प्रातः कर्तव्यम् । यद् आह मनुः ।
	सायमन्नस्य सिद्धस्य पत्न्यमन्त्रं बलिं हरेत् ।
	वैश्वदेवं हि नामैतत् सायं प्रातर्विधीयते ॥
कर्तॄणां पुंसामलाभे पत्नी वैश्वदेवं मन्त्ररहितं कुर्यात् । बलिग्रहणं वैश्वदेवोपलक्षणार्थम् । तथा च गौतमः ।
	सायं प्रातर्वैश्वदेवः कर्तव्यो बलिकर्म च ।
	अनश्नतापि सततमन्यथा किल्बिषी भवेत् ॥
तस्य प्रातरुपक्रमः सायमपवर्गः । यद् आह लौगाक्षिः: "दिवाचरेभ्यो भूतेभ्य इति दिवा । नक्तंचरेभ्यो भूतेभ्य इति नक्तम्" ॥ १।१०३ ॥


	अन्नं पितृमनुष्तेभ्यो देयमप्यन्वहं जलम् ।

अन्नं पित्रादिभ्यो ऽन्वहं प्रतिदिनं देयम् । पुत्रिकापुत्रेण तु मातामहादिभ्यस्त्रिभ्यो द्व्यामुष्यायणैस्तूभयेभ्यः । तद् आय व्याघ्रः ।
	दद्यान् मातामहश्राद्धं नियमात् पुत्रिकासुतः ।
	उभयोरथ संबन्धात् (?) कुर्यात् स उभयोरपि ॥
अस्यामुत्पन्नमपत्यं तव मम स्वधाकरं भवत्व् इति कन्यादातुर्वरेण सह संप्रतिपत्तौ कृतविवाहायाः पुत्र उभयसंबद्धः । मनुष्येभ्यो ऽतिथिभ्यो ऽन्वहं प्रतिदिनं देयम् । अन्वहमिति प्रत्येकमभिसंबध्यते । अन्नाभावे जलम् । अत्रान्वहमिति विधीयते ऽन्यदनूद्यते । मनुः ।
	कुर्यादहरहः श्राद्धमन्नाद्येनोदकेन वा ।
	पयोमूलफलैर्वापि पितृभ्यः प्रीतिम् आहरन् ॥
लघुहारीतः ।
	नित्यश्राद्धमदैवं स्यादर्घ्यपिण्डादिवर्जितम् ।
मत्स्यपुराणे ।
	नित्यं तावत् प्रवक्ष्यामि अर्घ्यावाहनवर्जितम् ।
	अदैवं तद् विजानीयात् पार्वणं पर्वसु स्मृतम् ॥
कात्यायनः ।
	अप्येकम् आशयेद् विप्रं पितृयज्ञार्थसिद्धये ।
	अदैवं नास्ति चेदन्यो भोक्ता भोज्यमथापि वा ॥
	अभ्युद्धृत्य यथाशक्ति किंचिदन्नं यथाविधि ।
	पितृभ्यो ऽथ मनुष्येभ्यो दद्यादहरहर्द्विजः ॥
	पितृभ्य इदमित्युक्त्वा स्वधाकारं च कारयेत् ॥ [१४६]
अदैवमित्यन्तमेकं वाक्यम् । नास्ति चेदन्य इत्यपरम् । देवलः ।
	अघृतं भोजयन् विप्रः स्वगृहे सति सर्पिषि ।
	परत्र निरयं घोरं गृहस्थः प्रतिपद्यते ॥
	मिष्टमन्नं स्वयं भुक्त्वा पश्चात् कदशनं लघु ।
	ब्राह्मणं भोजयन् विप्रो निरयं विरम् आवसेत् ॥
शातातपः ।
	भूतयज्ञस्तथा श्राद्धं नित्यं त्व् अतिथितर्पणम् ।
	क्रमेणानेन कर्तव्यं स्वाध्याध्ययनं सदा ॥
नित्यमिति श्राद्धविशेषणम् । प्रचेताः ।
	नाग्नौकरणं नावाहनं न पिण्डा न विसर्जनम् ।
	अनुव्रज्या दक्षिणा च त्रिभ्यश् चातिथिकल्पनम् ॥
त्रिभ्यश् चाधिकस्य विप्रस्याधिगतस्यातिथित्वं कल्प्यम् । मार्कण्डेयपुराणम् ।
	कुर्यादहरहः श्राद्धमन्नाद्येनोदकेन वा ।
	पितॄन् उद्दिश्य विप्रांस्तु भोजयेद् विप्रमेव वा ॥
नारायणः ।
	नियुज्यैकमनेकं वा श्रोत्रियं प्राङ्मुखं सदा ।
	निवीती तद्गतमना ऋषीन् ध्यायन् समाहितः ॥
	आसनं चार्घ्यदानं च भुक्तवद्वाचनं ततः ।
	स्वशक्त्या चान्नमुद्धृत्य हन्तेत्येवं प्रकल्पयेत् ॥

	स्वाध्यायं चान्वहं कुर्यान् न पचेदन्नम् आत्मने ॥ १।१०४ ॥

स्वशाखाध्ययनं स्वाध्यायो न तु स्वशाखैव, तस्या अकार्यत्वात् । ततश् च स्वशाखाध्ययनमन्वहमनुदिनं कुर्यात् । ब्रह्मयज्ञस्यैतत् पुनर्वचनमन्वहमिति गुणविधानार्थम् । तथात्मार्थमन्नं न पचेत् । अत्रात्मनः कैवल्यं विवक्षितम् । तेन देवादीनाम् आत्मनश् च कृते पाको न दोषाय । यद् आह मनुः ।
	देवातिथिभृत्यानां पितॄणाम् आत्मनश् च यः ।
	न निर्वपति पञ्चानामुच्छ्वसन् न स जीवति ॥
एवं च ।
	अघं स केवलं भुङ्क्ते यः पचत्यात्मकारणात् ।
इति स्ववाक्येनाविरोधः । अत एव श्रुतिः: "केवलाघो भवति केवलादी" इति ॥ १।१०४ ॥


	बालस्ववासिनीवृद्धगर्भिण्यातुरकन्यकाः ।
	संभोज्यातिथिभृत्यांश् च दम्पत्योः शेषभोजनम् ॥ १।१०५ ॥
[१४७]

बालादीनतिथींश् च भोजयित्वा भुक्तावशिष्टं दम्पती भुञ्जीयाताम् । असामर्थ्याद् बालस्तथा वृद्धः, परिणीता कन्या पितृगृहे स्थिता स्ववासिनी, गर्भपुष्ट्यर्थं गर्भिणी क्षीणत्वाद् आतुरो वचनादतिथिर्गृहव्यापारसाधकत्वाद् भृत्याः । मनुः ।
	सुवासिनीः कुमारीश् च रोगिणो गर्भिणीस्तथा ।
	अतिथिभ्यो ऽग्र एवैनान् भोजयेदविचारयन् ॥
	अदत्वा तु य एतेभ्यः पूर्वं भुङ्क्ते ऽविचक्षणः ।
	स भुञ्जानो न जानाति श्वगृध्रैर् जग्धिम् आत्मनः ॥
श्वभिर्गृध्रैश् चात्मानं भक्ष्यमाणं न जानातीत्यर्थः । ततश् च बालप्रभृतिभिः सह भोजनं न प्रत्यवायायेति ॥ १।१०५ ॥


	अपोशानेनोपरिष्टादधस्ताच् चैव बुञ्जता ।
	अनग्नममृतं चैव कार्यमन्नं द्विजन्मना ॥ १।१०६ ॥

अपोऽशानेयुपनेता माणवकं प्रेष्यति । तेन च प्रेषेण तदर्थो ऽत्र लक्ष्यते — अपोशानेनेति । ततश् चापोशानेन भोजनादूर्ध्वं पुरस्ताच् च क्रियमाणेनान्नमनग्नममृतं च द्विजातिना कार्यम् । वृद्धशातातपः ।
	परिधानमपोशानं पूर्वम् आच्छादनं परम् ।
	भवत्यन्नमनग्नं हि सोत्तरीयं तथामृतम् ॥
बौधायनः ।
	उपलिप्ते समे स्थाने शुचौ श्लक्ष्णसमन्विते ।
	चतुरश्रं त्रिकोणं तु वर्तुलं चार्धचन्द्रकम् ॥
	कर्तव्यम् आनुपूर्व्येण ब्राह्मणादिषु मण्डलम् ॥
ब्रह्मपुराणे ।
	अन्नं दृष्ट्वा प्रणम्यादौ प्राञ्जलिः कथयेत् ततः ।
	अस्माकं नित्यमस्त्व् एतद् इति भक्त्याथ वन्दयेत् ॥
बौधायनः: "सर्वावश्यकावसरेषु प्रक्षालितपाणिपादो ऽप आचम्य शुचौ संव्र्त्ते देशे प्राङ्मुख उपविश्योद्धृतम् आह्रियमाणं भूर् भुवः स्वर् ओमित्युपस्थाय वाचं यच्छेन् न्यस्तं तु महाव्याहृतिभिः । प्रदक्षिणमन्नमुदकं परिषिच्य सव्येन पाणिनाविमुञ्चन्नमृतोपस्तरणमसीति पुरस्तादपः पीत्वा पञ्चान्नेन प्राणाहुतीर् [१४८] जुहोति श्रद्धायां प्राणे निविष्टो ऽमृतं जुहोमि शिवो मा विशाप्रदाहाय प्राणाय स्वाहा" । अपाने व्यान उदाने समाने निविष्ट इत्यादि यथालिङ्गमनुषङ्गः । "एवं पञ्चान्नेन तूष्णीं भूयो व्रतयेत् । प्रजापतिं मनसा ध्यायेत् । अथाप्युदाहरन्ति:
	आसीनः प्राङ्मुखो ऽश्नीयाद् वाग्यतो ऽन्नमक्त्सयन् ।
	अस्कन्दयंस्तन्मनाश् च भुक्त्वाग्निं समुपस्पृशेत् ॥
हुतानुमन्त्रणम् ऊर्ध्वहस्तः समाचरेत् । श्रद्धायां निविश्यामृतं हुतं शिवो मा शिवम् आविश प्राणमन्नेनाप्यायस्व" । श्रद्धायामपाने श्रद्धायां व्याने श्रद्धायामुदाने श्रद्धायां समाने निविश्येत्यादि यथालिङ्गमनुषङ्गः । "ब्रह्मणि म आत्मामृतत्वायेत्यक्षरेणात्मानं योजयेत् । सर्वत्र क्रतुयाजिनाम् आत्मयाजी विशिष्यते । स एवमेवाह रहः सायं प्रातर् जुहुयादद्भिर्वा सायम्" । तथा ।
	ब्रह्मचारी गृहस्थश् च यो ऽनश्नंस्तु तपश् चरेत् ।
	प्राणाग्निहोत्रलोपेन अवकीर्णी भवेत् तु सः ॥
"अन्यत्र प्रायश्चित्तात् प्रायश्चित्ते तदेव विधानम्" । प्रायश्चित्ते तदेव विधानमिति, प्रायश्चित्ते कर्तव्यमित्यर्थः । "अथाप्युदाहरन्ति —
	अन्तरा प्रातराशं च सायमाशं तथैव् च ।
	सदोपवासि भवति यो न भुङ्क्ते कदाचन ॥"
आपस्तम्बः: "आचम्य चोर्ध्वं पाणी धारयेद् आ प्रोदकीभावात् । ततो ऽग्निमुपस्पृशेत्" । प्रगतमुदकं याम्यां तौ प्रोदकौ । हारीतः: "न कार्ष्णायसे मृन्मये वाश्नीयात्" । विष्णुः: [१४९] "न गोब्राह्मणोपरागे ऽश्नीयात् । न राजव्यसने प्रवसितश् चाग्निहोत्री यदाग्निहोत्रं कुतं मन्येत तदाश्नीयात् । यदा कृतं मन्येत वैश्वदेवमपि पर्वणि च यदा पर्वकृतं मन्येत । नाश्नीयाच् चाजीर्णे नार्धरात्रे न मध्याह्ने न संध्ययोः । नार्द्रवासा नैकवासा न नग्नो न भिन्नासनगतो न शयनगतो न भिन्नभाजने नोद्धृतस्नेहं न दिवा धाना न रात्रौ तिलसंबद्धं दधि न सक्तून् न कोविदारवटपिप्पलशणशाकं नादत्वा नाहुत्वा नार्द्रपादो नानार्द्रकरमुखश् च नोच्छिष्टो घृतम् आदद्यात् । न चन्द्रार्कतारका निर्तीक्षेत न मूर्धानं स्पृशेत् । स्रग्व्यनुलिप्तश् च न निःशेषकृत् स्यादन्यत्र दधिमधुसर्पिःपयःसक्तुपललोदकेभ्यः । 
	नाश्नीयाद् भार्यया सार्धं नाकाशे न तथोत्थितः ।
	बहूनां प्रेक्षमाणानां नैकस्मिन् बहवस्तथा ॥
	शून्यालये वह्निगृहे देवागारे कथंचन ॥
ताम्ररजतसुवर्णशङ्खस्फटिकाश्मनां भिन्नमभिन्नमित्यदोषः" । मार्कण्डेयः ।
	न्यस्तपात्रस्तु भुञ्जीत पञ्च ग्रासान् महामुने ।
	शेषमुद्धृत्य भोक्तव्यं श्रूयतामत्र कारणम् ॥
	विप्रुषां चोपसंस्पर्शः पादचैलरजस्त्व् अधः ।
	मुखेन भुङ्क्ते विप्रो ऽपि पित्रर्थे न तु लिप्यते ॥
पैतृके भोजने भूमिपात्रप्रतिष्ठापनं न लेपनीयमित्यर्थः । विष्णुपुराणे ।
	अश्नीयात् तन्मना भूत्वा पूर्वं तु मधुरं रसम् ।
	लवणाम्लौ तथा मध्ये कटुतिक्तादिकांस्तथा ॥
	प्राग् द्रव्यं पुरुषो ऽश्नीयान् मध्ये न कठिनाशनः ।
	अन्ते पुनर्द्रवाशी तु बलारोग्ये न मुञ्चति ॥
शातातपः ।
	विद्यमानेन हस्तेन ब्राह्मणो ऽज्ञानदुर्बलः ।
	तोयं पिबति वक्त्रेण श्वासौ जायेत नान्यथा ॥
	उद्धृत्य वामहस्तेन यस्तोयं पिबति द्विजः ।
	सुरापानेन तत्तुल्यं मनुराह प्रजापतिः ॥
	हस्तौ प्रक्षाल्य गण्डूषं यः पिबेदविचक्षणः ।
	सदेवांश् च पितॄंश् चैव आत्मानं चैव घातयेत् ॥
गण्डूषो भोजनान्नचुलकः । [१५०] ब्रह्मपुराणे ।
	यस्तु पाणितले भुङ्क्ते यस्तु फूत्कारसंयुतम् ।
	प्रसृताङ्गुलिभिर्यश् च तस्य गोमांसवच् च तत् ॥
	नाजीर्णे भोजनं कुर्यात् स्याच् चेन् नातिबुभुक्षितः ।
	हस्त्यश्वरथयानोष्ट्रप्रासादस्थो न भक्षयेत् ॥
	श्मशानाभ्यन्तरस्थो वा देवालयगतो ऽपि वा ।
	शयनस्थो न भुञ्जीत न पाणिस्थं न चासने ॥
	नार्द्रवासा नार्द्रशिरा न वायज्ञोपवीतवान् ।
	न प्रसारितपादो न पादारोपितपादकः ॥
	नावसक्तिकसंस्थश् च न च पर्यङ्किकास्थितः ।
	न वेष्टितशिराश् चापि नोत्सङ्गकृतभाजनः ॥
	नैकवस्त्रो दुष्टमध्ये सोपानत्कः सपादुकः ।
	न चर्मोपरि संस्थश् च चर्मवेष्टितपार्श्ववान् ॥
	ग्रासशेषं च नाश्नीयात् पीतशेषं पिबेन् न च ।
	शाकमूलफलेक्षूणि दन्तच्छेदेन भक्षयेत् ॥
	सेचयेन् नान्नमन्नेन विक्षिप्तं पात्रसंस्थितम् ।
	बहूनां भुञ्जतां मध्ये न चाश्नीयात् त्वरान्वितः ॥
	वृथा न विकिरेदन्नं नोच्छिष्टः कुत्रचिद् व्रजेत् ॥
शङ्खः: "नानियुक्तो ऽग्रासनं गच्छेत् । नाग्रासनस्थः प्रथममश्नीयात् । नाधिकं दद्यान् न प्रतिगृह्णीयात्" । बृहस्पतिः ।
	न स्पृशेद् वामहस्तेन भुञ्जानो ऽन्नं कदाचन ।
	न पादं न शिरो बस्तिं न पदा भाजनं स्पृशेत् ॥
आपस्तम्बः: "मनाग् भुञ्जीत तथा प्रासादकृतभूमौ भुञ्जीत" । देवलः ।
	भुक्तोच्छिष्टं समादाय सर्वस्मात् किंचिद् आचमेत् ।
	उच्छिष्टभागधेयेभ्यः सोदकं निर्वपेद् भुवि ॥
अत्र मन्त्रः ।
	रौरवे ऽपुण्यनिलये पद्मार्बुदनिवासिनाम् ।
	प्राणिनां पूर्वभूतानामक्षय्यमुपतिष्ठताम् ॥ इति ।
	भुक्त्वाचामेद् यथोक्तेन विधानेन समाहितः ।
	शोधयेन् मुखहस्तौ च मृद्भिर् घर्षणैरथ ॥ [१५१]
व्यासः ।
	अद्भिः प्राणान् समालभ्य नाभिं पाणितलेन च ।
	भुक्त्वा चैव प्रतिष्ठेत न चाप्यार्द्रेण पाणिना ॥
	आचान्तो ऽप्यशुचिस्तावद् यावत् पात्रमनुद्धृतम् ।
	उद्धृते ऽप्यशुचिस्तावद् यावन् नोन्मृज्यते मही ॥
विष्णुपुराणे ।
	स्वस्थः प्रशान्तचित्तस्तु कृतासनपरिग्रहः ।
	अभिष्टदेवतानां तु कुर्वीत स्मरणं नरः ॥
	अग्निराप्यययन् धातुं पार्थिवं पवनेरितः ।
	दन्तावकाशं नभसा जरयत्वस्तु मे मुखम् ॥
	अन्नं बलाय मे भूमेरपामग्न्यनिलस्य च ।
	भवत्व् एतत् परिणतौ ममास्तु विहितं सुखम् ॥
	प्राणापानसमानानामुदानव्यानयोस्तथा ।
	अन्नं पुष्टिकरं चास्तु ममास्तु विहितं सुखम् ॥
	अगस्तिरग्निर्वडवानलश् च भुक्तं मयान्नं जरयन् त्व् अशेषम् ।
	सुखं च मे तत् परिमाणसंभवं यच्छन्त्व् अरोगो मम चास्तु देहे ॥
	विष्णुः समस्तेन्द्रियदेहभेदप्रधानभूतो भगवान् यथैकः ।
	सत्येन तेनान्नमशेषमन्तराद् आरोग्यदो मे परिणाममेतु ॥
	विष्णुरत्ता तथैवान्नं परिणामश् च वै यथा ।
	सत्येन तेन मद्भुक्तं जीर्यत्व् अन्नमिदं तथा ॥
	इत्युच्चार्य स्वहस्तेन परिमृज्य तथोदरम् ।
	अनायासप्रदायीनि कुर्यात् कर्माण्यतन्द्रितः ॥
	नाद्यात् सूर्यग्रहात् पूर्वमह्नि सायं शशिग्रहात् ।
	ग्रहकाले च नाश्नीयात् स्नात्वाश्नीयाच् च मुक्तयोः ।
	स्नात्वा दृष्ट्वा परे ऽहन्यद्याद् ग्रस्तास्तमितयोस्तथा ॥
स्मृत्यन्तरम् ।
	भुक्त्वाङ्गुलितलं घृष्ट्वा नेत्रयोर्यत् प्रदीयते ।
	अचिरेणैव तद् वारि तिमिराणि व्यपोहति ॥
तथा ।
	शर्यातिं च सुकन्यां च च्यवनं शक्रमश्विनौ ।
	भोजनान्ते स्मरेन् नित्यं चक्षुरोगैर्बाध्यते ॥ १।१०६ ॥

[१५२]

	अतिथित्वे तु वर्णानां देयं शक्त्यानुपूर्वशः ।

ब्राह्मणादीनां वर्णानामतिथिभावे सति ब्राह्मणादिक्रमेण ते भोजयितव्याः, यदि शक्नुयात् । अशक्तस्य ब्राःमणातिथिभोजनं नियतम् । यद् आह बौधायनः: "अथातः पञ्च महायज्ञास्तान्येव महासत्राणि, देवयज्ञः पितृयज्ञो ब्रह्मयज्ञो भूतयज्ञो मनुष्ययज्ञ इत्यहरहर्देवेभ्यः स्वाहा कुर्याद् ओदपारादथैनं पितृयज्ञं समाप्नोति । अहरहः स्वाध्यायमधीयीता प्रणवादथैनं ब्रह्मयज्ञं समाप्नोति । अहरहर् भूतेभ्यो बलिं हरेद् आ पुष्पेभ्यो ऽथैनं भूतयज्ञं समाप्नोति । अहरहर्ब्राह्मणेभ्यो ऽन्नं दद्याद् आ मूलफलशाकेभ्यो ऽथैनं मनुष्ययज्ञं समाप्नोति" । अतश् चातिथिपूजाया अकरणे निन्दा ब्राह्मणातिथिपूजनाकरणविषयैव । यद् आह विष्णुः ।
	अतिथिर्यस्य भग्नाशो गृहस्थस्य तु गच्छति ।
	तस्मात् सुकृतम् आदाय दुष्कृतं तु प्रयच्छति ॥
अत एव मनुः क्षत्रियादीनामिच्छयातिथ्यं कार्यमित्याह ।
	यदि त्व् अतिथिधर्मेण क्षत्रियो गृहम् आव्रजेत् ।
	भुक्तवत्सु तु विप्रेषु कामं तमपि भोजयेत् ॥
	वैश्यशूद्राव् अपि प्राप्तौ कुटुम्बे ऽतिथिधर्मिणौ ।
	भोजयेत् सह भृत्यैस्ताव् आनृशंस्यं प्रयोजयन् ॥ इति ।
आनृशंस्यमनैष्ठुर्यम् ॥

	अप्रणोद्यो ऽतिथिः सायमपि वाग्भूतृणोदकैः ॥ १।१०७ ॥

सायमगतो ऽतिथिरप्रणोद्यो ऽप्रत्याख्येयः । आशयितव्य इत्यर्थः । यद् आह मनुः ।
	अप्रणोद्यो ऽतिथिः सायं सूर्योढो गृहमेधिना ।
	काले प्राप्तस्त्व् अकाले वा नास्यानश्नन् गृही वसेत् ॥ इति ।
अशनाभावे तु वाग्भूतृणोदकैरप्यप्रणोद्यः । अप्येतैरातिथ्यं कुर्याद् इत्यर्थः । तथा च आपस्तम्बः: "काले स्वामिन्नाव् अन्नार्थिनं न प्रत्याचक्षीयातामन्नाभावे भूमिरुदकं तृणानि कल्याणी वाग् इत्येतानि" ॥ १।१०७ ॥


	सत्कृत्य भिक्षवे भिक्षा दातव्या सव्रताय च ।
[१५३]

भिक्षवे यतये सव्रताय ब्रह्मचारिणे च सत्कृत्य पूजयित्वा भिक्षा देया । ग्रासपरिमितमन्नं भिक्षा । नृसिंहपुराणे ।
	भिक्षां च भिक्षवे दद्यात् परिव्राड्ब्रह्मचारिणे ।
	अकल्पितान्नादुद्धृत्य सर्वव्यञ्जनसंयुतम् ॥
	अकृते वैश्वदेवे तु भिक्षार्थं गृहम् आगते ।
	उद्धृत्य वैश्वदेवार्थं भिकां दत्वा विसर्जयेत् ॥
गौतमः: "स्वस्तिवाच्य भिक्षादानमप्पूर्वम्" अप्पूर्वमुदकपूर्वम् । यतिविषयमेतत् । मार्कण्डेयपुराणे ।
	ग्रासप्रमाणा भिक्षा स्यादग्रं ग्रासचतुष्टयम् ।
	अग्रं चतुर्गुणं तत् तु हन्तकारं विदुर्बुधाः ॥
	भोजनं हन्तकारं वा अग्रं भिक्षामथापि वा ।
	अदत्वा तु न भोक्तव्यं यथाविभवम् आत्मनः ॥
नित्यश्राद्धातिथ्याभ्यां कर्मान्तरमेतत् । विष्णुः: "भिक्षुकाभावे चाग्रं गोभ्यो दद्यादग्नौ वा प्रक्षिपेत् । भुक्ते ऽप्यन्ने विद्यमाने न भिक्षुकं प्रत्याचक्षीत" । गृहस्थेन भुक्ते ऽप्यन्ने तस्मिन् विद्यमान् इत्यर्थः । चकाराद् गोग्रासादिसंग्रहः । यद् आह ऋष्यशृङ्गः ।
	गवां ग्रासं च कुर्वीत नित्यमेव दिने दिने ।
महाभारते ।
	घासमुष्टिं परगवे सान्नं दद्यात् तु यः सदा ।
	अकृत्वा स्वयम् आहारं स्वर्गलोकं स गच्छति ॥
ब्रह्मपुराणे ।
	सौरभेय्यः स्वर्गहिताः पवित्राः पुण्यराशयः ।
	प्रतिगृह्णन्तु मे ग्रासं गावस्त्रैलोक्यमातरः ॥
	दद्यादनेन मन्त्रेण गवां ग्रासं सदैव हि ।
	गवां कण्डूयनं घासं ग्रासम् आह्निकमेव वा ॥
	दत्वा भवेन् नृणां पुण्यं गोप्रदानसमं नृणाम् ॥
भिक्षादानं नैवेदादिदानोपलक्षणम् । यद् ब्रह्मपुराणम् ।
	विप्रेभ्यश् चाथ तद् देयं ब्रह्मणे यन् निवेदितम् ।
	वैष्णवं सात्वतेभ्यश् च भस्माङ्गेभ्यश् च शांभवम् ॥
	सौरं गोभ्यश् च शाक्तेभ्यो देवीभ्यो यन् निवेदितम् ।
[१५४]	स्त्रीभ्यश् च देयं मातृभ्यो यद् यत् किंचिन् निवेद्यते ॥
	भूतप्रेतपिशाचेभ्यो यत् तद् भूमौ निधापयेत् ॥


	भोजयेच् चागतान् काले सखिसंबन्धिवान्धवान् ॥ १।१०८ ॥

सखा मित्रम् । संबन्धिनः श्वशुरविवाह्यादयः । बान्धवा मातृपक्ष्याः । एतान् भोजनकाले प्राप्तान् भोजयेत् । भुक्तवति गृहस्थे प्राप्तान् प्रति मनुराह ।
	इतरानपि सख्यादीन् संप्रीत्या गृहम् आगतान् ।
	प्रकृत्यान्नं यथाशक्ति भोजयेत् सह भार्यया ॥
अतश् च वाक्याद् गम्यते भुक्तवति भर्तरि भार्या भुञ्जीतेति ॥ १।१०८ ॥


	महोक्षं वा महाजं वा श्रोत्रियायोपकल्पयेत् ।
	सत्क्रियान्वासनं स्वादुभोजनं सूनृतं वचः ॥ १।१०९ ॥

महान्तमुक्षाणं बलीवर्दं तदलाभे ऽजं श्रोत्रियाय मधुपर्कार्हाय गृहम् आगतायोपकल्पयेत् पचेत् संस्कुर्याद् इति यावत् । तथा च श्रुतिः: "अतिथिर्वा एष एतस्यागच्छति यः सोमः क्रीतस्तस्मादेतद् यथा राज्ञे वा ब्राह्मणाय वा महोक्षं वा महाजं वा पचेत् तदु ह मानुषम्" इति । तथा च बह्वृचब्राह्मणम्: "यावन्तः खलु वै राजानमनुयन्ति तेभ्यः सर्वेभ्य आतिथ्यं क्रियते ऽग्निं मन्थन्ति सोमे राजन्यागते तद् यथैवादो मनुष्यराज आगते ऽन्यस्मिन् वार्हत्युक्षाणं वा वेहतं वा क्षदन्त एवमेवास्मा एतत् क्षदन्ते यदग्निं मन्थन्त्यग्निर्ह देवानां पशुः" । ततश् च यः कश्चिद् आह श्रोतिर्यायोपकल्पयेद् वाचा प्रतिपादयेन् न तु हिंस्याद् इति, तच् छ्रुतिविरुद्धम् । न "न हिंस्यात् सर्वभूतानि" इति निषेधो मधुपर्काङ्गभूतां हिंसामुपसंक्रामत्यग्नीषोमीयहिंसामिव । अत एव मनुः।
	मधुपर्के च सोमे च पितृदैवतकर्मणि ।
	अत्रैव पशवो हिंस्या नान्यत्रेत्यब्रवीन् मनुः ॥
तथा च गृह्यकृच् छौनकः: "आचान्तोदकाय गां वेदयन्ते हतो मे पाप्मा पाप्मा मे हत इत् जपित्वों कुरुतेति कारयिष्यन् माता रुद्राणां दुहिता वसूनामिति जपित्वोमुत्सृजतेत्युत्स्रक्ष्यन् नामाम्सो मधुपर्को भवर्ति" । [१५५] अत्र महोक्षमहाजोपकल्पनमुखेन मधुपर्को विधीयते । तथा सत्क्रिया पूजा, अन्वासनं तस्मिन्न् उपविष्ट उपवेशनम् । स्वादुभोजनं सर्पिष्मदन्नम् । तथा च वसिष्ठः: "अथाप्युदाहरन्ति — क्षत्रियायाभ्यागताय सर्पिष्मदन्नम् पचतीति" । सूनृतं वचः कल्याणी वाग् इत्येतानि कर्तव्यानि ॥ १।१०९ ॥


	प्रतिसंवत्सरं त्व् अर्घ्याः स्नातकाचार्यपार्थिवाः ।
	प्रियो विवाह्यश् च तथा यज्ञं प्रत्य् ऋत्विजः पुनः ॥ १।११० ॥

प्रत्यब्दं स्नातकादयो ऽर्घ्या मधुपर्केण पूज्याः । स्नातकः समावृत्तः । आचार्य उक्तलक्षणः । पार्थिवो राजन्यः । प्रियो मनोज्ञः । विवाह्यः स्नुषाया जामातुश् च पिता । ऋत्विज उक्तलक्षणाः । ते सांवत्सरिकमधुपर्कपूजिताः प्रतियज्ञं पुनरर्घ्याः । चकारः श्वशुरादिपरिग्रहार्थः । तथा च शौनकः: "ऋत्विजो वृत्वा मधुपर्कम् आहरेत् । स्नातकायोपस्थिताय राज्ञे चाचार्यश्वशुरपितृव्यमातुलानां च" इति । अत्र चोपथितग्रहणात् स्नातकादयो गृहम् आगता एवार्हणीया इति गम्यते । स्नातकपार्थिवादीनां श्रोत्रियत्वे सत्यर्हणम्, अन्यथा
	महोक्षं वा महाजं वा श्रोत्रियायोपकल्पयेत् ।
इति विरोधः स्यात् ॥ १।११० ॥


अतिथौ श्रोत्रिये च यथा वर्तितव्यं तथोक्तम् । अधुना तयोर्लक्षणम् आह ।

	अध्वनीनो ऽतिथिर् ज्ञेयः श्रोत्रियो वेदपारगः ।

तथा च मनुः ।
	एकरात्रं हि निवसन्नतिथिर्ब्राह्मणः स्मृतः ।
	अनित्यं हि स्थितो यस्मात् तस्मादतिथिरुच्यते ॥
यश् च यथाविधि वेदाध्ययनस्य पारं गतवान् स श्रोत्रियः । वेदशब्देनात्र स्वशाखोच्यते । तथा च आपस्तम्बः: "धर्मेण वेदानां चैकैकमधीत्य श्रोत्रियो भवति" । अध्येतृभेदेनैकमिति वीप्सोपपत्तिः । अत एव बौधायनः: "एकां शाखामधीत्य श्रोत्रियो भवति" इति ॥

	मान्याव् एतौ गृहस्थस्य ब्रह्मलोकमभीप्सतः ॥ १।१११ ॥
[१५६]

एताव् अतिथिश्रोत्रियौ ब्रह्मलोककामेन गृहस्थेन मान्यौ पूज्यौ । नित्यस्याप्यस्यानुषङ्गिकं फलमेतद् इति वचनसामर्थाद् गम्यते । श्रोत्रियस्य स्नातकपार्थिवत्वादिविशिष्टस्य मधुपर्करूपमर्हणमुक्तं श्रोत्रियत्वमात्रेणातिथित्वमात्रेण वा विशिष्टस्य माननमनेन फलाय विधीयत इत्यनुसंधेयम् ॥ १।१११ ॥


किं च ।

	परपाकरुचिर्न स्यादनिन्द्या मन्त्रणाद् ऋते ।

अनिन्द्यम् आमन्त्रयितारं वर्जयित्वा परस्यान्नं नाभिलषेत् । कात्यायनः: "अनिन्द्येनामन्त्रितो नापक्रमेत् । आमन्त्रितो वान्यदन्नं न प्रतिगृह्णीयात् ॥ 

	वाक्पाणिपादचापल्यं वर्जयेच् चातिभोजनम् ॥ १।११२ ॥

वागादीनां चापल्यमसंयतत्वं वर्जयेत् । अत्र गौतमः: "न शिश्नोदरपाणिपादचक्षुर्वाक्चापलानि कुर्यात् । अतिभोजनं च वर्जयेत्", अनारोग्यादिहेतुत्वात् । तथा च मनुः ।
	अनारोग्यमनायुष्यमस्वर्ग्यं चातिभोजनम् ।
	अपुण्यं लोकविद्विष्टं तस्माट् तत् परिवर्जयेत् ॥
ब्रह्मपुराणे ।
	कुर्यात्क्षीरान्तम् आहारं न तु पश्चात् पिबेद् दधि ।
	जठरं पूरयेदर्धमन्नैर् भागं जलेन च ॥
	वायोः संचरणार्थाय चतुर्थमवशेषयेत् ॥ १।११२ ॥


	अतिथिं श्रोत्रियं तृप्तम् आ सीमान्तमनुवर्जेत् ।

अतिथिं श्रोत्रियं च तृप्तं सन्तम् आ सीमान्तं यावदनुव्रजेत् । त्रिविधा सीमा — वास्तुसीमा, ग्रामसीमा, क्षेत्रसीमेति । सा चानुव्रजनीयगुणापेक्षया व्यवस्थापनीया । यद् आह मनुः ।
	आसनावसथौ शय्यामनुव्रज्यामुपासनम् ।
	उत्तमेषूत्तमं कुर्याद् धीने हीनं समे समम् ॥ इति ।
गच्छतो ऽनुव्रज्योक्ता । यदि कुतो ऽपि हेतोर्निवसति तदा यत् कार्यं तद् आह शङ्खः: [१५७] "सहासीत प्रदोषे ऽनुज्ञाप्य शयीत पूर्वं प्रतिबुध्येत प्रस्थितमनुव्रजेत् । समभ्यनुञ्जातो निवर्तेत" ॥

	अहःशेषं समासीत शिष्टैरिष्टैश् च बन्धुभिः ॥ १।११३ ॥

अहःशेषमवशिष्टदिनभागं शिष्टैरुक्तलक्षणैरिष्टैः प्रियैश् च बन्धुभिश् च संबन्धिभिरासीत । तत्र दक्षः ।
	भुक्त्वा तु सुखम् आस्थाय तदन्नं परिणामयेत् ।
	इतिहासपुराणाभ्यां षष्ठसप्तमकौ नयेत् ॥
	अष्टमे लोकयात्रा तु बहिः संध्या ततः परम् ॥ इति ॥
लोकयात्रा लोकस्थितिः ॥ १।११३ ॥


	उपास्य पश्चिमां संध्यां हुत्वाग्नींस्तान् उपास्य च ।
	भृत्यैः परिवृतो भुक्त्वा नातितृप्त्याथ संविशेत् ॥ १।११४ ॥

पश्चिमां सायं संध्यां यथाविधि उपास्य वन्दित्वाग्नीन् वैतानान् औपासनं वा विधिवद् धुत्वा तान् उपास्याराध्य तद्दै(द्दे)वत्यममन्त्रजपादिना भृत्यैः पुत्रादिभिः परिवृतः समावृतो ऽनतितृप्त्या भुक्त्वावश्यककार्यान्तरं कृत्वा संविशेत्, स्वापार्थं शय्यायामङ्गयष्टिं विन्यसेत् । दक्षः ।
	होमो भोजनकालश् च यश् चान्यद् गृहकृत्यकम् ।
	कृत्वा चैव ततः पश्चात् स्वाध्यायं किंचिद् आचरेत् ॥
	प्रदोषपश्चिमौ यामौ वेदाभ्यासेन तौ नयेत् ।
	यामद्वयं शयानस्तु ब्रह्मभूयाय कल्पते ॥
आपस्तम्बः: "सदा निशायां दारान् प्रत्यलंकुर्वीत" । दारशब्देनात्र ज्येष्ठा सद्भार्योच्यते । तां प्रयेवात्मानमलंकुर्वीत । नान्यां प्र्तीत्यर्थः । विष्णुः: "नार्द्रपादः स्वप्यान् नोत्तरापरशिरा न नग्नो नानुवंशं नाकाशे न पालाशे शयने न पञ्चदारुकृते न गजभग्नकृते न च्छिन्ने नाग्निप्लुष्टे न घटसिक्तद्रुमजे न श्मशानशून्यालयदेवतायतनेषु न चपलमध्ये नारिमध्ये न [१५८] धान्यगोगुरुहुताशनसुराणामुपरि नोच्छिष्टो न दिवा स्वप्यात् । न संध्यायां न सभस्मनि देशे नार्द्रे न पर्वतमस्तके" । उशना: "न तैलाभ्यक्तशिराः स्वपेत् । नादीक्षितः कृष्णचर्मणि" । कृष्णो ऽत्र हरिणः ॥ १।११४ ॥


	ब्राह्मे मुहूर्ते चोत्थाय चिन्तयेद् आत्मनो हितम् ।

रात्रेरुपान्त्यो मुहूर्तो ब्राह्मः, तस्मिन्न् उत्थाय निद्रां हित्वात्मनो हितं चिन्तयेद् विमृशेत् । श्रेयश् च त्रिवर्गात्मकम् । यद् आह मनुः ।
	धर्मार्थाव् उच्यते श्रेयः कामार्थौ धर्म एव च ।
	अर्थ एवेह वा श्रेयांस्त्रिवर्ग इति तु स्थितिः ॥
धर्माथकामास्त्रिवर्गः । तथैतच् च श्रेयो ऽद्येत्थं मया साधनीयमिति चिन्तयेत् परिभावयेत् ।
	ब्राह्मे मुहूर्ते भुध्येत धर्मार्थाव् अनुचिन्तयेत् ।
	कायक्लेशांश् च तन्मूलान् वेदतत्त्वार्थमेव च ॥
व्यासः ।
	किं नु मे स्याद् इदं कृत्वा किं नु मे स्यादकुर्वतः ।
	इति संचिन्त्य कार्याणि धीरः कुर्वीत वा न वा ॥
	उत्थ्यायोत्थाय बोद्धव्यं किमद्य सुकृतं कृतम् ।
	दत्तं वा दापितं वापि वाक्सत्या वापि भाषिता ॥
	उत्थायोत्थाय बोद्धव्यं महद् भयमुपस्थितम् ।
	मरणव्याधिशोकानां किमद्य निपतिष्यति ॥
	यस्यां रात्र्यां व्यतीतायां न किंचिच् छुभम् आचरेत् ।
	तमेव वन्ध्यं दिवसमिति विद्याद् विचक्षणः ॥

	धर्मार्थकामान् स्वे काले यथाशक्ति न हापयेत् ॥ १।११५ ॥

धर्माङ्गभूते काले धर्मं कुर्यात् । न तद्भाध(धे)नार्थकामौ । एवं धर्माविरुद्धे ऽर्थकाले [१५९] ऽर्थमेव । तथा तदुभयानवरुद्धे काले कामम् । इत्थं यथाशक्ति धर्मार्थकामेभ्यो न हापिता भवन्ति । तथा च गौतमः: "न पूर्वाह्णमधाह्नानफलान् कुर्याद् यथाशक्ति धर्मार्थकामेभ्यस्तेषु तु धर्मोत्तरः स्यात्" । मनुः ।
	परित्यजेदर्थकामौ स्यातां धर्मविवर्जितौ ।
	धर्मं चाप्यसुखोदर्कं लोकसंक्रुष्टमेव च ॥ १।११५ ॥


मान्यत्वनिमित्तानि सक्रमकान्य्(ण्य्) आह ।

	विद्याकर्मवयोबन्धुवित्तैर्मान्या यथाक्रमम् ।
	एतैः प्रभूतैः शूद्रो ऽपि वार्धके मानमर्हति ॥ १।११६ ॥

विद्यादिभिस्तद्वन्तो वयोबन्धुवित्तैर्यथानिर्देशकर्मं मान्या भवन्ति । कर्मवयोबन्धुवित्तविद्भिर्विद्यावान् मान्यो वयोबन्धुवित्तवद्भिः कर्मवान् बन्धुवित्तवद्भ्यां वयस्वान् । एवं वित्तवता बन्धुमान् न पुनरन्यथा । विद्या पुराणन्यायेत्यत्रोक्ता । कर्म विहितक्रिया । वयो मानयितृवयोऽपेक्षयाधिकम् । बन्धवो ज्ञातयः । वित्तमर्थः । एतैर्युक्ता द्विजा मान्या भवन्ति । विद्यादिमतां समवाये यथाक्रमं क्रमानतिक्रमेण मानः कार्यः, पूर्वं पूर्वमुत्तराद् गरीय इत्यर्थः । एतैः कर्मादिभिर्गुणैः प्रत्येकं प्रभूतैर्युक्तो वार्धके सति शूद्रो नमस्कारव्यतिरिक्तं मानमर्हति । वार्धकमत्राशीतेरुत्तरम् । यद् आह गौतमः: "शूद्रो ऽप्यशीतिको वरः" इति । तथा जातिरपि मान्यत्वहेतुरित्याह स एव: "वित्तबन्धुकर्मजातिविद्यावयांसि मान्यानि परबलीयांसि । श्रुतं तु सर्वेभ्यो गरीयस्तन्मूलत्वाद् धर्मस्य" । जातिर्मान्यत्वकारणम् । उत्कृष्टगुणविद्यायुक्तस्तु हीनजातिरप्युत्कृष्टजातेर्मान्यो भवति । यद् आह मनुः ।
	वित्तं बन्धुर्वयः कर्म विद्या भवति पञ्चमी ।
	एतानि मान्यस्थानानि गरीयो यद् यदुत्तरम् ॥
	पञ्चानां त्रिषु वर्णेषु भूयांसि गुणवन्ति च ।
	यत्र स्युः सो ऽपि मानार्हः शूद्रो ऽपि दशमीं गतः ॥
वर्षशतस्योत्तमो दशमो भागो दशमी । संख्यातो भूयांसि, प्रकर्षतो गुणवन्ति । [१६०] तेन जातिमनादृत्य बहुविद्यो ऽल्पविद्येन मान्यः । प्रकृष्टविद्यश् चाप्रकृष्टविद्येन । एवं कर्मादिष्व् अपि ॥ १।११६ ॥


	वृद्धभारिनृपस्नातस्त्रीरोगिवरचक्रिणाम् ।
	पन्था देयो नृपस्तेषां मान्यः स्नातस्तु भूपतेः ॥ १।११७ ॥

वृद्धो दशमीस्थः, "चक्रिणो दशमीस्थस्य्" इति [स्मृतिः] । वयसो ऽन्तिमावस्था दशमी । भारी भारवान् । नृपो राजन्यः । स्नातः स्नातकः । स्त्रीरोगिणौ प्रसिद्धौ । वरः कन्यामुद्वोढुं प्रवृत्तः । चक्री शकटवाहकः । एषां पन्था देयः । पथि मिलितेष्व् एतेषु मार्गादपसर्तव्यमिति । पथि तेषां। समवेतानां नृपो मान्यः । नृपस्य च स्नातको मान्यः स चेद् ब्राह्मणः । यद् आह आपस्तम्बः: "राज्ञः पन्था ब्राह्मणेन समेत्य तु ब्राह्मणस्यैव पन्था यानस्य भाराभिनिहितस्यातुरस्य स्त्रिया इति सर्वैर्दातव्यो वर्णज्यायसां चेतरैर्वर्णैरशिष्टपतितमत्तोन्मत्तानाम् आत्मस्वस्त्ययनार्थेन सर्वैरेव दातव्यः" इति । स्त्री चात्र गर्भिणी ज्ञेया । यद् आह बौधायनः ।
	पन्था देयो ब्राह्मणाय गवे राज्ञे ह्यचक्षुषे ।
	वृद्धाय भारतप्ताय गर्भिण्यै दुर्बलाय च ॥
शङ्खलिखितौ: "पन्था देयो बालप्रव्रजितविद्याशिल्पगुणप्रकृष्टेभ्यः" इति ॥ १।११७ ॥


	इज्याध्ययनदानानि वैश्यस्य क्ष्त्रियस्य च ।
	प्रतिग्रहो ऽधिको विप्रे याजनाध्यापने तथा ॥ १।११८ ॥

इज्यादिकर्माणि वैश्यक्षत्रिययोः, चकाराद् विप्रस्यापि धर्मसाधनानि । प्रतिग्रहादीनि तु विप्रस्यैव वृत्तिसाधनानि । अधिकत्वं प्रतिग्रहादेरप्यसाधारण्यम् । ब्राह्मणस्यैव प्रतिग्रहादिरित्यर्थह् । अत एव विप्र इति विषयसप्तमी । अनन्यत्रभा(न्यभा)वश् च विष्यः । अतो ब्राह्मणस्यैव प्रतिग्रहादिवृत्तित्रयम् । यत् पुनः: "अब्राह्मणादध्ययनम् आपत्काले विधीयते" इति, तदध्यापनमात्रकर्तृत्वमब्राह्मणस्याभ्यनुजानाति, न तु वृत्तित्वमपि । अत एवानन्तरम् आह मनुः ।
	अनुव्रज्या च शुश्रूषा यावदध्ययनं गुरोः । इति । [१६१]
अनुव्रज्यैव शुश्रूषेत्यर्थः । अब्राह्मणो ब्राह्मणस्य यावदध्ययनं तावदेव गुरुः । पश्चाद् ब्राह्मण एवाध्यापितो गुरुः । यद् आह गौतमः: "आपत्कल्पो ब्राह्मणस्याब्राह्मणाद् विद्योपयोगस्तदनुगमनं शुश्रूषा । समाप्ते ब्राह्मणो गुरुः" इति । एवं च: "अजीवन्तः स्वधर्मेणानन्तरां पापीयसीं वृत्तिम् आतिष्ठेरन् न तु कदाचिज् ज्यायसीम्" इति वसिष्ठवचनम्(नं ना)समञ्जसं भवति । इज्याधयनमित्यत्रेज्याग्रहणेन दानाध्ययनव्यतिरिक्ता द्विजातिधर्मा लक्ष्यते ॥ १।११८ ॥


	प्रधानं क्षत्रिये कर्म प्रजानां परिपालनम् ।

प्रधानं मुख्यं क्ष्त्रिये प्रजानां परिपालनम् । प्रधानं प्रजापरिपालनाख्यं कर्म धर्महेतुत्वाच् च । वक्ष्यति हि — पुण्यषड्भागम् आदत्त इत्यादिना प्रसङ्गतः पुण्यषड्भागस्यार्थषड्भागस्य चोपादानमिति ॥

	कुसीदं कृषिवाणिज्ये पाशुपाल्यं विशः स्मृतम् ॥ १।११९ ॥

कुसीदं स्वर्णादेर्वृद्ध्युपजीवनम् । कृषिः प्रसिद्धा । वाणिज्यं वणिक्कर्म । ततश् च धान्यादि स्मर्धं गृहीत्वा महार्घं दीयत इति वाणिज्यम् । पाशुपाल्यं पशुरक्षणम् । तत् सर्वं वैश्यस्य मुख्यं वृत्तिकर्म ॥ १।११९ ॥


	शूद्रस्य द्विजशुश्रूषा तयाजीवन् वणिग् भवेत् ।
	शिल्पैर्वा विविधैर् जीवेद् द्विजातिहितम् आचरेत् ॥ १।१२० ॥

शूद्रस्य द्विजशुश्रूषा मुख्या वृत्तिः । ब्राह्मणशुश्रूषा तु धर्मो ऽपि । यद् आह मनुः ।
	विप्रसेवैव शूद्रस्य विशिष्टं कर्म कीर्त्यते ।
	यदतो ऽन्यद् धि कुरुते तद् भवेत् तस्य विष्फलम् ॥
विशिष्टमुत्कृष्टम् । धर्मवृत्तिहेतुत्वात् । निष्फलं धर्मरहितमित्यर्थः । ततश् च क्षत्रियवैश्यसेवा शूद्रस्य वृत्त्यर्थैव । तद् आह स एव ।
	शूद्रस्तु वृत्तिम् आकाङ्क्षन् क्षत्रम् आराधयेद् यदि ।
	धनिनं चाप्युपाराध्य वैश्यं शूद्रो जिजीविषुः ॥
[१६२]	स्वर्गार्थमुभयार्थं वा ब्राह्मणं न विरोधयेत् ।
	या तु ब्राह्मणशब्दस्य सा ह्यस्य कृतकृत्य्ता ॥
द्विजैश् च तस्य यथाशक्ति वृत्तिर्विधेयेत्याह स एव ।
	प्रकल्प्यते ऽस्य तैर्वृत्तिः स्वकुटुम्बाद्यथार्हतः ।
	शक्तिं चावेक्ष्य दाक्ष्यं च भृत्यानां च परिग्रहम् ॥
	उच्छिष्टमन्नं दातव्यं जीर्णानि वसनानि च ।
	पुलाकाश् चैव धान्यानां जीर्णाश् चैव परिच्छदाः ॥
अपुष्टतण्डुलानि धान्यानि पुलाकाः । परिच्छद उपकरणं । तया द्विजशुश्रूषया न जीवंस्तदा वणिग् भवेत् । वणिज्यया जीवेद् इत्यर्थः । शिल्पैर्वा विविधैश् चित्रकर्मादिभिर् जीवेत्,
	अश्क्नुवंस्तु शुश्रूषां शूद्रः कर्तुं द्विजन्मनाम् ।
	पुत्रदारात्यये प्राप्ते जीवेत् कारुककर्मभिः ॥
इति च स्मरणान्तरात् । तथा: "यादृशेन कर्मणा क्रियमाणेन द्विजातिशुश्रूषानर्हो न भवति तानि कर्माणि प्रचरणीयानि । यैः प्रचरितैः शुश्रूष्यन्ते द्विजातयस्तानि शिल्पानि कारुकर्माणि च" इति, तत्रापि द्विजातिहितम् आचरणीयम् । तथा च देवलः: "शूद्रधर्मो द्विजातिशुश्रूषा पापवर्जनं कलत्रादिपोषणं कर्षणपशुपालनभारोद्वहनपण्यव्यवहारचित्रकर्मनृत्तगीत-वेणुवीणामुरजमृदङ्गवादनानि" इति । शूद्राधिकारे नरसिंहपुराणम् ।
	अयाचितः प्रदाता स्यात् कृषिं वृत्त्यर्थम् आश्रयेत् ।
	पुराणं शृणुयाच् चैव नरसिंहस्य पूजनम् ॥
महाभारते ।
	दूराच् छूद्रेणोपचर्यो ब्राह्मणो ऽग्निरिव ज्वलन् ।
	संस्पृश्य परिचर्यस्तु वैश्येन क्षत्रियेण च ॥
पुराणश्रवणविधौ भविष्यत्पुराणे ।
	शूद्राणां पुरतो वैश्या वैश्यानां क्षत्रियास्तथा ।
	क्षत्रियाणां तथा विप्राः शृण्वन्त्येकाग्रतः स्थिताः ॥ १।१२० ॥


शूद्रवृत्तीरभिधाय धर्मम् आह ।

	भार्यारतिः शुचिर् भृत्यभर्ता श्राद्धक्रियापरः ।
	नमस्कारेण मन्त्रेण पञ्च यज्ञान् न हापयेत् ॥ १।१२१ ॥

भार्यायामेव रतिर्यस्य स यथोक्तः । अनेन च भार्याव्यभिचारपरिहारो धर्मत्वेनास्य विधीयते । शुचिः शास्त्रीयशौचकर्ता स्यात् । भृत्यभर्ता भृत्यानां पुत्रकलत्रादीनां पोषकः । श्राद्धक्रियापरः श्राद्धानुष्ठाननिष्ठः । उक्तान् पञ्च यज्ञान् नमस्कारात्मकेन मन्त्रेण कुर्यात्, न पुनरनधीतमन्त्रत्वेन तान् हापयेत् त्यजेत् । मन्त्रशब्दो ऽत्र सकलमन्त्रकार्यनमस्कारविनियोगार्थः । अन्यथा समानार्थतया स्वाहाकारस्वधाकारयोरेव कार्ये स्यात् । ननु च शूद्रो ऽनग्निः कथमग्निसाध्यकर्माधिकारी स्यात् । न चास्य विवाहाग्निरस्तीति वाच्यम् । शूद्रस्य विवाहहोमाभावात् । न ह्यमन्त्रको ऽस्ति होमः । न च शूद्रो मन्त्रवान् । नमस्कारश् च पञ्चयज्ञेष्व् एव मन्त्रकारे विधीयते । न विवाहे ऽपि । तस्मादग्निसाध्येषु कार्येष् वक्तव्यो ऽस्याधिकारहेतुः । उच्यते — अनग्नेरपि शूद्रस्य वैश्वदेवादिकर्माणि लौकिके ऽग्नौ कार्याणि तं प्रत्येवेह विहितत्वात् । यथा निषादस्थपतीष्टिः । किंचिद् द्विजातीनामपि वैश्वदेवकर्म न विवाहाग्निनियतं किं पुनः शूद्रस्य । यत् तु गौतमेन शूद्रमधिकृत्योक्तम्: "पाकयज्ञैः स्वयं यजेतेत्येके", तल् लौकिकाग्निविषयम् ॥ १।१२१ ॥


अधुना सर्ववर्णसाधारणं धर्मम् आह ।

	अहिंसा सत्यमस्तेयं शौचमिन्द्रियनिग्रहः ।
	दानं दमो दया क्षान्तिः सर्वेषां धर्मसाधनम् ॥ १।१२२ ॥

अहिंसाविहितवधवर्जनम् । सत्यं यथार्थवचनम् । तच् च भूतहितमेव योज्यम्, "सत्यं भूतहितं प्रोक्तम्" इति व्यासवचनात् । सत्यमपि प्रियमेव वाच्यम्,
	सत्यं भूयात् प्रियं ब्रूयान् न ब्रूयात् सत्यमप्रियम् ।
	प्रियं च नानृतं ब्रूयादेष धर्मः सनातनः ॥
इति मनुवचनात् । अस्तेयमदत्तास्वीकारः । शौचमभक्ष्यपरिहारादि । तथा ।
	शौचं तु द्विविधं प्रोक्तं बाह्यम् आभ्यन्तरं तथा ।
	मृज्जलाभ्यां स्मृतं बाह्यं भावशुद्धिस्तथान्तरम् ॥
इन्द्रियनिग्रहो निषिद्धेभ्यो विषयेभ्य इन्द्रियानां निवारणम् । दानं [१६४] प्रत्युपकानानपेक्षया पात्रे स्वधनप्रतिदानम् । दमो निषिद्धान् मनोव्यापारोपरमः । दया भूतहितैषित्वम् । क्षान्तिः क्षमा कोपवर्जनम् । "क्षमा द्वंद्वसहिष्णुत्वम्" इति स्मृत्यन्तरम् । दमः क्षंआर्जवं दानमिति तु पाठे — आर्जवमकौटिल्यम्, समचित्तता वा, "आर्जवं समचित्तता" इति वचनान्तरात् । सर्वेषामेव वर्णानामहिंसादि प्रत्येकं धर्मसाधनं भवति, तेषामेवात्र प्रकृतत्वात् । धर्मो ऽत्रापूर्वात्मको ऽभिमतः । अत्र व्यासः ।
	आनृशंस्यमहिंसा च प्रसादः संविभागिता ।
	श्राद्धकर्मातिथेयं च सत्यमक्रोध एव च ॥
	स्वेषु दारेषु संतोषः शौचं नित्यानसूयता ।
	आत्मज्ञानं तितिक्षा च धर्मः साधारणो नृप ॥
तथा ।
	सत्यं दमस्तपः संतोषो ह्रीः क्षमार्जवम् ।
	ज्ञानं शमो दया ध्यानमेष धर्मः सनातनः ॥
	सत्यं बूतहितं प्रोक्तं मनसो दमनं दमः ।
	तपः स्वधर्मवर्जित्वं शौचं संकरवर्जनम् ॥
	संतोषो विषयत्यागो ह्रीरकार्यनिवर्तनम् ।
	क्षमा द्वन्द्वसहिष्णुत्वम् आर्जवं समचित्तता ॥
	ज्ञानं तत्त्वार्थसंबोधः शमश् चित्तप्रशान्तता ।
	दया भूतहितैषित्वमेष धर्मः सनातनः ॥
बृहस्पतिः।
	दया क्षमानसूया च शौचानायासमङ्गलम् ।
	अकार्पण्यमस्पृहत्वं सर्वसाधारणानि तु ॥
	परे वा बन्धुवर्गे वा मित्रे द्वेष्टरि वा सदा ।
	आपन्ने रक्षितव्यं तु दयैषा परिकीर्तिता ॥
	ब्राह्मो चाध्यात्मिके चैव दुःखे चोत्पादिते क्वचित् ।
	न कुप्यति न वा हन्ति सा क्षमा परिकीर्तिता ॥
	न गुणान् गुणिनो हन्ति स्तौति मन्दगुणानपि ।
	नान्यदोषेषु रमते सानसूया प्रकीर्तिता ॥
	अभक्ष्यपरिहारश् च संसर्गश् चाप्यनिन्दितैः ।
	स्वधर्मे च व्यवस्थानं शौचमेतत् प्रकीर्तितम् ॥
[१६५]	शरीरं पीड्यते येन सुशुभेनापि कर्मणा ।
	अत्यन्तं तन् न कर्तव्यमनायासः स उच्यते ॥
	प्रशस्ताचरणं नित्यं नाप्रशस्तप्रवर्तनम् ।
	एतद् धि मङ्गलं प्रोक्तम् ऋषिभिस्तत्त्वदर्शिभिः ॥
	स्तोकादपि प्रदातव्यमदीनेनान्तरात्मना ।
	अहन्यहनि यत् किंचिदकार्पण्यं तदुच्यते ॥
	यथोत्पन्नेन संतोषः कर्तव्यो ह्यन्नवत् तु वा ।
	परस्याचिन्तयित्वार्थं सास्पृहा परिकीर्तिता ॥
शरीरमत्यन्तं पीडयते येन तन् न कर्तव्यमित्यर्थः ॥ १।१२२ ॥


	वयोबुद्ध्यर्थवाग्वेशश्रुताभिजनकर्मणाम् ।
	आचरेत् सदृशीं वृत्तिमजिह्मामशठां तथा ॥ १।१२३ ॥

वयः शरीरावस्था बाल्ययौवनादिः । बुद्धिः प्रज्ञा । अर्थो वित्तम् । वाग् भाषणम् । वेशो वस्त्रकचादिविन्यासः । श्रुतं गुरुतः पुराणादिविद्याधिगमः । अभिजनः कुलम् । कर्म योगादि । एषां वृत्तिं स्थितिं सदृशीं परस्परानुरूपाममत्सरामजिह्मामकुटिलामशठां वाचरेत् । एतदुक्तं भवति — वयःकर्मार्थश्रुताभिजनानां प्रत्येकमनुरूपवेशभाषणबुद्धिवृत्तिः कार्येति । तथा च बृहस्पतिः ।
	यथा विद्या यथा कर्म यथा वित्तं यथा वयः ।
	जनस्तथैव वर्तेन वेशादिभिरनुद्धतः ॥ १।१२३ \\


एवं प्रसङ्गेनाभिधाय प्रकृतं द्विजं प्रत्याह ।

	त्रैवार्षिकाधिकान्नो यः स सोमं हि पिबेद् द्विजः ।

वर्षत्रयं यावद् भृत्यभरणपर्याप्तादन्नादधिकं यस्य विद्यते स द्विजः सोमं पिबेत् । सोमेन यजेतेत्यर्थः । मनौ तु विशेषः ।
	यस्य त्रैवाषिकं भक्तं पर्याप्तं भृत्यतृप्तये ।
	अधिकं वापि विद्येत स सोमं पातुमर्थति ॥
	अतस्त्व् अल्पीयसि द्रव्ये यः सोमं पिबति द्विजः ।
	स पीतसोमपूर्वो ऽपि न तस्याप्नोति तत् फलम् ॥ [१६६]
नित्यसोमयागविषयमेतत् । यत आह विष्णुः: "त्रैवार्षिकान्नः प्रत्यब्दं सोमेन यजेत । अभावे वैश्वनर्या" इति । ननु "द्वादश रात्रीर्दीक्षितो भृतिं चिन्वीत" इति विधिसामर्थ्याद् याचितेनैव ऋत्विजां भृतिः कार्येति व्यर्थस्त्रैवार्षिकाधिकान्नो य इति वचनारम्भः । मैवम् । एतद्वाक्यारम्ब्यसामर्थादेवैतद् गम्यते — भिक्षमाणस्यालाभे ऽल्पलाभे वा पूर्वार्जितेनापि धनेन यथोक्तं दक्षिणादानं कार्यं न पुनरदानम्, दक्षिणाल्पदानं वेति । यत् तु कल्पसूत्रादौ श्रुतौ च "दातव्यैव यज्ञे दक्षिणा भवत्यल्पिकापि" इत्यादिवचनम्, तत्रैवार्षिकान्नेनाधिकारिणा प्रारब्धे क्रतौ विनष्टे पूर्वार्जिते धने भिक्षितस्य चापर्याप्तौ द्रष्टव्यम् । अथ वा सदस्यप्रसर्पकात्रेयादिभ्यो दानं ब्राह्मणभोजनं च प्रागर्जितेनैव धनेन कार्यं न तु याचितेन । तस्य दक्षिणादान एव नियोगाद् इत्यर्थवान् नियमाय वाक्यारम्भः । 

	प्राक्सौमिकीः क्रियाः कुर्याद् यस्यान्नं वार्षिकं भवेत् ॥ १।१२४ ॥

सोमयागानुष्ठानात् प्राग् याः क्रिया अगनिहोत्राद्यास्ताः सति वार्षिके भृत्यभरणसमर्थे ऽन्ने कार्याः । एतच् च काम्यविषयं न नित्यविषयं तच् छ्रुतिविरोधप्रसङ्गात् ॥ १।१२४ ॥


	प्रतिसंवत्सरं सोमः पशुः प्रत्ययनं तथा ।
	कर्तव्याग्रयणेष्टिश् च चातुर्मास्यानि चैव हि ॥ १।१२५ ॥
	एषामसंभवे कुर्याद् इष्टिं वैश्वानरीं द्विजः ।

संवत्सरे संवत्सरे सोमयागः कर्तव्यः । पशुयागश् चायने ऽयने । तथाग्रयणेष्टिर्नवैर्व्रीहिभिः श्यामाकैर्यवैश् च कुर्यात् । "सस्यान्ते नवसस्येष्ट्या" इत्यत्र च सस्यशब्देन शरद्वसन्तौ लक्ष्येते । प्रायेण हि तर(स्य) शरद्वसन्तयोः पुराणयोरन्तो भवतीति । अत एव आश्वलायनः: "यदा वर्षस्य तृप्तः स्यादथाग्रयणेन यजेत" इति । एतच् च व्रीह्याग्रयणविषयम् । यवाग्रयणं तु वसन्त एव । तत्रैव हि तेषां नवत्वम् । श्यामाकाग्रयणं शरदि वर्षासु वा । उभयत्र तेषां नवत्वात् । तथा चातुर्मास्यानि स्वकाले कर्तव्यानि । "अथ चातुर्मास्यानि चैत्र्यां पौर्णमास्यां फाल्गुन्याम्" इति लौगाक्षिः । एतावता सोमयागादीनि कर्माण्य् [१६७] अनूद्याल्पधनत्वेनैषामसंभवे तत्कार्ये वैश्वानरीं वैश्वानरदै(दे)वत्यामिष्टिं कुर्याद् इति विदधाति । इष्टिशब्दः सोमकार्ये क्रियमाणायामपि वैश्वानर्यां श्रौतवैश्वानरेष्ट्यङ्गवर्गप्राप्त्यर्थः । अन्यथा "तत्कार्यापत्त्या तद्धर्मलाभः" इति इति न्यायात् सौमिकधर्मप्राप्तिः स्यात् । स्मार्तत्वेन वा स्मार्तीतिकर्तव्यता स्यात् । यत् तु मनुवाक्यम्,
	इष्टिं वैश्वानरीं नित्यं निर्वपेदब्दपर्यये ।
	कॢप्तानां पशुसोमानां निष्कृत्यर्थमसंभवे ॥
इति, तदपि सोमादिकार्य एवेष्टिं विदधाति । न तु पश्चात्करणप्रायश्चित्ततया निष्कृतिशब्दस्तु(श्रु?)तेर्निष्कृतिसंभवेनावश्यकर्तव्यतामिष्टेराचष्टे । अत एवानन्तरम् आह ।
	आपत्कल्पेन यो धर्मं कुरुते ऽनापदि द्विजः ।
	स नाप्नोति फलं तस्य परत्रेति विचारितम् ॥
	विश्वैश् च देवैः साध्यैश् च ब्राह्मणैश् च महर्षिभिः ।
	आपत्सु मरणाद् भीतैर्विधेः पर्तिनिधिः कृतः ॥ इति ।
अतश् च वैश्वानरीयेष्टिः प्रैनिधिर्न तु प्रायश्चित्तमिति गम्यते । अत्र चैषामिति सोमादीनां चातुर्मास्यान्तानां परामर्शो न तु पशुसोमयोरेव, प्रकरणाविशेषात् । यत् तु मनुनोक्तम्: "कॢप्तानां पशुसोमानाम्" इति, तत् प्रदर्शनार्थम्, अन्यथा बहुवनानुपपत्तेः । सोमादीनां प्रत्येकसंभवभेदेनेष्टिः प्रयोज्या द्रव्याभावात् पाश्चात्यसंभवे वैश्वानरी न तु हेत्वन्तरात् । तथा च शङ्खः ।
	त्रैवार्षिकाधिकान्नस्तु पिबेत् सोममतन्द्रितः ।
	इष्टिं वैश्वानरीं कुर्यात् तथैवाल्पधनो द्विजः ॥ इति ॥ १।१२५ ॥


	हीनकल्पं न कुर्वीत सति द्रव्ये फलप्रदम् ॥ १।१२६ ॥

अधिकारिणं प्रति सर्वाङ्गोपसंहारी प्रयोगविधिः शक्याङ्गोपसंहारी च । तत्र शक्याङ्गोपसंहारिणः प्रयोगविधेर्यद् विषयीभूतं कर्म तद् धीनकल्पम् । यत्र तत्फलप्रदं काम्यं कर्म तद् धीनकल्पं न कार्यम् । अत्र हेतुः सति द्रव्ये फलप्रदमिति । द्रव्ये सति फलप्रदं यस्माद् भवति । द्रव्यशब्दः सर्वाङ्गोपलक्षणार्थः । सति द्रव्ये सति सर्वाङ्गानुष्ठाने कर्म फलप्रदं भवति यस्मात् । अत्र च फलप्रदशब्दः [१६८] सकृच् चारितः काकाक्षिन्यायेन हेतुहेतुमद्भ्यां सह संबध्यते । फलप्रदं कर्म हीनकल्पं न कार्यम् । सति द्रव्ये तत् फलप्रदं भवति । [तथा च मनुः:
	प्रभुः प्रथमकल्पस्य यो ऽनुकल्पेनु(न) वर्तते ।
	न सांपरायिकं तस्य दुर्मतेर्विद्यते फलम् ॥ ]
अत्र च सति द्रव्य इति प्रथमकल्पसामर्थ्योपलक्षणार्थम् ॥ १।१२६ ॥


	चण्डालो जायते यज्ञकरणाच् छूद्रभिक्षितात् ।
	यज्ञार्थं लब्धमददद् भासः कको ऽपि वा भवेत् ॥ १।१२७ ॥

यो यज्ञार्थं शूद्राद् भिक्षेत स प्रेत्य चण्डालो भवति । तथा च मनुः ।
	न यज्ञार्थं धनं शूद्राद् विप्रो भिक्षेत धर्मवित् ।
	यजमानो हि भिक्षित्वा चण्डालः प्रेत्य जायते ॥
	ये शूद्राफ़् अभिगम्यार्थं ह्यग्निहोत्रमुपासते ।
	ऋत्विजस्ते हि शूद्रस्य ब्रह्मवादिषु गर्हिताः ॥
	तेषां सततयज्ञानां वृषलान् उपसेविनाम् ।
	पदा मस्तकम् आक्रम्य दाता दुर्गाणि संतरेत् ॥
शूद्राद् धनमुअपादायाग्नीन् य उपाधत्ते तद्विषयमेतद् वाक्यद्वयम् । तथा च यज्ञार्थं लब्धं धनं समग्रं यज्ञोपयोगि यो न करोति स भासः काको वा भवेत् । भासः पक्षिविशेषः । अत्र मनुः ।
	यज्ञार्थमर्थं भिक्षित्वा यो न सर्वं प्रयच्छति ।
	स याति भासतां विप्रः काकतां वा शतं समाः ॥ १।१२७ ॥



	कुसूलकुम्भीदान्यो वा त्र्याहिको ऽश्वस्तनो ऽपि वा ।
	जीवेद् वापि शिलोञ्छेन श्रेयान् एषां परः परः ॥ १।१२८ ॥

कुसूलं कोष्ठिका तत्परिमितमेव धानं यस्य स कुसूलधान्यः, कुसूलादूनपरिमाणं धान्यावपनं कुम्भी तत्परिमाणधान्यो वा गृहस्थो भवेत् । त्र्यहनिर्वाहपर्याप्तम् [१६९] एव धानं यस्य स त्र्याहिकः, स वा स्यात् । अश्वस्तननिर्वाहधान्यं विद्यते यस्य सो ऽश्वस्तनः, स वा स्यात् । परित्यक्तव्रीह्यादिइकणश उ(णिशो)पादानं शिलम् । पतितै(कै)ककण(स्योपादान]मुञ्छम् । शिलं चोञ्छं च शिलोञ्छम्, तेन वा जीवेत् । एषामुक्तवृत्तिमतां परः परः पूर्वस्मात् पूर्वस्माच् छ्रेयान्, अतिशयेन प्रशस्तः । स्वर्गादिलोकजयकारणम्, धर्मातिशयवत्त्वात् । अत्र च मनुः ॥
	कुसूलधान्यको वा स्यात् कुम्भीधान्यक एव वा ।
	त्र्यहैहिको वापि भवेदश्वस्तनिक एव वा ॥
	चतुर्णामपि चैतेषां द्विजानां गृहमेधिनाम् ।
	ज्यायान् परः परो ज्ञेयो धर्मतो लोकजित्तमः ॥
	षट्कर्मको भवेत् तेषां त्रिभिरन्यः प्रवर्तते ।
	द्वाभ्यामेकश् चतुर्थस्तु ब्रह्मसत्त्रेण जीवति ॥
षट्कर्मशब्देन यजनयाजनादीनि ब्राह्मणकर्माणि निर्दिशति तदन्तर्गतस्य प्रतिग्रहादिवृत्तित्रयस्य विधानार्थम् । त्रिभिरन्यः प्रवर्तत इति कुम्भीधान्यस्यापि वृत्तित्रयविधिः । द्वाभ्यामेक इति त्र्यहैहिकस्य याजनाध्यापनानुज्ञा । प्रतिग्रहो ऽपि कुत्सितादपि स्याद् इति तद्वर्जनम् । चतुर्थो ऽश्वस्तनः स ब्रह्मसत्त्रेणाध्यापनेन जीवेद् इति । एवं च ब्राह्मणस्यैव कुसूलधान्यत्वादयो धर्माः । न ह्यन्यस्य प्रतिग्रहादिवृत्तिसंभवः ॥ १।१२८ ॥


इति श्रीविद्याधरवंशप्रभवश्रीशिलाहारनरेद्रजीमूतवाहनान्ययप्रभूत-
श्रीमदपरादित्यदेवविरचिते याज्ञवल्क्यधर्मशास्त्रनिबन्धे
गृहस्थधर्मप्रकरणम्


अथ सटीकयाज्ञवल्क्यस्मृतौ

स्नातकव्रतप्रकरणम् — ५


	न स्वाध्यायविरोध्यर्थम् ईहेत न यतस्ततः ।
	न विरुद्धप्रसङ्गेन संतोषी च भवेत् सदा ॥ १।१२९ ॥

स्वाध्यायाधिगमविरोधिनमर्थं नेच्छेत् । तदविरोधिनमपि यतस्ततो नेहेत, यतस्ततो निषिद्धआद् दातुरित्यर्थः । न च विरुद्धेन कर्मणा द्यूतादिना प्रसङ्गेन च गीतादिना । प्रसङ्ग आसक्तिः । तद्धेतुत्वाद् गीतादिः प्रसङ्गः । अथ वा प्रसङ्गो ऽनिष्टाषत्तेः, [१७०] यद्यस्मै नैतद् ददमीदं मे ऽनिष्टमेष करिष्यतीत्येवं भयजननरूपः । यथोत्पन्नेन च संतोषी संतुष्टो भवेत् । अत्र च मनुः ।
	संतोषं परम् आस्थाय सुखार्थं संयतो भवेत् ।
	संतोषमूलं हि सुखं दुःखमूलं विपर्ययः ॥
अत्र च प्रकरणे प्रतिवाक्यमिदं कार्यमिदं वर्जनीयमिति प्रतिपादनद्वारेण तद्विषयः संकल्प इदं करिष्ये नेदं करिष्य इति मनोव्यापाररूपो व्रतशब्दवाच्यो विधीयते । "तस्य व्रतम्" इत्युपक्रम्य श्रुताव् एषां विधानात् । अत एव वसिष्ठः: "अथातः स्नातकस्य व्रतानि" इत्यारभ्यैतानि विहितवान् । एते च संकल्पाः समावर्तनानन्तरमेव कार्याः स्नातकं प्रति विहितत्वात् ॥ १।१२९ ॥


यतो ऽर्थ ईहितव्यस्तम् आह ।

	राजान्तेवासियाज्येभ्यः सीदन्न् इच्छेद् धनं क्षुधा ।

क्षुधाअवसीदन् राजादीनामन्यतमाद् धनमिच्छेत् । प्रतिग्रहादिना लिप्सेत । राजग्रहणं विशुद्धस्य दातुरुपलक्षणार्थम् ।

	दम्भिहैतुकपाषण्डिबकवृत्तींश् च वर्जयेत् ॥ १।१३० ॥

लोकवशीकरनार्थं धर्मकारी दम्भी, हेत्वाश्रयणेन श्रुतिस्मृत्युक्तधर्मदूषयिता युक्तिबलेन सर्वत्रसंशयकारी च हैतुकः, वेदबाह्यागमविहितकारी पाषण्डी । उक्ताश्रमव्यतिरिक्तश् च बकस्य वृत्तिरेव वृत्तिर्यस्य स बकवृत्तिः । एतान् वर्जयेत् । एभिर्न संव्यवह्रेयुरित्यर्थः । मनुः ।
	पाषण्डिनो विकर्मस्थान् बैडालव्रतिकाञ् शठान् ।
	हैतुकान् बकवृत्तींश् च वाङ्मात्रेणापि वर्जयेत् ॥
निषिद्धकारिणो विकर्मस्थान् । बैडालव्रतिकादीन् स एवाह ।
	धर्मध्वजी सदालुब्धश् छद्मिको लोकदांभिकः ।
	बैडालव्रतिको ज्ञेयो हिंस्रः सर्वाभिसंधिकः ॥
	यस्य दर्मधव्जो नित्यं सुराध्वज इवोच्छ्रितः ।
	प्रच्छन्नानि च पापानि बैडालं नाम तद्व्रतम् ॥
	अधोदृष्टिनैकृतिकः स्वार्थसाधनतत्परः ।
	शठो मिथ्याविनीतश् च बकवृत्तिरुदाहृतः ॥
शठः स्तब्धः । [१७१] अत्र विष्णुधर्मेषु पृष्टपाषण्डिलक्षणं कथंचित् पाषण्डिदर्शनसंलापस्पर्शनप्रायश्चित्तसंजातजिज्ञासं दाल्भ्यं प्रति पुलस्त्यं उवाच ।
	श्रुतिस्मृत्युदितं धर्मं वर्णाश्रमविभागजम् ।
	उल्लङ्घ्य ये प्रवर्तन्ते स्वेच्छया कूटयुक्तिभिः ॥
	विकर्माभिरता मूढा युक्तिप्रागल्भ्यदुर्मदाः ।
	पाषण्डिनस्ते दुःशीला नरकार्हा नरधमाः ॥
	तांस्तु पाषण्डिनः पापान् विकर्मस्थांश् च मानवान् ।
	बैडालव्रतिनश् चैव नित्यमेव च नापलपेत् ॥
	संभाष्यैताञ् शुचिषदं चिन्तयेदच्युतं बुधः ।
	शरीरमन्तःकरणोपघातैर्वाचश् च विष्णुर् भगवानशेषम् ।
	शमं नयन्त्व् अस्तु ममेह शर्म पापादनन्ते हृदि संनिविष्टे ॥
	अन्तः शुद्धिं बहिः शुद्धिं शुद्धो ऽन्तर्मम यो ऽच्युतः ।
	स करोत्व् अमले तस्मिञ् शुचिरेवास्मि सर्वदा ॥
	बाह्योपघातादनघो विद्वांश् च भगवानजः ।
	शुद्धिं नयत्व् अनन्तात्मा विष्णुश् चेतसि संस्थितः ॥
	एतत् संभाष्य जप्तव्यं पाषण्डिभिरिहाधमैः ।
	नमः शुचिपदे चोक्त्वा सूर्यं पश्येच् च वीक्षितैः ॥
तथा ।
	पाषण्डिनो दुराचारा दुष्टान्नगुणवादिनः ।
	असंस्कृतान्नभोक्तारो व्रात्याः संस्कारवर्जिताः ॥
	पाषण्डाः पापकर्माणो दाम्भिकाः शठबुद्धयः ।
	वर्णसंकरकर्तारो धर्मव्याजोपजीविनः ॥
	निःशौचा वक्र्मतयो नान्यदस्तीति वदिनः ।
	एवंविधास्ते सन्मार्गाद् वेदप्रोक्ताद् बहिष्कृताः ॥
	क्रियाकलापं निन्दन्त ऋग्यजुःसमलक्षणम् ।
	आत्मानं च परांश् चैव कुर्वन्ति नरकस्थितौ ॥
	तेषां दर्शनसंभाषस्पर्शनानि नरैः सदा ।
	परित्याज्यानि दृष्टे च प्रोक्तं संभाषणे तथा ॥
	संस्पर्शे च बुधः स्नात्वा शुद्धे(ध्ये)च् छुचिषदं स्मरन् ।
	अधमानां सदैवैषाम् आलापस्पर्शनं त्यजेत् ॥
[१७२]	प्राकृतो ऽपि जनः किं तु यः सदाचारपालकः ।
	यतस्ते वैदिकं कर्म निन्दन्त्यकृतबुद्धयः ॥
	पाषण्डिनामशेषाणामप्रीतिर्वेदकर्मणि ।
	ते ह्यधोगामिनः प्रोक्ता आसुरं भावम् आश्रिताः ॥
तथा ।
	तन्मोहितानामचिराद् विवेको याति संक्षयम् ।
	क्षीणज्ञाना विकर्माणि कुर्वन्त्यहरहर्नराः ॥
	निजवर्णात्मकं धर्मं परित्यज्य विमोहिताः ।
	धर्मबुद्ध्या ततः पापं कुर्वन्त्यज्ञानमोहिताः ॥
	ज्ञानावलेपश् तत्रैव ततस्तेषां प्रजायते ।
	सुहृद्भिर्वार्यमाणास्ते पण्डितैश् च दयालुभिः ॥
	प्रयच्छन्त्युत्तरं मूढाः कूटयुक्तसमन्वितम् ।
	ततस्ते स्वयम् आत्मानमन्यं चल्पमतिं नरम् ॥
	विकर्मणां योजयन्तश् च्यावयन्ति स्वधर्मतः ॥
विष्णुपुराणम् ।
	क्रियाहानिर्गृहे यस्य मसमेकं प्रजायते ।
	तस्यावलोकनात् सूर्यं पश्येत मतिमान् नरः ॥
	किं पुनर्यस्तु संत्यक्तत्रयीः (यिः) सर्वात्मना द्विजः ।
	पाषण्डियोगिभिः पापैर्वेदवादविरोधिभिः ॥
	पाषण्डिनो विकर्मस्थान् बैडालव्रतिकाञ् शठान् ।
	हैतुकान् बकवृत्तींश् च वाङ्मात्रेणापि नार्चयेत् ॥
	बुधैरालापसंसर्गसहास्याश् चातिपापिभिः ।
	पाषण्डिभिर्दुराचरैस्तस्मात् तान् परिवर्जयेत् ॥
	एते नग्नास्तथा ख्याता दृष्ट्वा श्राद्धोपघातकाः ।
	एषां संभाषनात् पुण्यं दिनमेकं प्रणश्यति ॥
	एतान् पाषण्डिनः पापान् नित्यमेव तु नालपेत् ।
	पुण्यं नश्यन्ति संभाषादेतेषां तद्दिनोद्भवम् ॥
स्कन्दपुराणे ।
	कृतघ्नं मानवं दृष्ट्वा नारकेष्व् अपि कुत्सितम् ।
	शुद्ध्यर्थं देवि द्रष्टव्याः सोमानलदिवाकराः ॥
सोमादीनां यथासंभवं विकल्पः ॥ १।१३० ॥


	शुक्लाम्बरधरो नीचकेशश्मश्रुनखः शुचिः ।

शुक्लवस्त्रधरो भवेत् । तथा नीचकेशादिश् च भवेत् । नीचानि कृत्तानि केशश्मश्रुनखानि यस्य स तथोक्तः । तथा शुचिः प्रयतः सर्वदा स्यात् । गौतमः: "न रक्तमुल्बणमन्य्द्धृतं वा वसो बिभृयात् । निर्णिज्य तु कामम्" । अन्यधृतं तु प्रक्षाल्य कामं बिभृयाद् इत्यर्थः । मानवे ऽपरो विशेषः ।
	न जीर्णमलवद्वासा भवेच् च विभवे सति ।
तथा ।
	उपानहौ च वासश् च धृतमन्यैर्न धारयेत् ।
	उपवीतमलंकारं छत्रं कनकमेव च ॥
विष्णुपुराणे ।
	सदानुपहतं वस्त्रं प्रशस्त्राश् च तथौषधीः ।
	गारुडानि च रत्नानि बिभृयात् प्रयतो नरः ॥
मार्कण्डेयपुराणे ।
	न चापि रक्तवासाः स्याच् चित्रासितधरो ऽपि वा ।
	न च कुर्याद् विपर्यासं वाससोर्न च भाषणे ॥
	वर्ज्यं च विदशं वस्त्रमत्यन्तोपहतं च यत् ॥
महाभारते ।
	अन्यदेव भवेद् वासः शयनीये ऽन्यदेव तु ।
	अन्यद् रथ्यासु देवानामर्चायामन्यदेव हि ॥


	न भारादर्शने ऽश्नीयान् नैकवासा न संस्थितः ॥ १।१३१ ॥

भार्यां पश्यंस्तया च दृश्यमानस्तथैकवासाश् च तिष्ठन् नाश्नीयात् ॥ १।१३१ ॥


	न संशयं प्रपद्येत नाकस्मादप्रियं वदेत् ।
	नाहितं नानृतं चैव न स्तेनः स्यान् न वार्धुषी ॥ १।१३२ ॥

संशयं जीवनसंशयं न प्रपद्येत । अथ वा निश्चिते ऽर्थे संशयमतिशङ्कां न कुर्यात् । अप्रियमहितम् । अनृतं च शास्त्रीयकारणं विना न वदेत् । स्तेनो वा वार्धिषी वा न स्यात् । मनुः ।
	नाविनीतैर्व्रजेद् धुर्यैर्न चक्षुर्व्याधिपीडितैः ।
	न भिन्नशृङ्गाक्षिखुरैर्न वालधिविरूपितैः ॥
	नातिकाल्यं नातिसायं नातिमध्यंदिने स्थिते ।
	नाज्ञातेन च संगच्छेन् नैको न वृषलैः सह ॥
	गवां च यानं पृष्ठेन सर्वदैव विगर्हितम् ॥ [१७४]
विष्णुः: "न रात्रौ वृक्षमूलमधितिष्ठेत् । न सूनाबन्धनागारौ न वृथ च नदीं तरेत् । न देवताभ्यः पितृभ्यश् चोदकमप्रदाय कूलमधितिष्ठेत् । न कूपमवलोकयेत् । न लङ्घयेत् । नैको ऽध्वानं प्रपद्येत । नाधार्मिकैः सार्धं न द्विषद्भिः । न संध्ययोर्नासंनिहितपानीयं नातितूर्णं न संततम्" । बौधायनः: "न पतितेन स्त्र्या चाध्वानं व्रजेत्" । विष्णुपुराणे ।
	वर्षातपादिषु छत्री दण्डी रात्र्यटवीषु च ।
	शरीरत्राणकामो वै सोपानत्कः सदा व्रजेत् ॥
	नोर्ध्वं न तिर्यग् दूरं वा निरीक्षण् पर्यटद् बुधः ।
	युगमात्रं महीपृष्ठं नरो गच्छेद् विलोकयन् ॥
तथा ।
	न दुष्टं यानम् आरोहेत् कूलच्छायां न संश्रयेत् ।
	नैकः शून्याटवीं गच्छेन् न च शून्ये गृहे वसेत् ॥
देवीपुराणे ।
	नासहायो व्रजेद् रात्रौ नोत्पथे न चतुष्पथे ॥
आपस्तम्ब: "न श्रोत्रियमनभिभाष्य व्यतिव्रजेदरण्यं न स्त्रियम्" । पैठीनसिः: "न गोब्राह्मणाग्न्यन्तरेण व्यपेयात् । अनुज्ञाप्य वा व्रजेत् । यमः: 
	संनिकृष्टाव् अधीयानौ यो ऽन्तरा व्रजति द्विजः ।
	स भासरासभानां च योनिं न व्रजति पापकृत् ॥ इति ।
"नाकस्मादप्रियं वदेत्" इत्युक्तम्, तत्प्रसङ्गादन्यदप्युच्यते । तत्र "दोषाः" इत्यनुवृत्तौ देवलः: "तत्र परुषवचनमपवादः पैशुन्यमनृतं वृथालापो निष्ठुरमिति वाङ्मयाश् च षट् । परेषां देशकुलजातिविद्याशिल्परूपवृत्तावारपरिच्छदशरीरकर्माजीवनानां तत् प्रत्यक्षं दोषवचनम् ।
	यच् चान्यत् क्रोधसंत्रासजननं निन्दितं वचः ।
	परुषं तच् च विज्ञेयं तथान्यच् च तथाविधम् ॥
	चक्षुष्मान् इति लुप्ताक्षं चण्डालं ब्राह्मणेति च ।
	प्रशंसानिन्दनं द्वेषात् परुषात् तद् विशिष्यते ॥
	वृषलं वृषलेत्युक्त्वा पतितं पतितेति वा ।
	सत्येनापि च दोषः स्यान् मिथ्या द्विगुणभाग् भवेत् ॥
तेषामेव परुषवचनानां प्रोक्षमुदाहरणमपवादः । गुरुनृपनिबन्धुभर्तृमित्रसकाशे [१७५] ऽर्थोपघातार्थं दोषोपाख्यापनं पैशुन्यम् । अनृतं द्विविधम्: असत्यं विसंवादश् चेति । तत्र दृष्टश्रुतानुमितानामन्यथा वचनमसत्यम् । प्रागभ्युपगतानामसंप्रवर्तनं विसंवादः" इति ।
	रागाद् द्वेषाद् भयाल् लोभाद् दाक्षिण्याच् छङ्कया ह्रिया ।
	दम्भात् प्रमादतश् चापि नरस्योत्पद्यते ऽनृतम् ॥
	परप्राणोपघाताच् च परद्रव्यापहारतः ।
	विशिष्टो ऽनृतवादस्तु न वृथा कथनादिषु ॥
	तस्मादनृतहेतूंस्तान् नात्मन्युत्पादयेत् क्वचित् ।
	उत्पन्नान् वा प्रशमयेत् कारणैस्तद्विघातिभिः ॥
	देशराजप्रवादाच् परार्थपरिकल्पनात् ।
	नर्महासप्रसङ्गाच् च विज्ञेयं व्यर्थभाषणम् ॥
	गुह्याङ्गनाङ्गसंज्ञानां वचनं निष्ठुरं विदुः ।
	यदन्यद् वा वचो नीचं स्त्रीपुंसोर्मैथुनाश्रयम् ॥
	इत्येवं षड्विकल्पस्य दुष्टवाक्यस्य भाषणम् ।
	इह चामुत्र तत् त्यक्त्वा नाना(न)र्थमधिगच्छति ॥
	हिताहितं मनुष्याणां केवलं वचसि स्थितम् ।
	तस्मात् संयोजयेद् वाचमप्रमत्तः परीक्ष्य च ॥
	दुश्चिकित्स्यतमं पश्चाद् दुरुक्तं हि वचो भवेत् ।
	क्षिप्रं विनिपतेच् चापि वचनं दोषसंहितम् ॥
अत्र यमः ।
	प्रत्यक्षं वा परोक्षं वा पतितं यदि पश्यति ।
	प्रत्यादेशो न कर्तव्यो रक्षेद् आत्मानम् आत्मना ॥
केनापि प्रमाणेन विदितं पतितं न प्रत्यादिशेत्, न कथयेद् इत्यर्थः । तत्संयोगाद् आत्मानं रक्षेत् ।
	यानि मिथ्याभिशस्तानां पतन्त्यश्रूणि रोदनात् ।
	तानि पुत्रान् पशून् घ्नन्ति तूर्णं मिथ्याभिशंसिनाम् ॥
दक्षः ।
	अनृतं पारदार्यं च तथाभक्ष्यस्य भक्षणम् ।
	अगम्यागमनं चैव् हिंसा स्तेयं तथैव च ॥
	अश्रौतधर्माचरणं मैत्रधर्मबहिष्कृतम् ।
	एतानि नव कर्माणि निषिद्धानि विवर्जयेत् ॥ [१७६]
मैत्रं मैत्री । बहिष्करणं त्यागः । देवलः ।
	गृहे पररहस्यानि नैवोपशृणुयात् क्वचित् ।
	न ब्रूयात् पररन्ध्राणि प्रकाशे जनसंसदि ॥
यमः ।
	नैव ब्रूयान् न शृणुयाद् दुष्टवाक्यं कथंचन ।
	ब्राह्मणानां विशेषेण कदचिदपि केनचित् ॥
	दुष्टवाक्यं न वक्तव्यं ब्राह्मणानां कथंचन ।
	तूष्णीम् आसीत निन्दायां न ब्रूयात् किंचिदुत्तरम् ॥
	ब्राह्मणानां परीवादं नैव कुर्यान् न कारयेत् ।
	यद् ब्राह्मणेषु कुशलं तदेवाशु समाचरेत् ॥
	ब्राह्मणानां परीवादो निन्दा यत्र प्रवर्तते ।
	कर्णौ तत्र पिधातव्यौ गन्तव्यं वा ततो ऽन्यतः ॥ १।१३२ ॥


किं च ।

	दाक्षायणी ब्रह्मसूत्री वेणुमान् सकमण्डलुः ।

दाक्षायणं सुवर्णम्, ब्रह्मसूत्रं यज्ञोपवीतम्, वेणुर्वंशः । एतद्वान् कमण्डलुसहितश् च भवेत् । मनुः ।
	वैणवीं धारेयद् यष्टिं सोदकं च कमण्डलुम् ।
	यज्ञोपवीतं वेदं च शुभे रौक्मे च कुण्डले ॥
वेदो दर्भमुष्टिः । रौक्मे सौवर्णे । लौगाक्षिः: "अनुपसृष्टं सुवर्णं धारयेत्" । अनुपसृष्टं कालिकारहितम् । बौधायनः: "स्नातको ऽन्तर्वासाः सोत्तरीयं वैणवं दण्डं धारयेत् सोदकं च कमण्डलुम् । द्वे यज्ञोपवीते उष्णीषमजिनमुपर्युपानहौ छत्रं च" । 

अपि च ।

	कुर्यात् प्रदक्षिणं देवमृद्गोविप्रवनस्पतीन् ॥ १।१३३ ॥

देवादीन् प्रदक्षिणं कुर्यात् । दक्षिणहस्तभागे कुर्वन् गच्छेद् इत्यर्थः । मनुः ।
	मृदं गां दैवतं विप्रं घृतं मधु चतुष्पथम् ।
	प्रदक्षिंअं प्रकुर्वीत प्रज्ञातंश् च वनस्पतीन् ॥
मृदमुद्धृताम् । मार्कण्डेयः ।
	चतुष्पथं नमस्कुर्यात् प्रख्यातांश् च वनस्पतीन् ।
	मङ्गल्यानि च सर्वाणि पथि कुर्यात् प्रदक्षिणम् ॥
	अमङ्गल्यानि वामानि कर्तव्यानि विजानता ॥ इति ।

	औषधानि नियुक्तानि धान्यं कृष्णं च यद् भवेत् ।
	कार्पासं च तृणं सुष्कं शुष्कगोमयमेव च ॥
	इन्धनं च तथाङ्गारं यत्र सर्पौ तथाशुभौ ।
	अभ्यक्तो मलिनः पाण्डुस्तथा नग्नश् च मानवः ॥
	मुक्तकेशो गदार्तश् च कषायाम्बरधारकः ।
	उन्मत्तकस्तथा षण्डो दीनश् चाथ नपुंसकम् ॥
	अयः पङ्कं तथा चर्म केशाबन्धनमेव च ।
	तथैवोद्धृतसाराणि पिण्याकदीनि यानि च ॥
	चण्डालश्वपचाद्याश् च नरा बन्धनपालकाः ।
	वधकाः पापकर्माणो गर्भिणी स्त्री तथातुरः॥
	तुषभस्मकपालास्थिभिन्नभाण्डानि यानि च ।
	रिक्तानि चैव भाण्डानि मृतं साक्रन्दमेव च ॥
	एवमादीनि चान्यानि अशस्तान्यभिदर्शने ।
	अशस्तो वाद्यशब्दश् च भिन्नभैरवझर्झरः ॥
	एहीति पुरतः शब्दः शस्यते न तु पृष्टतः ।
	गच्छेति पश्चाद् धर्मज्ञ पुरस्तात् तु विगर्हितः ॥
	क्व यासि तिष्ठ मा गच्छ किं ते तत्र गतस्य च ।
	अन्ये शब्दाश् च ये ऽनिष्टास्ते विपत्तिकराः स्मृताः ॥
	ध्वजादिषु तथा स्थानं क्रव्यादीनां विगर्हितम् ।
	स्खलनं वाहनानां च वस्त्रसंघस्तथैव च ॥
	निर्गच्छतश् च द्वारादौ शिरस्याहननं भवेत् ।
	छत्रध्वजादिवस्त्राणां पतनं चाशुभं भवेत् ॥
	वायुश् च कर्कशो रूक्षः सर्वदिग्भ्यः समुत्थितः ।
	प्रतिलोमस्तथा नीचो विज्ञेयो भयकृद् द्विजः ॥
	अनुकूलो मृदुः स्निग्धः सुखस्पर्शः शुभावहः ।
	क्रूरा रूक्षस्वराश् चण्डाः क्रव्यादाश् च विगर्हिताः ॥
[१७८]	अप्रशस्ते तथा ज्ञेये परिवेश(ष)प्रवर्षणे ।
	दृष्टे निमित्ते प्रथमममङ्गल्यविनाशनम् ॥
	शंकरं संस्तुयाद् विद्वांस्तथैव मधुसूदनम् ।
	द्वितीयं तु ततो दृष्टे प्रतीपं प्रविशेद् गृहम् ॥
सहजं नपुंसकम् । पुमान् एव कारणान्तराड् अपेतपुंस्त्वः षण्डः ।
	अथेइष्टानि प्रअवक्ष्यामि मङ्गलानि तथानघ ।
	श्वेताः सुमनसः श्रेष्टाः पूर्णकुंभस्तथैव च ॥
	जलजानि च पुष्पाणि मांसं मत्याश् च भार्गव ।
	गावस्तुरङ्गमातङ्गौ बद्ध एकपशुस्त्व् अजः ॥
	त्रिदशाः सुहृदो विप्रा ज्वलितश् च हुताशनः ।
	गणिकाश् च महाभाग दूर्वा चार्द्रं च गोमयम् ॥
	रुक्मं रूप्यं तथा ताम्रं सर्वरत्नानि चाप्यथ ।
	ओषधयो ऽपि च धर्मज्ञ वचा सिद्धार्थकास्तथा ॥
	नृवर्धमानयानं च भद्रपीठं तथैव च ।
	खड्गं चक्रं पताकां च मृदम् आयुधमेव च ॥
	राजलिङ्गानि सर्वाणि शवं रुदितवर्जितम् ।
	घृतं दधि पयश् चैव फलानि विविधानि च ॥
	स्वस्तिकं वर्धमानं च नद्यावर्तं सकौस्तुभम् ।
	नद्यश् च चित्रविन्यस्ता मङ्गलानि पराणि च ॥
	अक्षताश् च तथा मुख्यास्तथा दर्पणमेव च ।
	अञ्जनं रोचना चैव भृङ्गारं माक्षिकं तथा ॥
	शङ्खमिक्षुस्तथा भक्ष्या वाचश् चैव तथा शुभाः ।
	वादित्राणां शुभः शब्दो गम्भीरश् च मनोहरः ॥
	गान्धारषड्जऋषभा ये च शब्दास्तथा स्वराः ।
	मेधाः शस्ताः शुभाः स्निग्धा गजबृंहितशब्दिताः ॥
	अनुलोमा तडिच्छस्ता शक्रचापं तथैव च ।
	अनुलोमा ग्रहाः शस्ता दिक्पतिस्तु विशेषतः ॥
	आस्तिक्यं श्रद्दधानत्वं तथा पूज्याभिपूजनम् ।
[१७९]	शस्त्रान्येतानि धर्मज्ञ यच् च स्यान् मनसः शुभम् ॥
	मनसस्तुष्टिरेवात्र परं व्रजनकारणम् ।
	एकतः सर्वलिङ्गानि मनसस्तुष्टिरेकतः ॥
	यानोत्सुकत्वं मनसः प्रहर्षः सुस्वप्नलाभो विजयप्रवादः ।
	मङ्गल्यसिद्धिप्रवणं मनश् च ज्ञेयानि नित्यं विजयावहानि ॥
आरूढनरं यानं नृवर्धमानम् । देवस्नानार्थं पीठं भद्रपीठम् । नन्द्यावर्तादयः सुवर्णदार्वादिकृताः संनिवेशा ज्योतिःशास्त्रवास्तुविद्याप्रसिद्धाः । विष्णुः: "व्यङ्गं दृष्ट्वा निवर्तेत विरक्तमुण्डजटिलवामनप्रव्रजितांश् च लवणरज्जुनिगडांश् च । वीणाचन्दनार्द्रशाकोष्णीषालंकारकुमारीस्तु प्रस्थानकाले ऽभिनन्देत्" इति ॥ १।१३३ ॥


	न मेहेत नदीछायावर्त्मगोष्ठाम्बुभस्मसु ।

नद्यादिषु मेहनं मूत्रपुरीषोत्सर्गं न कुर्यात् । नद्यामनुदकायाम् । सोदकायां पुनरम्बुग्रहणादेव निषेधः सिद्धः । छायायां लोकोपजीव्यायाम् । तथा च वसिष्ठः: "न नद्यां मेहनं कुर्यान् न पथि न च भस्मनि । न गोमये न कृष्टे नोप्ते न शाद्वलोपजीव्यच्छायासु" । गोष्ठो गोव्रजः । तथा मनुः ।
	न मूत्रं पथि कुर्वीत न भस्मनि न गोव्रजे ।
	न फालकृष्टे न जले न चित्यां न च पर्वते ॥
	न जीर्णदेवायतने न वल्मीके कदाचन ।
	न ससत्त्वेषु गर्तेषु न गच्छन् न पथि स्थितः ॥
	न नदीतीरम् आसाद्य न च पर्वतमस्तके ॥
पर्वतग्रहणे सत्यपि यत् पर्वतमस्तकग्रहणं तदत्यन्तापदि मस्तकादन्यत्रानुग्रहार्थम् । यमस्तु ।
	तुषाङ्गारकपालानि देवतायतनानि च ।
	राजमार्गश्मशानानि क्षेत्राणि च खलानि च ॥
देवलः: "न चत्वरोपद्वारयोर्मूत्रपुरीषे कुर्यात् । न कृष्टक्षेत्रे न सस्यपूर्णे न यज्ञभूमौ न यज्ञियानां वृक्षाणामधस्तात्" । [१८०] विष्णुः: "नोषरे न पराशुचौ । नोद्यानोदकसमीपयोः । नाकाशे मूत्रपुरीषे कुर्यात्" । शङ्खलिखितौ: "नासंवृते मूत्रपुरीषे उत्सृजेत् । न सान्तर्वासा न निर्वासाः" ।

	न प्रत्यग्न्यर्कगोसोमसंध्याम्बुस्त्रीद्विजन्मनः ॥ १।१३४ ॥

अग्न्यादीन् प्रति अग्न्याद्यभिमुखस्तान् पश्यन् व न मेहेत् । तथा च गौतमः: "न वाय्वग्निविप्रादियापो देवता गाश् च प्रति पश्यन् वा मूत्रपुरीषामेध्यान्युदस्येत् । नैता देवताः प्रति पादौ प्रसारयेत्" । यमः ।
	प्रत्यादित्यं न मेहेत न पश्येद् आत्मनः सकृत् ।
	दृष्ट्वा सूर्यं निरीक्षेत गामग्निं ब्राह्मणं तथा ॥
	प्रत्यदित्यं प्रत्यनिलं प्रति गां च प्रति द्विजम् ।
	प्रति सोमं प्रति जलं प्रति संध्ये च नित्यशः ॥
	हन्ति मेहयतः प्रज्ञां प्रति पन्थानमेव च ।
	मेहयन्ति य एतांश् च ते भवन्ति गतायुषः ॥
आपस्तम्बः: "न सोपानत्को मूत्रपुरीषे कुर्यात्" ॥ १।१३४ ॥


किं च ।

	नेक्षेतार्कं न नग्नां स्त्रीं न च संसृष्टमैथुनाम् ।
	न च मूत्रं पुरीषं वा नाशुची राहुतारकाः ॥ १।१३५ ॥

सूर्यं विवस्त्रां स्त्रीं स्त्रियम्, तथा संबद्धमैथुनाम्, मूत्रं पुरीषं च न पश्येत् । अशुचिश् चेद् राहुतारकाश् च । मनुः ।
	नेक्षेतोद्यन्तम् आदित्यं नास्तं यान्तं कदचन ।
	नोपसृष्टं न वारिस्थं न मध्यं नभसो गतम् ॥
विष्णुः: "नादित्यम् ईक्षेत वाससातिरोहितं न चादर्शजलाद्युपगतम्" । हारीतः: "न नग्नां स्त्रियं पुरुषं वा वीक्षेत नोदयास्तमयौ चन्द्रार्कौ" । गौतमः: "न नग्नां परयोषितम् ईक्षेत" । आश्वलायनः: "न नग्नां स्त्रियम् ईक्षेतान्यत्र मैथुनात्" । स्वभार्याविषयमेतत् । मनुः ।
	नाश्नीयाद् भार्यया सार्धं नैनाम् ईक्षेत चाश्नतीम् ।
	क्षुवन्तीं जृम्भमाणां वा न चासीनां यथासुखम् ॥
[१८१]	नाञ्जयन्तीं स्वके नेत्रे न चाभ्यक्तामनावृताम् 
	न पश्येत् प्रसुवन्तीं वा तेजस्कामो द्विजोत्तमः ॥
विष्णुः: "न क्रुद्धस्य गुरोर्मुखम् ईक्षेत । न तैलोदकयोः स्वां छायां न मलवत्यादर्शे न पत्नीं भोजनसमये न स्त्रियं नग्नां कंचन मेहमानं न चालानभ्रष्टं कुञ्जरं न च विषमस्थं वृषादियुद्धं नोन्मत्तं न मत्तम्" । देवलः:
	पतितव्यङ्गचण्डालोच्छिष्टान् वा नावलोकयेत् ।
	अनुदृष्टिगतैरेतैरसंभाषो नृणां वरम् ॥ १।१३५ ॥


	अयं मे वज्र इत्येवं सर्वं मन्त्रमुदीरयन् ।
	वर्षत्यप्रावृतो गच्छेत् स्वपेत् प्रत्यक्शिरा न च ॥ १।१३६ ॥

देवे वर्षत्यप्रावृतशिराः "अयं मे वज्रः पाप्मानमपहनत्" इति मन्त्रमुच्चारयन् गच्छेत् । प्रत्यक्शिराः स्वापं च वर्जयेत् ॥ १।१३६॥


अपि च ।

	ष्ठीवनासृक्शकृन्मूत्रविषाण्यप्सु न निक्षिपेत् ।
	पादौ प्रतापयेन् नाग्नौ न चैनमभिलङ्घयेत् ॥ १।१३७ ॥

ष्ठीवनं मुखेन त्यज्यमानं लालादि, असृग् रुधिरम्, शकृत् पुरीषम्, मूत्रविषे प्रसिद्धे । रेतांसीति पाठे रेतो ऽपि प्रसिद्धम् । एतान्युदके न संक्षिपेत् । पादप्रतापनाभिलङ्घने अग्निं प्रति न कुर्यात् । यमः ।
	चैत्यवृक्षं न वा छिन्द्यान् नाप्सु श्लेष्माणमुत्सृजेत् ।
	न शुक्रं न विषं मूत्रं न पुरीषं न लोहितम् ॥
	नास्थिभस्मकपालानि न केशान् न च कण्टकान् ॥
चितौ भवो वृक्षश् चैत्यः । [चितिः] श्मशानम् । मनुः ।
	नाग्निं मुखेनोपधमेन् नग्नां नेक्षेत च स्त्रियम् ।
	नामेध्यं प्रक्षिपेदग्नौ न च पादौ प्रतापयेत् ॥
	अधस्तान् नोपदध्याच् च न चैनमभिलङ्घयेत् ।
	न चैनं पादतः कुर्यान् न प्राणाभाधम् आचरेत् ॥
कात्यायनः ।
	जुहूषंश् च हुते चैव पाणिसूर्मीस्फ्यदारुभिः ।
	न कुर्यादग्निधमनं न कुर्याद् व्यजनादिना ॥
[१८२]	मुखेनैव धमेदग्निं मुखादेव व्यजायत ।
	नाग्निं मुखेनेति च यल् लौकिकं योजयन्ति तत् ॥
विष्णुः: "नासृङ् न विषमग्नौ प्रक्षिपेत्" । देवलः ।
	अग्नौ न प्रक्षिपेदग्निमद्भिर्न शमयेत् तथा ॥
आपस्तम्बः: "अग्निं नाप्रयत आसीदेद् इषुमात्राद् इत्येके खट्वायां च नोपदध्यात्" । गौतमः: "नाग्निमपश् च युगपद् धारयेत्" ॥ १।१३७ ॥


अपि च ।

	जलं पिबेन् नाञ्जलिना शयानं न प्रबोधयेत् ।
	नक्षैः क्रीडेत धर्मघ्नैर्व्याधितैश् च न संविशेत् ॥ १।१३८ ॥

सव्यदक्षिणौ हस्तौ युक्ताव् अञ्जलिः । तेन जलं न पिबेत् । शयानं निद्रितं न प्रबोधयेत् । अक्षैर्न क्रीडेत् । धर्मघ्नैः पतितादिभिर्व्याधितैश् च पुरुषैः सह न संविशेत् । अत्र च संवेशनं संकरोपलक्षणार्थम् । अत एव मनुः ।
	न संविशेत पतितैर्न चण्डालैर्न पुक्कसैः ।
	न मूर्खैर्नावलिप्तैश् च नान्त्यैर्नान्त्यवसायिभिः ॥
	सहासनं भोजनं च पतितैः सह वर्जयेत् ।
	उपपातकिभिश् चान्यैः कुर्वद्भिः कर्म निन्दितम् ॥
क्रीडाग्रहणं व्यसनमात्रोपलक्षणार्थम् । तथा च मनुः ।
	न नृत्येन् नैव गायेच् च न वादित्राणि वादयेत् ।
	नास्फोटयेन् न क्ष्वेडेच् च न च रक्तं विरागयेत् ॥
रक्तमनुरक्तम् । अनिषिद्धे ऽर्थे न विरागयेत् । विरागयुक्तं न कुर्याद् इत्यर्थः । तथा ।
	न कुर्वीत वृथा चेष्टां न वार्यञ्जलिना पिबेत् ।
	नोत्सङ्गे भक्षयेद् भक्ष्यं न जातु स्यात् कुतूहली ॥
नित्ययोगे ऽतिशये वा प्रत्ययः ॥ १।१३८ ॥


किं च ।

	विरुद्धं वर्जयेत् कर्म प्रेतधूमं नदीतरम् ।
	केशभस्माङ्गारजलकपालेषु न संस्थितम् ॥ १।१३९ ॥
[१८३]

आयुरारोद्यादिविरुद्धं कर्म प्रेतधूमं नदीतरणं च केशादिष्व् अवस्थानं च वर्जयेत् । मनुः ।
	बालातपं प्रेतधूमं वर्ज्यं भिन्नं तथसनम् ।
	न च्छिन्द्यान् नखरोमाणि दन्तैर्नोत्पाटयेन् नखान् ॥
	न मृल्लोष्टं न मृद्नीयान् न छिन्द्यत् करजैस्तृणम् ।
	न कर्म निष्फलं कुर्यान् नायत्यामसुखोदयम् ॥
	लोष्टमर्दी तृणच्छेदी नखखादी च यो नरः ।
	स विनाशं व्रजत्याशु सूचको ऽसुचिरेव च ॥
आयतिः परिणामः । कर्मशब्देनत्र संकल्प उच्यते । तस्य निष्फलतां मिथ्यात्वं संकल्पितानुष्ठानरूपं न कुर्यात् । लोष्टमर्दनादिषु ताच्छील्यं वर्ज्यम् । तथा ।
	न संहताभ्यां पाणिभ्यां कण्डूयेतात्मनः शिरः ।
	न स्पृशेच् चैनदुच्छिष्टो न च स्न्यायद् विना ततः ॥
ततः शिरसा विनेत्यर्थः ।
	केशग्रहान् प्रहारांश् च शिरस्येतानि वर्जयेत् ।
	शिरःस्नातश् च तैलेन नाङ्गं किंचिदुपस्पृशेत् ॥
तैलेन शिरःस्नातस्तेनैव तैलेन नाङ्गं किंचिदुपस्पृशेद् इत्यन्वयः । अथ वान्येनापि तैलेन तदहरङ्गं नोपस्पृशेत् । विष्णुः: "न संहताभ्यां पाणिभ्यां शिर उदरं च कण्डूयेत" । नदीतरणं चात्र बाहुभ्यां सांशयिकप्लवेन [च] वर्जयेत् । तथा च मनुः: "न बहुभ्यां नदीं तरेत्" । वसिष्ठः: "नावं च सांशयिकीं नाधिरोहेत्" । मनुः ।
	अधितिष्ठेन् न केशांश् च भस्मास्थिकपालिकाः ।
	न कार्पासास्थि न तुषान् दीर्घम् आयुर् जिजीविषुः ॥
तथा ।
	उद्वर्तनमपस्थानं (?) भक्तं विण्मूरमेव च ।
	श्लेष्मनिष्ठ्यूतवान्तानि नाधितिष्ठेत् तु कामतः ॥
विष्णुः: "न चतुष्पथमधितिष्ठेन् न रात्रौ वृक्षमूलं न शून्यालयं न सूनाबन्धनागारम्" । गौतमः: "अमेध्यं नधितिष्ठेत्" । शङ्खलिखितौ: "नाहेः पदमधितिष्ठेत् । न तृणशर्कराकूटेषु तिष्ठेत्" । पदं सथानम् । [१८४] आपस्तम्बः: "पाणिसमूहं ब्राह्मणस्य नाप्रोक्षितमधितिष्ठेत्" । ब्राह्मणेन पाणिनोपलिप्तमप्रोक्षितं नधितिष्ठेद् इत्यर्थः ॥ १।१३९ ॥


किं च ।

	नाचक्षीत धयन्तीं गां नाद्वारेण विशेत् क्वचित् ।
	न राज्ञः प्रतिगृह्णीयाल् लुब्धस्योच्छाश्त्रवर्तिनः ॥ १।१४० ॥

धयन्तीं वत्सं पाययन्तीं गां परस्मै नाचक्षीत न कथयेत् । द्वारं विहाय ग्रामं न प्रविशेत् । लुब्धस्य सति धने व्ययमकुर्वाणस्योच्छास्त्रवर्तिनो ऽतिक्रान्तशास्त्रस्य च राज्ञो धनं न प्रतिगृह्णीयात् । बौधायनः: "गां पाययन्तीं न पर्स्मै ब्रूयात्" । मनुः ।
	अद्वारेण च नातीयाद् ग्रामं वा वेश्म वावृतम् । 
गौतमः: "न म्लेच्छाशुच्यधार्मिकैः सह संभाषेत । संभाष्य पुण्यकृतो मनसा ध्यायेत् । ब्राह्मणेन सह वा संभाषेत । अधेनुं धेनुंभव्येति ब्रूयात् । अभद्रं भद्रमिति ब्रूयात् । कपालं भगालमिति । मणिधनुरितीन्द्रधनुः । गां धयन्तीं परस्मै नाचक्षीत । न चैनां वारयेत्" । विष्णुः: "न परक्षेत्रे चरन्तीं गाम् आचक्षीत नोत्पातं प्रदर्शयेत्" । मनुः: "कुलाकुलं रहस्यार्थं संचरेन् नानिमित्तितः" । कुलं गृहम् । वसिष्ठः: "नावृतो यज्ञं गच्छेद् यदि व्रजेत् प्रदक्षिणं पुनराव्रजेत्" । गौतमः: "न यज्ञमवृतो गच्छेद् दर्शनाय तु कामम्" । मनुः: "नमस्कर्तुं व्रजेत् कामं दिदृक्षुर्यज्ञकर्म वा" ॥ १।१४० ॥


	प्रतिग्रहे सूनिचक्रिध्वजिवेश्यानराधिपाः ।
	दुष्टा दशगुणं पूर्वात् पूर्वादेते यथोत्तरम् ॥ १।१४१ ॥

प्रतिग्रहविषये सूनिप्रभृतीनां यो य उत्तरः स पूर्वस्माद् दशगुणदोषो भवति । [१८५] अतस्तत्प्रतिग्रहो दशगुणदोषो भवति । अतस्तत्प्रतिग्रहं वर्जयेत् । सूना प्राणिवधस्थानम्, तद्वान् सूनी प्राणिघतकः । चक्री तैलिकः । ध्वजी सुराविक्रयी । परहृदयं विवशयतीति वेश्या । यद् वा वेशेन जीवतीति वेश्या । वेशः शृङ्गारः । नराधिपो राजा । स च पूर्वोक्तविशेषण एव दुष्टः, तदीयस्य प्रतिग्रहस्य निषिद्धत्वात् । तथा च मनुः ।
	दश सूनासहस्राणि यो वाहयति सौनिकः ।
	तेन तुल्यः स्मृतो राजा घोरस्तस्य प्रतिग्रहः ॥
	यो राज्ञः प्रतिगृह्णाति लुब्धस्योच्छाश्त्रवर्तिनः ।
	स पर्यायेण यातीमान् नरकान् एकविंशतिम् ॥
	तामिस्रमन्धतामिस्रं महारौरवरौरवौ ।
	नरकं कालसूत्रं च महानरकमेव च ॥
	संजीवनं महावीचिं तापनं संप्रतापनम् ।
	संघातं च सकाकोलं कुड्मलं पूतिमृत्तिकम् ॥
	लोहशङ्कुम् ऋबीसं च पन्थानं शल्मलां नदीम् ।
	असिपत्रवनं चैव लोहचारकमेव च ॥
	एतद् विदन्तो विद्वांसो ब्राह्मणा ब्रह्मवादिनः ।
	न राज्ञः प्रैगृह्णन्ति प्रेत्य श्रेयोऽभिकाङ्क्षिणः ॥ १।१४१ ॥



अध्ययनविध्यङ्गान्याह ।

	अध्यायानामुपाकर्म श्रावण्यां श्रवणेन वा ।
	हस्तेनौषधिभावे वा पञ्चम्यां श्रावणस्य तु ॥ १।१४२ ॥

अधीतन्त इति अध्यायाः स्वाध्यायाः । तेषां संस्कारकमुपाकर्माख्यं कर्म श्रावण्यां पौर्णमास्यां कार्यम् । चन्द्रमसा युक्तः श्रवणो नक्षत्रं यस्यां सा श्रावणी । अथ वा श्रवणे नक्षत्रे सप्तम्यर्थे श्रवणशब्दादेनप्रत्ययः । अथ वा श्रावणस्य पञ्चम्यां हस्ते नक्षत्रे चोपाकर्म कार्यम् ओषधिभावे सति । ओषधीनां व्रीहिप्रभ्र्तीनां भवः प्रादुर्भावो ऽङ्कुरोदय इति यावत् । एतच् च विशेषणं श्रावणीश्रवणयोरपि ग्राह्यम् । यदा श्रावण्यां न प्रादुर्भावस्तदा भाद्रपदश्रवणेन कार्यम् । अत्र मनुः ।
[१८६]	श्रावण्यां प्रौष्ठपद्यां वाप्युपाकृत्य यथाविधि ।
	युक्तश् छन्दांस्यधीयीत मासान् विप्रो ऽर्धपञ्चमान् ॥
धन्दांस्युपाकृत्य तान् एव पञ्चमान् एव मासानधीयीत । अर्धः पञ्चमो मसो येषां ते तथोक्ताः । उपाकर्मप्रभृति सार्धांश् चतुरो मासाञ् शुक्लकृष्णपक्षेषु निरन्तरं स्वाध्यायमधीयीतेत्यर्थः । पुराणात् ।
	उपाकर्मणि चोत्सर्गे यथाकालं समेत्य च ।
	ऋषीन् दर्भमयान् कृत्वा पूजयेत् तर्पयेत् ततः ॥
तथा ।
	गौतमादिन् ऋषीन् सप्त कृत्वा दर्भमयान् द्विजः ।
	पूजयित्वा यथाशक्ति तर्पयेद् ऋचमुद्धरेत् ॥
गृहस्थस्यापि ग्रहणाध्ययनाधिकारं ज्ञापयितुं तत्प्रकरणे ऽध्ययनविधिः । अत एव शौनकः: "समवृत्तो ब्रह्मचारिकल्पेन यथान्यायमितरे । जायोपेयेत्येके" इति ॥ १।१४२ ॥


उत्सर्जनविधिम् आह ।

	पौषमसस्य रोहिण्यामष्टकायामथापि वा ।
	जलान्ते छन्दसां कुर्यादुत्सर्गं विधिवद् बहिः॥ १।१४३ ॥

पुष्येण युक्ता पौर्णमासी पौषी सा यस्मिन् मासि स पौषः । तस्य रोहिण्यां चन्द्रयुक्तायां तस्यैव चाष्टकायां कृष्णाष्टम्यामित्यर्थः । जलान्ते जलसंनिधौ ग्राह्माद् बहिश् छन्दसां वेदानामुत्सर्गं परित्यागं कुर्यात् । अत्र छन्दोभिस्तदध्ययनं लक्ष्यते । येन प्रकारेणोपाकर्मप्रभृति शुक्लकृष्णपक्षेषु वेदाध्ययनं कृतं तत्प्रकारमिदानीं परित्यजेत्, न तु सर्वात्मना । अत एव मनुः ।
	अतः परं तु छन्दांसि शुक्लेषु नियतः पठेत् ।
	वेदाङ्गानि रहस्यं च कृष्णपक्षेषु संपठेत् ॥
इत्युत्सर्गानन्तरं कर्माध्ययने प्रकारान्तरमुक्तवान् । उत्सर्गश् च यथाविधि यथागृह्यशास्त्रात् कर्तव्यः । अत्र च मनुः ।
	पुष्ये तु छन्दसां कुर्याद् बहिरुत्सर्जनं द्विजः ।
	माघशुक्लस्य वा प्राप्ते पूर्वाह्णे प्रथमे ऽहनि ॥
श्रावण्यां यद्युपाकरणं तदोत्सर्जनं पौषस्य शुक्लप्रतिपदि पूर्वाह्णे । अथ प्रोष्ठपद्यां तदा माघस्य ॥ १।१४३ ॥

[१८७]
उपाकर्मण्युत्सर्गे च कृते ऽध्ययनकालविधिशेषत्वेन दिनविशेषपर्युदसम् आह ।

	त्र्यहं प्रेतेष्व् अनध्यायः शिष्यर्त्विग्गुरुबन्धुषु ।
	उपाकर्मणि चोत्सर्गे स्वशखाश्रोत्रिये तथा ॥ १।१४४ ॥

त्र्यहमहोरात्रत्रयमनध्यायो ऽध्ययनवर्जनं कार्यम् । अत्र निमित्तं शिष्यर्त्विग्गुरुबन्धुषु प्रेतेष्व् इति । गुरुराचार्यो ग्राह्यः । तथा च मनुः ।
	त्रिरात्रम् आहुराशौचम् आचार्ये संस्थिते सति । इति ।
बन्धवो ऽत्रासपिण्डाः, सपिण्डेषु दशाहादिविधानात् । उपाकर्मोत्सर्गयोः कृतयोस्त्रिरात्रमनध्याय इत्यनुषङ्गः । मनुस्तूत्सर्गे पक्षिणीमेकाहं त्रिरात्रं च विकल्पेनानध्यायम् आह ।
	यथाशास्त्रं तु कृत्वैवमुत्सर्गं विधिवद् बहिः ।
	विरमेत् पक्षिणीं रात्रिं यद् वाप्येकमहर्निशम् ॥ इति ।
स्वशाखायाः श्रोत्रियो ऽध्येतरि मृते तथा त्र्यहमनध्याय इत्यर्थः । आपस्तम्बः: "श्रावण्यां पौर्णमास्यामनध्यायमुपाकृत्य मासं प्रदोषे नाधीयीत । तथा प्रवचनयुक्तो वर्षाशरदं मौथुनं वर्जयेत् । तथोपाकरणादि । आ उत्सर्जनादध्यापयितुर्नियमो लोभसंहरणं मांसं श्राद्धं मैथुनं वर्जयेत् । ऋताव् एव जायां यायात्" । समावृत्तविषयमेतत् । अत एव शौनकः: "अधीयीत समावृत्तो ब्रह्मचारिकल्पेन यथान्यायमितरे जायोपेयेत्येके, प्राजापत्यं तत्" इति । तज्जायोपगमनं प्राजापत्यमित्यर्थः ॥ १।१४४ ॥

[१८८]
किं च ।

	संध्यागर्जितनिर्घातभूकम्पोल्कानिपातने ।
	समाप्य वेदं द्युनिशम् आरण्यकमधीत्य च ॥ १।१४५ ॥

सायं प्रातः संध्ययोर्मेघध्वनाव् असंध्ययोरपि निर्घाते भूमिचलन उल्कापाते वेदाध्ययनं समाप्यारण्यकवेदभागं चाधीत्य द्युनिशमहोरात्रमनध्यायः कार्यः । हारीतः: "सायंसंध्यास्तनिते रात्रिं नाधीयीरन् । प्रातःसंध्यास्तनिते चाहोरात्रम्" । आपस्तम्बः: "संधावनु स्तनिते रात्रिम् । स्वप्नपर्यन्तं विद्युति । उपव्युषं यावता गां कृष्णां रोहिणीमिति शम्याप्रासाद् विजानीयादेतस्मिन् काले विद्योतमाने सप्रदोषमहरनध्यायः । दह्रे ऽपररात्रे स्तनयित्नुना । ऊर्ध्वमर्धरात्राद् इत्येके" । अस्यार्थः: संधावनु अहोरात्रसंधिलक्षिते काले स्तनिते मेघध्वनौ रात्रिमन्तरां नधीयीत । स्वप्नपर्यन्तं स्वप्नवर्जनान्तं यावत् । आन्याय्यादुत्थानाद् इत्यर्थः । उपव्युषमपव्युषसि विद्युति द्योतमानायाम् । अथ वा शम्याप्रासपरिमिते देशे स्थिता गौः कृष्णा लोहितेति वा विज्ञायते । यदापररात्रे द्योतमानायां विद्युति प्रदोषसहितमहरनध्यायः । दह्रे ऽल्पे ऽपररात्रे स्तनयित्नुना गर्गितेन निमित्तेन सप्रदोषमहरनध्यायः । अथ वोर्ध्वमर्धरात्रात् स्तनयित्नौ जाते सप्रदोषमहरनध्याय इति । मनुस्तु निर्घागादिष्व् आकालिकमनध्यायम् आह ।
	निर्घाते भूमिचलने ज्योतिषां चापसर्जने ।
	एतान् आकालिकान् विद्यादनध्यायान् ऋताव् अपि ॥
ऋताव् अपि वर्षास्व् अपीत्यर्थः । आकालिको निमित्तसमयपर्यन्तः । तथा ।
	चौरौरुपप्लुते ग्रामे संभ्रमे चाग्निकारिते ।
	आकालिकमनध्यायं विद्यात् सर्वाद्भुतेषु च ॥ इति ।
ततश् चाकालिकाहोरात्रयोर्विकल्पः । एवं कल्पान्तरेष्व् अपि । यमः ।
	शक्रध्वजनिमित्तेषु उल्कापाते तथैव च ।
	अनध्यायस्त्रिरात्रं तु भूमिकम्पे तथैव च ॥ [१८९]
वसिष्ठः: "उल्काविद्युत्समासे त्रिरात्रमुल्काविद्युत्सज्योतिषमपर्ताव् आकालिकम्" । उल्कायां वसन्ते वर्षासु विद्युति दृष्टायाम् सज्योतिषमनध्यायः । दिवेत्यर्थः । अपर्ताव् उक्ताद् ऋत्तोरन्यत्र विद्युत्युल्कायां वा द्योतमानायामकालिके द्वितीये ऽहनि दर्शनकालं यावदनध्यायाः कर्तव्य इत्यर्थः ॥ १।१४५ ॥


अपि च ।

	पञ्चदश्यां चतुर्दश्यामष्टम्यां राहुसूतके ।
	ऋतुसंधिषु भुक्त्वा वा श्राद्दिकं प्रतिगृह्य वा ॥ १।१४६ ॥

शुक्लकृष्णयोः पक्षयोः पञ्चदश्यां चतुर्दश्यामष्टम्यां च तथा राहुसूतके चन्द्रसूर्योपगाग ऋतुसंधिषु ऋतूनां वसन्तादीनां परस्परसंधिषु श्राद्धिकं भुक्त्वा प्रतिगृह्य चाहोरात्रमनधायः कार्यः । राहुसूतकं राहुदर्शनम् । श्राद्धसंबद्धं श्राद्धिकम् । तत्पक्वं भुक्त्वामं च प्रतिगृह्याहोरात्रं नाधीयीत । नृसिंहपुराणात् ।
	महानवम्यां द्वादश्यां भरण्यामपि चैव हि ।
	तथाक्षततृतीयायां शिष्यान् नाध्यापयेद् द्विजः ॥
	माघमासे तु सप्तम्यां रथाख्यायां तु वर्जयेत् ।
	नीयमानं शवं दृष्ट्वा महीस्थं वा द्विजोत्तमः ॥
महानवमी, अश्वयुक्शुक्लपक्षस्य । महाद्वादशी कार्तिकशुकपक्षस्य । भरणी प्रोष्ठपद्यनन्तरा । अक्षततृतीया वैशाखशुक्लपक्षस्य । रथाख्या सप्तमी माघशुक्लपक्षस्य । नाधीयीतेयनुवृत्तौ गौतमः: "कार्तिकीफाल्गुन्याषाधीपौर्णमसीस्तिस्रो ऽष्टकास्त्रिरात्रमनत्यामेके" । उक्तपौर्णमासीप्रभृतित्रिरात्रमित्यर्थः । अष्टकाशब्देनाष्टकाकर्माङ्गभूतं सप्तम्यादित्रिरात्रमुपलक्ष्यते । अन्त्याष्टका माघी । तामेवानध्ययननिमित्तामेक आहुः । पाइठीनसिः: "पौषप्रभृतयः कृष्णे भवा तिस्रो ऽष्टका मार्गशीर्षप्रभृतय इत्येके" । शौनकस्तु: "हेमन्तशिशिरयोश् चतुर्णामपरपक्षाणामष्टमीष्व् अष्टकाः" इत्याह । शातातपः: 
	पञ्चदश्यां चतुर्दश्यामष्टकासु महोत्सवे ।
	प्रदोषे च त्रयोदश्यामष्टम्यां प्रतिपद्यपि ॥ [१९०]
	मेधाकामस्त्रयोदश्यां चतुर्दश्यां च सर्वदा ।
	सप्तम्यां च प्रदोषेषु न स्मरेन् नापि कीर्तयेत् ॥
मनुः ।
	प्रतिगृह्य द्विजो विद्यान् एकोद्दिष्टस्य केतनम् ।
	त्र्यहं न कीर्तयेद् ब्रह्म राज्ञो राहोश् च सूतके ॥
	यावदेकानुदिष्टस्य गन्धो लेपश् च तिष्ठति ।
	विप्रस्य विदुषो देहे तावद् ब्रह्म न कीर्तयेत् ॥
केतनं निमन्त्रणम् । एकानुदिष्टमेकोद्दिष्टम् । एवं च राहुसूतक एकाहत्रिरात्रयोर्विकल्पः । राहुसूतकं राहुदर्शनम् । अत एव हारीतः: "उपाध्याये राजनि च मृते श्रोत्रिये च मृते सब्रह्मचारिणि च चन्द्रारकयो राहुदर्शने शक्रध्वजपतन आचार्ये च मृते त्रिरात्रम्" इति ॥ १।१४६ ॥


किं च ।

	पशुमण्डूकनकुलश्वाहिमार्जारमूषकैः ।
	कृते ऽन्तरे त्व् अहोरात्रं शक्रपाते तथ्ōच्छ्रये ॥ १।१४७ ॥

अन्तरं शिष्योपाध्याययोर्मध्यतो गमनम् । तस्मिन् पशुमण्डूकदिभिः कृते ऽहोरात्रमनध्यायः । मध्यगमनात् प्रभृति सूर्योदयं यावद् इत्यर्थः । तथा शक्रपाते शक्रोच्छायोपलक्षिते काले । प्रोष्ठपद्यनन्तरं भरण्यां श्रक्रपातः । प्रोष्ठपदस्यैव शुक्लद्वादश्यां शक्रोच्छ्रायः । तद् आह गर्गः ।
	सिंहं गते दिनकरे सितचारुपक्षे हर्याद्यपादमुपगच्छति वै शशाङ्के ।
	उत्तिष्ठते विविधमन्दिरवृन्दवन्द्यो याम्यां ततो दिशि निषीदति वज्रपाणिः ॥ इति ।
अत्र च हरिशब्देन हरिदैवतं श्रवणमुपलक्ष्यते । तदपि च प्रदर्शनार्थम् । यतः स एवाह ।
	द्वादश्यां तु सिते पक्षे मासि प्रोष्ठपदे तथा ।
	सक्रमुत्थापयेद् राजा विस्वश्रवणवासवे ॥ इति ।
विश्वशब्देन वैश्वदेवमुत्तराषाढानक्षत्रमुपलक्ष्यते । वासवशब्देन वसुदैवतं धनिष्ठानक्षत्रम् । तेन द्वादश्यामेव शक्रोच्छ्रायः । गौतमः: [१९१] "अन्तरागमने पुनरुपसदनम् । श्वनकुलमण्डुकमार्जाराणां त्र्यहमुपवासो विप्रवासश् च । प्राणायामो घृतप्राशनं चेतरेषाम् । श्मशानाध्ययने चैवम्" । येन केनचिदन्तरा गमने कृत उपसदनं कार्यम् । उपसदनं च पाणिना पाणिमुपसंगृह्येत्यादिना यत् प्रत्यहं विहितं तदेव पुनः कर्तव्यम् । श्वाद्यन्तरागमने त्रिरात्रमुपवासः । त्र्यहं च विवसेद् इति । यत् तु वसिष्ठः: "अधीयानानामन्तरागमने ऽहोरात्रमभोजनम् । त्रिरात्रमनभिषेको विवासा(स)श् चान्योन्येन श्वमार्जारनकुलशीघ्रगाणां त्व् अहोरात्रम्" इत्याह, तत् त्रिरात्रोपवासासमर्थविषयम् । प्राणायामो घृतप्राशनं चेतरेषामिति । श्वादिव्यतिरिक्तानामन्तरागमन इत्यर्थः ॥ १।१४७ ॥


किं च ।

	श्वक्रोष्टुगर्दभोलूकसामबाणार्तविःस्वने ।
	अमेध्यशवशूद्रान्त्यश्मशानपतितान्तिके ॥ १।१४८ ॥
	देशे ऽशुचाव् आत्मनि च विद्युत्स्तनितसंप्लवे ।
	भुक्त्वार्द्रपाणिरम्भोऽन्तरर्धरात्रे ऽतिमारुते ॥ १।१४९ ॥
	पांसुवर्षे दिशां दाहे संध्यानीहारभीतिषु ।
	धावतः पूतिगन्धे च शिष्टे च गृहम् आगते ॥ १।१५० ॥
	खरोष्ट्रयानहस्त्यश्वनौवृक्षेरिणरोहणे ।
	सप्तत्रिंशदनध्यायान् एतांस्तात्कालिकान् विदुः ॥ १।१५१ ॥

श्वादीनां निःस्वने शब्दे श्रूयमाणे तत्कालमनध्यायः । क्रोष्टा गोमायुः । उलूको ऽमङ्गल्यपक्षी । बाणो वीणाविशेषः । आर्तो दुःखितः । श्वादयः प्रसिद्धाः । तथामेध्यादीनामन्तिके संनिधाने । अन्त्यः शुद्रान् निष्कृष्टः । तथा देशस्यात्मनश् चाशौचे, तथा विद्युत्संप्लवे । संप्लवः पुनः पुनर् भवनम् । तथा भुक्त्वा यावद् आर्द्रपाणिः । तथाम्भसो मध्ये, अर्धरात्रे रात्रेर्मधमे यामद्वये च, तथातिमारुते ऽतिशयेन वाति वायौ । तथा पांसुवर्षे ऽद्बुतविशेषे दिशां दाहे च तथा संध्ययोः, तथा नीहारे धूमिकायां, भीतौ च चौरादिकृतायाम् । तथा घावतो ऽनध्यायः । तथा पूतिगन्धे, तथोक्तलक्षणे शिष्टे गृहम् आगते, खरादीनाम् आरोहणे च । यानं रथादि । इरिणम् ऊषरम् । एताञ् श्वक्रोष्टुप्रभृतिनिःस्वनादिनिमित्तान् सप्तत्रिंशदन्धायांस्तात्कालिकान् निमित्तकाले कर्तव्यान् विदुर्मुनयः । अत्र विशेषः । तथा मनुः । 
[१९२]	सामध्वनाव् ऋग्यजुषी नाधीयीत कदाचन ।
अनध्यायानुवृत्तौ बौधायनः: "नृत्यगीतवादित्ररुदितशब्देषु तावन्तं कालम् आर्तौ च" । आपस्तम्बः: "श्मशाने सर्वतः शम्याप्रासात् । श्मशानवच् छूद्रपतितौ समानागार इत्येके । शूद्रायां तु प्रेक्षणप्रतिप्रेक्षणयोरनध्यायः । ब्रह्माध्येष्यमाणो मलवद्वाससेच्छन् संभाषितुं ब्राह्मणेन संभाष्य तया संभाषेत संभाष्य तु ब्राह्मणेनैव संभाष्याधीयीत" । यमः ।
	श्लेष्मान्तकस्य छायायां शल्मलेर्मधुकस्य च ।
	कदाचिदपि नाध्येयं कोविदारकपित्थयोः ।
तथा ।
	न संग्रामे न सेनायां विवादे कलहे तथा ।
हारीतः: "ब्राह्मणागमने ऽर्घ्यादीनि दत्वानुज्ञाप्याधीयीरन्" । तथा ।
	न वृक्षस्थो न तीर्थस्थो न चाप्सु न सभासु च ।
	बहुसंकीर्णमधे च नाधीयीत कचाचन ॥
	शयानः प्रौढपादश् च कृत्वा चैवावसक्थिकाम् ।
	नाधीयीतामिषं जग्ध्वा सूतकान्नाद्यमेव च ॥
तथा ।
	श्वखरोष्ट्रे च रुदति पङ्क्तौ न च पठेद् द्विजः ।
	नाधीयीत श्मशानान्ते ग्रामान्ते गोव्रजे ऽपि वा ॥
तथा ।
	रुधिरे च स्रुते गात्राच् छस्त्रेण च परिक्षते ।
गौतमः: "ऊर्ध्वं भोज्नादुत्सवे प्राधीतस्य निशायां चतुर्मुहूर्तं नित्यमेके नगरोत्सवे । उपनयनादूर्ध्वं भोजनादहोरात्रमनध्यायः प्राधीतस्याध्ययने प्रथमं प्रवृत्तस्य भोजनादूर्ध्वमनुत्सवे ऽपि पूर्ववदनध्यायः" । निशायां चतुर्मुहूर्तम् । एतच् च त्रयोदश्याम् । तथा च उशना: "त्रयोदश्यां प्रथमांश् चतुरो मुहूर्तान् नाधीयीत" । तस्यानध्याय इत्यनुवृत्तौ वसिष्ठः: "मिथुनव्यपेतायां च शय्यायां वाससा च मिथुनव्यपेतेनानिर्णिक्तेन" इति । सर्वे चैते ऽनध्याया धर्मनैपुणकामेन विद्यानैपुणकामेन च वर्जनीयाः, प्रत्यवायाविशेषात् । तथा च यमः ।
[१९३]	छिद्रान्याहुतिर्द्विजातीनामध्यायान् मनीषिणः ।
	छिद्रेभ्यः स्रवति ब्रह्म ब्राह्मणेन यदर्जितम् ॥
	आयुः प्रजां पशून् मेधां कृन्तामि सुकृतं च यत् ।
	अनध्यायेष्व् अभ्यसतो ब्रह्म व्याहरतस्तथा ॥
यत् तु मनुवचनम्,
	द्वाव् एव वर्जयेन् नित्यमनध्यायौ प्रयत्नतः ।
	स्वाध्यायभूमिं चाशुद्धाम् आत्मानं चाशुचिं द्विजः ॥
इति, तद् ब्रह्मयज्ञाध्ययनविषयम्, तत्प्रकरणाधीतवचनमूलत्वात् । ब्रह्मयज्ञं प्रकृत्य हि तैत्तिरीयकाः समामनन्ति: "तस्य वा एतस्य यज्ञस्य द्वाव् अनध्यायौ यद् आत्माशुचिर्यद् देशः" इति ॥ १।१४८–१५१ ॥


एवमनध्यायान् उक्त्वा प्रकृतम् आह ।

	देवर्त्विक्स्नातकाचार्यराज्ञां छायां परस्त्रियाः ।
	नाक्रामेद् रक्तविण्मूत्रष्ठीवनोद्वर्तनानि च ॥ १।१५२ ॥

देवादीनां छायां रक्तादीनि च नाक्रामेन् नाधितिष्ठेत् । ऋत्विगाचार्ययोः स्नातकोपादानेनैव ग्रहणसिद्धौ पृथगुपादानात् स्नातकशब्दो ऽचिरसमावृत्ते वर्तते । यद् वा ऋत्विगाचार्याभ्यामन्यस्नातकस्य छायायामनाक्रमण(ं?) मन्तव्यम् । देवा देवप्रतिमाः । ष्ठीवनं मुखप्रच्युतं लालादि । उद्वर्तनमङ्गोत्सादनद्रव्यम् । अत्र मनुः ।
	देवतानां गुरो राज्ञः स्नातकाचार्ययोस्तथा ।
	नाक्रामेत् कामतश् छायां बभ्रुणो दीक्षितस्य च ॥
बभ्रु कपिलं गवादि यमः ।
	देवद्विजगुरुप्राज्ञस्नातकाचार्यमन्त्रिणाम् ।
	नाक्रामेत् क्रामतश् छायां कपिलस्य च गुरोरपि ॥
	स्वां तु नाक्रामेच् छायां क्लीबेन पतितेन च ।
	चण्डालेन द्विषद्भिश् च नित्यं रोगान्वितेन च ॥
विष्णुः: "ब्राह्मणदेवगुरुबन्धुदीक्षितानां छायां नातिक्रामेत्" । प्रसङ्गादन्यदप्युच्यते, तत्र मनुः ।
	मध्यंदिने च रात्रौ च श्राद्धं भुक्त्वा च सामिषम् ।
	संध्ययोरुभयोश् चैव न सेवेत चतुष्पथम् ॥ [१९४]
तथा ।
	वैरिणं नोपसेवेत सहायांश् चैव वैरिणः ।
	अधार्मिकं तस्करं च परस्यैव च योषितम् ॥
शङ्खलिखितौ: "नोद्धतकुहकैः सहैकतस्तिष्ठेत्" ॥ १।१५२ ॥


किं च ।

	विप्राहिक्षत्रियात्मानो नावज्ञेयाः कथंचन ।

विप्रसर्पक्षत्रिया आत्मा च नावमन्तव्याः । अत्र मनुः ।
	क्षत्रियं चैव सर्पं च ब्राह्मणं च बहुश्रुतम् ।
	नावमन्येत वै भूष्णुः कृशानपि कदाचन ॥
	एतत् त्रयं हि पुरुषान् निर्दहत्यवमानितम् ।
	तस्मादेतत् त्रयं नित्यं नावमन्येत बुद्धिमान् ॥
	नात्मानमवमन्येत पूर्वाभिरसमृद्धिभिः ।
	आत्मानं न शपेद् रोषान् निरुक्को न स्वपेद् दिवा ॥
	न नक्तं विलिखेद् भूमिं गाश् च रात्रौ न संस्पृशेत् ॥
तथा ।
	ब्राह्मणान् नृपतीन् वृद्धान् स्वांश् च शान्ताञ् शिशूनपि ।
	नाक्रोशेन् नावमन्येत पूजयेद् दैवतं तथा ॥

किं च ।

	आ मृत्योः श्रियम् आकाङ्क्षेन् न किंचिन् मर्मणि स्पृशेत् ॥ १।१५३ ॥

यावज्जीवं स्रियमन्विच्छेत् । ततश् च तां दुर्लभां मत्वा तदुपायानुष्ठाने मन्दादरेण न भवितव्यमिति तात्पर्यार्थः । तथा च कमपि शत्रुमुदासीनं वा मर्मणि न स्पृशेत् । परदोषप्रकाशनं वर्जयेद् इत्यर्थः । तथा च मनुः ।
	हीनाङ्गानतिरिक्ताङ्गान् विद्याहीनान् वयोऽतिगान् ।
	रूपद्रविणहीनांश् च जातिहीनांश् च नाक्षिपेत् ॥ १।१५३ ॥


अपि च ।

	दूरादुच्छिष्टविण्मूत्रपादाम्भांसि समुत्सृजेत् ।

दूरतो गृहादुच्छिष्टादीनि प्रक्षिपेत् ॥

किं च ।

	श्रुतिस्मृत्युदितं सम्यङ् नित्यम् आचारम् आचरेत् ॥ १।१५४ ॥

तथाचारो नाम लौकिककर्माश्रयः पुरुषनिःश्रेयसोपकारस्य विधिः [१९५] प्रतिषेधो वा । तत्र श्रुतिविहिता आचारा गोलक्षणप्रभृतयः । यथा कर्तरी कर्णकर्तव्य इत्यादयः । आचारविषयाणि तु स्मृतिवाक्यानि प्रदर्श्यन्ते । तत्र व्यासः ।
	श्रीकामः सर्वदा स्नानं कुर्वीतामलकैर्नरः ।
	सप्तमीं पञ्चमीं चैव पर्वकालं विवर्जयेत् ॥
पर्वात्रामावास्या । यद् आह स एव ।
	अमावास्यानवम्योश् च सप्तम्यां च विशेषतः ।
	धात्रीफलानि यत्नेन दूरतः परिवर्जयेत् ॥
धात्री — आमलकी । तथा ।
	सप्तम्यां न स्पृशेत् तैलं नीलवस्त्रं न धरयेत् ।
	न धात्र्यामलकैः स्नायान् न कुर्यात् कलहं नरः ॥
	वीर्यहानिः प्रजाहानिर्यशोहानिस्तथैव च ।
	हन्त्येतत् त्रितयं यस्मात् तस्माद् धात्रीं विवर्जयेत् ॥
तथा ।
	षष्ठ्यष्टमी पञ्चमी पक्षद्वयचतुर्दशी ।
	अत्र संनिहितं पापं तैले मांसे क्षुरे भगे ॥
	षष्ट्यां तैलमनायुष्यमष्टम्यां पिशितं तथा ।
	चतुर्दर्श्यां कामभोगममावास्या क्षुरक्रिया ॥
	मांसाशने पञ्चदशी तैलाभ्यङ्गे चतुर्दशी ।
	अष्टमी ग्राम्यधर्मे च ज्वलन्तमपि पातयेत् ॥
ग्राम्यधर्मो मैथुनम् ।
	तैलं न संस्पृशेद् आमं वृक्षादींश् छेदयेन् न च ।
	पक्षादौ च रवौ षष्ठ्यां विरिक्तायां तथा तिथौ ॥
	दशम्यां तैलमपृष्ट्वा न स्नायादविचक्षणः ।
	चत्वारि तस्य नश्यन्ति आयुः प्रज्ञा यशो धनम् ॥
	मोहात् प्रतिपदं षष्ठीं कुहूं रक्तां तथा तिथिम् ।
	तैलेनाभ्यज्यमानस्तु चतुर्भिरपहीयते ॥
	पञ्चमीं दशमीं चैव पौर्णमासीं त्रयोदशीम् ।
	तृतीयां चैव यस्तैलं नरः समुपसेवते ॥
	अभ्यङ्गात् स्पर्शनाद् वापि भक्षणाच् च तथैव च ।
	चतुर्णां तस्य वृद्धिः स्याद् धनापत्यबलायुषाम् ॥ [१९८]
वृद्धमनुः ।
	आहारं मैथुनं निद्रां संध्याकाले विवर्जयेत् ।
	कर्म वाध्ययनं वापि तथा दानप्रतिग्रहौ ॥
	आहाराद् व्याधिम् आप्नोति गर्भो रौद्रश् च मैथुनात् ।
	स्वपनः स्यादलक्ष्मीकः कर्म चैवात्र निष्फलम् ॥
	अध्येता नरकं याति दानान् नाप्नोति तत्फलम् ।
	प्रतिग्रही भवेत् पापी तस्मात् संध्यासु वर्जयेत् ॥
शातातपः ।
	अमा वै सोमवारेण रविवारेण सप्तमी ।
	चतुर्थी भौमवारेण विषुवत्सदृशं फलम् ॥
	अमावास्या भवेद् वारो यदा भूमिसुतस्य वै ।
	जाह्नवीस्नानमात्रेण गोसहस्रफलं भवेत् ॥
वृद्धवसिष्ठः ।
	सर्वेषामेव वर्णानां सूतकं राहुदर्शने ।
	सचैलं च भवेत् स्नानं सूतकान्नं च वर्जयेत् ॥
सूतकान्नं राहुसूतकान्नम् । तथा ।
	त्रिदशाः स्पर्शसमये तृप्यन्ति पितरस्तथा ।
	मनुष्या मध्यकाले च मोक्षकाले च राक्षसाः ॥
स्पर्शकाल एव देवपितृदै(दे)वत्यं कर्म कुर्याद् इत्यर्थः । तथा ।
	प्रच्छन्नानि च दानानि ज्ञानं च निरहंकृतम् ।
	तपांसि च सुगुप्तानि तेषां फलमनन्तकम् ॥
तथा ।
	एका गौः स्वस्थचित्तस्य आतुरस्य च यच्छतम् ।
	सहस्रं म्रियमानस्य तच् च तानि च तत्समम् ॥
तथा ।
	कनकाश्वतिला नागा दासीगृहमहीरथाः ।
	कन्यका कपिला चेति महादानानि वै दश ॥
	दत्वा यो ऽनुस्मरेद् दानं प्रतिगृह्य च याचते ।
	उभौ तौ नरकं यातः प्रतिग्राहकयाचकौ ॥
अनुस्मरणं पश्चात्तापः । तथा ।
	सर्वत्र गुणवद्दानं श्वपाकादिष्व् अपि स्थितम् ।
	देशे काले विधानेन पात्रे दत्तं विशेषतः ॥
[१९९]	असतो ऽपि समादाय साधुभ्यो यः प्रयच्छति ।
	धनस्वामिनम् आत्मानं स तारयति दुस्तरात् ॥
तथा ।
	द्वाव् एवाप्सु प्रवेष्टवौ गले बद्ध्वा महाशिलाम् ।
	धनवन्तमदातारं दरिद्रं चातपस्विनम् ॥
तथा ।
	उपावृत्तस्य पापेभ्यो यस्तु वासो गुणैः सह ।
	उपवासः स विज्ञेयः सर्वभोगविवर्जितः ॥
	पुष्पालंकारवस्त्राणि गन्धमाल्यानुलेपनम् ।
	उपवासे न दुष्येत् तु दन्तधावनवर्जितम् ॥
	उपवासे तथा श्राद्धे न खादेद् दन्तधावनम् ।
	दन्तानां काष्ठसंयोगो हन्ति सप्त कुलानि वै ॥
ततश् च पत्रादिनोपवासे दन्तधावनं कार्यम् । श्राद्धे भोक्ता च न तु काष्ठेन । देवलः ।
	ब्रह्मचर्यं तथा शौचं सत्यम् आमिषवर्जनम् ।
	व्रतेष्व् एतानि चत्वारि वरिष्ठानीति निश्चयः ॥
	स्त्रीणां तु प्रे(वी)क्षनात् स्पर्शात् ताभिः संकथनादपि ।
	निष्यन्दते ब्रह्मचर्यं न दारेष्व् ऋतुसंक्रमात् ॥
अत्रायमर्थः: स्त्रीणां परस्त्रीणां वीक्षणात् स्वभावेन चित्तेनेत्यर्थः । ताभिरन्यस्त्रीभिरेव संकथनात् संयोगप्रलापाच् च ब्रह्मचर्यं दशम्याद्युपवासनिमित्तं निष्यन्दते नश्यतीत्यर्थः । न दारेष्व् ऋतुसंक्रमाद् इति । दारेषु वीक्षणात् स्पर्शात् संकथनात् स्वगृहव्यवहारकथाप्रपञ्चाच् च तद् ब्रह्मचर्यं न नश्यति, तथर्तुसंक्रमात् । संक्रमणं संतानोत्पादनार्थं संभोग ऋतोः संक्रमस्तस्मादपि व्रतादौ सेव्यमानाद् ब्रह्मचर्यं न निष्यन्दते न नश्यतीति । स्वदारेषु वीक्षणादेर्ब्रह्मचर्यनिष्यन्दाभाव उपवासेष्व् असिधाराव्रतनिमित्तत्वाद् इति ।
	असकृज्जलपानाच् च ताम्बूलस्य च भक्षणात् ।
	उपवासः प्रदुष्येत् तु दिवा स्वापाच् च मैथुनात् ॥
मैथुनं चात्रर्तुकालव्यतिरिक्तविषयम् ।
	सायम् आद्यन्तयोरह्नोः सायं प्रातश् च मध्यमे ।
	धर्मोपवासी कुर्वीत नैव भकचतुष्टयम् ॥
धर्मग्रहणं प्रायश्चित्तस्य व्युदासार्थम् ।
[२००]	दशम्यामेकभक्तस्तु मांसमैथुनवर्जितः ।
	एकादश्यामुपवसेत् पक्षयोरुभयोरपि ॥
	गृहीत्वौदुम्बरं पात्रं वारिपूर्णमुदङ्मुखः ।
	उपवासं तु गृह्णीयाद् यद् वा संकल्पयेद् बुधः ॥
	देवतास्तस्य तुष्यन्ति कामितं तस्य सिध्यति ।
	अन्यथा तु वृथा मर्त्याः क्लिश्यन्ति स्वल्पबुद्धयः ॥
औदुम्बरं ताम्रम् । यद् वोपवासादन्यद् व्रतं संकल्पयेद् इत्यर्थः ।
	एकादश्यां निराहारो भूत्वाहमपरे ऽहनि ।
	भोक्ष्यामि पुण्डरीकाक्षः गतिर्मम भवाच्युत ॥
पुराणात् ।
	केशवो मार्गशीर्षे स्यात् पौषे नारायणः स्मृतः ।
	माधवो माघमासे तु गोविन्दः फाल्गुने तथा ॥
	चैत्रे मासे भवेद् विष्णुर्वैशाखे मधुसूदनः ।
	त्रिविक्रमो ज्येष्ठमास आषाढे वामनो भवेत् ॥
	श्रावणे श्रीधरो ज्ञेयो कृषीकेशस्ततः परम् ।
	पद्मनाभश् चाश्वयुजे ततो दासोदरो मतः ॥
	सर्वेष्व् एव तु मसेषु नरकारिर्मलिम्लुचे ।
	श्रीर्वै वागीश्वरीकान्ताक्रियाशक्तिविभूतयः ॥
	इच्छा प्रीती रतिश् चैव माया धीर्महिमेति च ।
	एताभिः शक्तिभिः शुक्लद्वासशीषु सह क्रमात् ॥
	वासुदेवो द्वादशसु पूजनीय उपोषितैः ।
	तथैव कृष्णपक्षे तु शक्तियुक्तो ऽर्च्यते द्विजैः ॥
	कृष्णो ऽनन्तो ऽच्युतश् चक्री वैकुण्ठो ऽथ जनार्दनः ।
	उपेन्द्रो यज्ञपुरुषो वासुदेवस्तथा हरिः ॥
	योगीश्वरो द्वादशमः(कः) पुण्डरीकाक्ष एव च ।
	रुक्मिणी च प्रिया प्रीतिः शक्तिः सिद्धिश् च पञ्चमी ॥
	तथा श्रीर्महिमा लक्ष्मीः कान्तिश् च नवमी मता ।
	प्राप्तिः प्राकाम्यसंज्ञा च लघिमा द्वादशी स्मृता ॥
तथा ।
	उच्चारयेद् व्रतस्यान्ते देवस्य पुरतः स्थितः ।
	अज्ञानतिमिरान्धस्य व्रतेनानेन केशव ॥
[२०१]	प्रसादाभिमुखो भूत्वा ज्ञानचक्षुःप्रदो भव ।
	यज् जन्मनः प्रभृति देहलयान्तमज्ञः पापं करोमि वपुषा मनसा च वाचा ।
	क्लेशोपतापितमतिस्त्रिपदैस्त्रिरूपं तन् नाशयाच्युत मम व्रतसुप्रसन्न ॥
	अज्ञानान्धेन यत् किंचिन् मया खण्डं व्रतं कृतम् ।
	भगवंस्त्वत्प्रसादेन तदखण्डमिहास्तु मे ॥
	यथाखण्डं जगत् सर्वं त्वमेव पुरुषोत्तम ।
	तथा खण्डमखण्डं मे व्रतं भवतु केशव ॥ इति ।
तथा ।
	न शङ्खेन पिबेत् तोयं नाश्नीयात् कूर्मसूकरौ ।
	एकादश्यां न भुञ्जीत पक्षयोरुभयोरपि ॥
एतत् पुत्रवद्गृहिव्यतिरिक्तविषयम् । यत उक्तं स्मृत्यन्तरे ।
	कृष्णपक्षे तु संक्रान्त्यां ग्रहणे वापि पुत्रवान् ।
	उपवासं न कुर्वीत सुतबन्धुधनक्षयात् ॥
मत्स्यपुराणात् ।
	दिनक्षये ऽर्कसंक्रान्त्यां ग्रहणे चन्द्रसूर्ययोः ।
	उपवासं न कुर्वीत पुत्रपौत्रसमन्वितः ॥
कूर्मपुराणात् ।
	संक्रान्त्यां कृष्णपक्षे च रविशुक्रदिने तथा ।
	एकादश्यां न कुर्वीत उपवासं सपारणम् ॥ 
इत्यादि । यत् तु,
	ब्रह्महा स सुरापः स्यात् स्वस्तेयी गुरुतल्पगः ।
	विवेचयति यो मोहादेकादश्यौ सितासिते ॥
इति पुराणवचनम्, यत् तु (च्च) विष्णुधर्मोत्तरे,
	अतिक्रामति यो मोहादेकादश्याउ सितासिते ।
	उपवासे स मूढात्मा विष्णुलोकं न पश्यति ॥
इति, यच् च मत्स्यपुराणम्,
	एकादश्यां निराहारो यो भुङ्क्ते द्वासशीदिने ।
	शुक्ले वा यदि वा कृष्णे तद्व्रतं वैष्णवं महत् ॥
इति, तत् पुत्रवद्गृहस्थव्यतिरिक्तविषयम् । यथा कृष्णैकादश्यादौ पुत्रवतो गृहस्थस्यानधिकारः, तथा दिनक्षये ऽपि । तदुक्तं कूर्मपुराणे ।
[२०२]	द्वौ तिथ्यन्ताव् एकवारे यस्मिन् स्यात् स दिनक्षयः ।
	तस्मिन् स्नानं जपो होमो नोपवासो गृहाश्रमे ॥
प्रक्रान्तैकादशीव्रतस्यासामर्थ्ये वराहपुराणम् ।
	असामर्थ्ये शरीरस्य व्रते च समुपस्थिते ।
	कारेयेद् धर्मपत्नीं वा पुत्रं वा नियमान्वितम् ॥
एकादशीव्रतं सूतके मृतके ऽपि न त्याज्यम् । यत् उक्तं तत्रैव ।
	परमापदम् आपन्नो हर्षे वा समुपस्थिते ।
	सूतके मृतके चैव न त्याज्यं द्वादशीव्रतम् ॥
तथा ।
	सूतके ऽपि नरः स्नात्वा प्रणम्य मनसा हरिम् ।
	एकादश्यां न भुञ्जीत व्रतमेवं न लुप्यते ॥
	द्वादश्यां तु तथा भुक्त्वा सूतकान्ते जनार्दनम् ।
	पूजयित्वा विधानेन भोजयेच् च द्विजोत्तमम् ॥
	मृतके ऽपि न भुञ्जीत एकादश्यां सदा नरः ।
	द्वादश्यां तु समश्नीयात् स्नात्वा विष्णुं प्रणम्य च ॥
एकादशीव्रतस्य कथंचिदतिक्रमे यत् कार्यं तद् वराहपुराण एवोक्तम् ।
	एकादशी विप्लुता चेत् परतो द्वादशी स्थिता ।
	उपोष्या द्वादशी तत्र यदीच्छेत् परमं पदम् ॥
विप्लुता केनापि हेतुनातिक्रान्तोपवासा । नित्यं चैकादशीव्रतमिति तत्रैवोक्तम् ।
	एकादश्यां न भुञ्जीत पक्षयोरुभयोरपि ।
	एकादश्यां तु भुञ्जानो विष्णुलोकं न पश्यति ॥ इति ।
काम्यस्याप्यसमापने दोषम् आह ।
	परिगृह्य व्रतं सम्यग् एकादश्यामुपोषणम् ।
	न समापयते यस्तु स याति नरकं नरः ॥
व्रतान्तरे ऽप्याह ।
	यो गृहीत्वा व्रतं मोहादेकादश्यादिकं नरः ।
	न समापयते तस्य गतिः गतिः पापीयसी भवेत् ॥
अनुत्पन्नपुत्रेणाविशेषेणैवैकादशीव्रते प्रक्रान्ते सति पुत्रे जाते प्रतिषिद्धोपवासरेषु यत् कर्तव्यं तदुक्तं वायुपुराणे ।
[२०३]	उपवासनिषेधे तु भक्ष्यं किंचित् प्रकल्पयेत् ।
	न दुष्यत्युपवासेन उपवासफलं भवेत् ॥
भक्ष्यप्रकल्पनमिति (मपि) तत्रैवोक्तम् ।
	नक्तं हविष्यान्नमनोदनं वा फलं तिलाः क्षीरमथाम्बु वाज्यम् ।
	यत् पञ्चगव्यं यदि वापि वायुः प्रशस्तमत्रोत्तरमुत्तरं च ॥
नक्तं चा(च) नियत एव काले कार्यम्,
	यदा तु पाङ्मुखी छाया पुरुषाद् द्विगुणा भवेत् ।
	तदा नक्तं विजानीयादनक्तं त्व् अन्यथा भवेत् ॥
इति स्मृत्यन्तरदर्शनात् । यदपि स्मृत्यन्तर्मुक्तम् (?),
	एकादश्यां न भुञ्जीत पक्षयोरुभयोरपि ।
	वनस्थयतिधर्मो ऽयं शुक्लामेव सदा गृही ॥
इति, तत्रापि गृहिशब्दः पुत्रवद्गृहिविषयः, पूर्वोक्तवचनानुरोधात् । वनस्थादिशब्दः प्रदर्शनार्थः । तेनापुत्रं गृहिणमपि संगृह्णाति । दिनक्षयविशेषे नक्तविधिम् आह ।
	एकादशी कला मात्रा द्वादशी च क्षयं गता ।
	क्षीणा सा द्वादशी ज्ञेया नक्तं तत्र विधीयते ॥
पुत्रवद्गृहिविषयश् चायं नियमः । अपुत्रस्तूपवसेदेव । तदुक्तं पुराणे ।
	एकादशी द्वादशी च रात्र्यन्ते च त्रयोदशी ।
	तत्र क्रतुशतं पुण्यं त्रयोदश्यां तु पारणम् ॥ इति ।
	दशम्येकादशी विद्धा द्वादशी च क्षयं गता ।
	नक्तं तत्र प्रकुर्वीत नोपवासो विधीयते ॥
अयमर्थः — एकादशीदिने दशमी विद्यते द्वादशीदिने तु नैकादशी त्रयोदशीदिने च न द्वादशी तत्र नक्तं कुर्यान् नोपवासमिति । इति श्लोकद्वय एक एव विषयो ऽपुत्रवत्पुत्रवद्गृहिभेदेनोक्त इति विचार्यम् । यदा पुनः संपूर्णैकादशी भूत्वा द्वितीयदिने पुनर् भवेत् । तृतीयदिने च द्वादशी तदा पूर्वामेकादशीं हित्वा द्वितीयामुपवसेत् । यदुक्तं स्मृत्यन्तरे,
[२०४]	कला काष्ठापि द्वादस्या यदि यादपरे ऽहनि ।
	द्वादश द्वादशीह्(र्ह)न्ति पूर्वस्याम् पारणे कृते ॥ इति ।
अस्मिन्न् एव विषये यदि तृतीये ऽहनि द्वादशी न दृश्यते तदा गृहिणः पूर्वस्यामेकादश्यामुपवासः । यतेरुत्तरस्याम् । यदुक्तं पुराणे,
	संपूर्णैकादशी यत्र प्रभाते पुनरेव सा ।
	उत्तरां तु यतिः कुर्यात् पुर्वामुपवसेद् गृही ॥
अस्मिन्न् एव विषये यतेः पारणानुग्रहं स्मरति ।
	संपूर्णैकदशी यत्र प्रभाते पुनरेव सा ।
	तत्र क्रतुशतं पुण्यं त्रयोदश्यां तु पारणम् ॥ इति ।
तथा च स्कन्दपुराणे ।
	कलाप्येकादशी यत्र द्वादस्यनुगता भवेत् ।
	दिनक्षये ऽपि सा पूज्या यतीनामुत्तमा तिथिः ॥
यदपि बौधायनेनोक्तम्,
	कलाप्येकादशी यत्र परतो द्वादशी भवेत् ।
	तत्र क्रतुशतं पुण्यं त्रयोदश्यां तु पारणम् ॥ इति,
	एकादशीं कलायुक्तामुपोष्य द्वादशीं नरः ।
	त्रयोदश्यां तु यो भुङ्क्ते विष्णुसायुज्यम् ऋच्छति ॥
इति, तदपि यतिविषयमेव, विष्णुसायुज्यफलश्रवणात् । क्रतुशतपुण्यविधानं तु स्तुतिपरं न स्वार्थविधिपरम् । यदपि स्कन्दपुराणे ।
	दिनक्षये ऽर्कसंक्रान्त्यां ग्रहणे चन्द्रसूर्ययोः ।
	उपवासस्तु कर्तव्यो विष्णुसायुज्यमि(ऋ)च्च्छति ॥
इति, तदपि पुत्रवद्गृहिव्यतिरिक्तमुमुक्षुपुरुषविषयम् । एकस्मिन्न् एव श्लोके चैते श्लोकास्त्रयोदशीपारणनिषेधसूचकाः पुत्रवतो गृहस्थस्येति ज्ञेयम् । इति अत्र गृहस्थयतिव्यव्स्था । यदपि कूर्मपुराणे,
	द्विस्पृग् एकादशी यत्र तत्र संनिहितो हरिः ।
	तामेवोपवसेत् काममकामो विष्णुतत्परः ॥
इति, तदपि पूर्वेण समानविषयम् । ये तु पुत्रिणो गृहिणस्तेषामस्यां नक्तविधिरित्यनुसंधेयम् । दशमीं द्वादशीं च या स्पृशति सा द्विस्पृक् । [२०५] यत् तु नारदेनोक्तम्,
	दशमीशेषसंयुक्तामुपोष्य द्वादशीं किल ।
	संवत्सरकृतेनेह नरो धर्मेण मुच्यते ॥
इति, तथा,
	दशम्यनुगता यत्र तिथिरेकादशी भवेत् ।
	तत्रापत्यविनाशः स्यात् परेत्य नरकं व्रजेत् ॥
इति, तद् द्वितीये ऽहन्येकादश्यां सत्यां वेदितव्यम् । तदभावे तु पुत्रवतां गृहिणां दशमीविद्धैकादश्यां नकमन्येषामुपवास इत्युक्तं भवेत् । अत एव महाभारतम् ।
	दशमीशेषसंयुक्ता गान्धार्या समुपोषिता ।
	तस्याः पुत्रशतं नष्टं तस्मात् तां परिवर्जयेत् ॥
शल्यपरिहारे तु फलमविकलम्,
	विशल्या द्वादशी यत्र तत्र संनिहितो हरिः ।
	उपोष्यैकामपि हि तां गर्भवासं न पश्यति ।
इति तत्र स्मरणात् । यस्तु त्रयोदश्यां पारणनिषेधो यथा कूर्मपुराणे तावत्,
	एकादश्यामुपोष्यैव द्वादश्यां पारणं स्मृतम् ।
	त्रयोदश्यां न तत् कुर्याद् द्वादशद्वादशीक्षयात् ॥
स्कन्दपुराणे,
	उपोष्यैकादशीं यस्तु तर्योदश्यां तु पारणम् ।
	करोति तस्य नश्यन्ति द्वादश्यो द्वादशैव तु ॥
इत्यादिः, स गृहिविषयः । त्रयोदशीपारणं यत्रैकादश्याम् आश्रीयमाणायां प्रसज्यते तां गृही नोपवसेद् इति तस्यार्थः । अत एवोक्तम् ।
	उत्तरां तु यतिः कुर्यात् पूर्वामुपवसेद् गृही । इति ।
यस्तु त्रयोदशीपारणविधिः, यथा तावद् बौधायनीये,
	कलाप्येकादशी यत्र परतो द्वादशी भवेत् ।
इत्यदिः, स ब्रह्मचारिवनस्थविषयः । एकादशीद्वैधे सति द्वितीयैकादशी व्रात्यादिना कार्येति तस्य तात्पर्यम् । त्रयोदशीपारणनिषेधश् चोदयव्यापिन्यां द्वादश्यामसत्यां वेदितव्यः, न पुनस्तस्यां सत्यामपि त्रयोदशीसमये पारणनिवारणपरः । तथा सत्यदृष्टार्थः स्यात् । अन्यथा पुनरेकादशीद्वैधे सत्येकस्यां गृहिणोपवसः कार्य इत्यपेक्षितार्थविधायकः सन् दृष्टार्थः । [२०६] मार्कण्डेयः ।
	एकभक्तेन नक्तेन तथैवायाचितेन च ।
	उपवासेन दानेन न निर्द्वादशिको भवेत् ॥
अत्रैकभक्तादिविधानमुपवासासमर्थं प्रतिषिद्धोपवासं वा प्रति द्रष्टव्यम् । पुत्रवतो गृहिणो यस्यामेकादश्यां कृष्णपक्षार्कसंक्रान्तिदिनक्षयवशादुपवासो विषिद्धस्तस्यामपि कृच्छ्राद्यनुषङ्गप्राप्तौ न निषिध्यते । यद् आह स्मृतिमीमांसायां जैमिनिः,
	आदित्ये ऽहनि संक्रान्तौ ग्रहणे चन्द्रसूर्ययोः ।
	उपवासो न कर्तव्यो गृहिणा पुत्रिणा तथा ॥
	तन्निमित्तोपवासस्य निषेधो ऽयमुपाहृतः ।
	नानुषङ्गकृतो ग्राह्यो यतेर्नित्यमुपोषणम् ॥ इति ।
तन्निमित्तोपवासस्येत्ययंशब्दः प्रकृतत्वादेकादशीविषयः, न शुद्धादित्या(त्य)दिनादिविषयः । आदित्यदिनसंक्रान्त्योरेकादश्युपवासनिषेधं प्रति निमित्तत्वेनात्रोपादाद् ध्यप्रकृतत्वम् । राहुदर्शनस्य त्व् एकादश्यामसंभवात् पृथग् एवोपवासनिषेधहेतुत्वम् । तन् न कृच्छ्राद्यनुषङ्गप्राप्तोपवासकृतो निषेधो ऽत्र ग्राह्यः । यतः परिव्राजकस्य नित्यमनिषिद्धमुपोषणम् । 
	अन्ये पुनरन्यथा पठन्ति वर्णयन्ति च:
	आदित्ये ऽहनि संक्रान्तौ ग्रहणे चन्द्रसूर्ययोः ।
	पारणं चोपवासं च न न कुर्यात् पुत्रवान् गृही ॥
तन्निमित्तोपवासस्यादित्यवाराभि(दि)निमित्तस्योपवासस्य निषेधो नैकादशीनिमित्तस्यावर्जनीयादित्यवाराद्यनुषङ्गगतस्य । यस्मान् नित्यमेकादश्यामुपोषणमिति । अत्र व्याख्यायते — आदित्ये ऽहनीत्यादिवाक्यमेकादश्युपवासप्रकरणपठितमसति विरोधे प्रकरणं बाधित्वा व्याख्येयम् । हेतुश् चोपवासनित्यत्वरूपो न समञ्जसः । यतो नित्यस्यापि षोडशिग्रहणादेर्दृश्यते प्रतिषेधः । न चास्य नञः प्रसज्यप्रतिषेधत्वम् । किं तु पर्युदासवृत्तित्वम् । तथा सत्युपवासविधिनैकवाक्यता । प्रतिषेधे तु नानावाक्यत्वम् । तस्मात् सदृशवस्तुपरिग्रहकारी पर्युदासः । अपि च — 
	प्रधानत्वं विधौ यत्र प्रतिषेधे ऽप्रधानता ।
	पर्युदासः स विज्ञेयो यत्रोत्तरपदेन नञ् ॥ [२०७]
यथाब्राह्मणम् आनय ।
	अप्राधान्यं विधौ यत्र प्रतिषेधे प्रधानता ।
	प्रसज्यप्रतिषेधो ऽयं क्रियया सह यत्र नञ् ॥
यथाश्राद्धभोजी । पर्युदासवृत्तिश् चैवं व्याख्येया । पुत्रवद्गृहिव्यतिरिक्त आदित्यवारादियुक्तायामेकादश्यामुपवसेत् । अथ वा पुत्रवान् गृहस्थ उपवासादन्यत् तदा व्रतं कुर्याद् इति । एवं च तस्याम् आदित्यदिनादियुक्तायामेकादश्यामुपवासविधिरेव नस्तीति "न कुर्यात् पुत्रवान् गृही" इत्यनेन प्रतिपाद्यते । यथा "दीक्षितो न ददाति न जुहोति" इति न पुनर्विहितः सन् प्रतिषिध्यते । तस्मात् पूर्वैव व्याख्या ज्यायसी । यत् तु हारीतेनोक्तम्,
	त्रयोदश्यां यदा न स्याद् द्वादशी घटिकाद्वयम् ।
	दशम्यैकादशी मिश्रा सैवोपोष्या सदा तिथिः ॥ 
इति, यदपि ऋष्यशृङ्गेणोक्तम्,
	पारणाहे न लभ्येत द्वादशी कलयापि चेत् ।
	तदानीं दशमीविद्धाप्युपोष्यैकादशी तिथिः ॥
इति, यदपि मत्स्यपुराणम्,
	एकादशी दशाविद्धा परतो ऽपि न वर्धते ।
	गृहिभिर्यतिभिश् चैव सैवोपोष्या सदा तिथिः ॥
इति, तत् सर्वमपुत्राणां गृहिणामुपवासविधायकं वचनजातं द्रष्टव्यम् । सपुत्राणां पुनरस्मिन् विषये नक्तविधिः पर्दर्शित एव । कूर्मपुराणम् ।
	कांस्यं मांसं मसूरं च चणकं कोरदुषकान् ।
	शाकं मधु परान्नं च उपावत्स्यन् विवर्जयेत् ॥
उपावत्स्यन्न् उपवसन्न् इत्यर्थः । कांस्यं कांस्यपात्रे भोजनम् । ततश् च दशम्यामेतद् व्रतम् । मत्स्यपुराणम् ।
	कांस्यं मांसं सुरां क्षौद्रं तैलं वितथभाषणम् ।
	व्यायामं प्रवासं च दिवा स्वप्नमथाञ्जनम् ॥
	तिलपिष्टं मसूरं च द्वादशैतानि वैष्णवः ॥
त्यजेद् इति शेषः ।
	कांस्यमांसपरकीयभोजनक्षारतैलमधुमद्यमैथुनम् ।
	द्वादशीषु परिवर्जयन् नरः कंससूदनतनौ निलीयते ॥
विष्णुः: "मार्गशीर्षशुक्लैकासश्यामुपोषितो द्वादश्यां भगवन्तं वासुदेवमभ्यर्चयेत् । पुष्पधूपानुलेपनदीपनैवेद्यैर्वह्निब्राह्मणतर्पणैश् च व्रतमेतत् संवत्सरं पूर्णं कृत्वा पापेभ्यः पूतो भवति । यावज्जीवं कृत्वा श्वेतद्वीपम् आप्नोति । उभयपक्षे द्वादशीत्येवं संवत्सरेण स्वर्गलोकं प्राप्नोति । यावज्जीवं विष्णुलोकम्" । तथा ।
	पञ्चदशी पौर्णमासी पञ्चमीद्वादशीद्वयम् ।
	संवत्सरमभुञ्जानः सततं विजितेन्द्रियः ॥
	मुच्यते सर्वपापेभ्यः स्वर्गलोकं च गच्छति ॥
पुराणात् ।
	चैत्राषाढाश्वयुक्पौषद्वादश्यः सितपक्षगाः ।
	एता विशिष्टा उभयद्वादश्यो नामतः स्मृताः ॥
तथा ।
	माघमासस्य शुक्ला या द्वादशी परमा तिथिः ।
	भीमसेनद्वादशी सा द्वादशीभ्यो विशिष्यते ॥
यमः ।
	अयने विषुवे चैव चन्द्रसूर्यग्रहे तथा ।
	कृतोपवासाः सलिलं सर्वपापैः प्रमुच्यते ॥
	कृतोपवासाः सलिलं ये युगादिदिनेषु च ।
	दास्यन्त्यन्नादिसहितं तेषां लोका महोदयाः ॥
	दृश्येते सहितौ यस्यां दिवि चन्द्रबृहस्पती ।
	पौर्णमासी तु महती प्रोक्ता सांवत्सरेण सा ॥
	तस्यां दानोपवासाद्यमक्षयं परिकीर्तितम् ।
	तथैव द्वादशी शुक्ला या स्याच् छ्रवणसंयुता ॥
सांवत्सरो ज्योतिर्वित् । स्मृत्यन्तरे ।
	मासाख्यर्क्षे चन्द्रगुरू तस्मात् पञ्चदशे रविः ।
	पूर्णिमा जीववारे तु महाशब्दा तु सा तिथिः ॥
	हरिक्षेत्रे च गङ्गायां समुद्रे नैमिषे तथा ।
	महाशब्दतिथौ स्नानं दानं श्राद्धमनन्तकम् ॥
अथ श्रीश्रवणद्वादशीनिर्णयः ।
	यदा च शुक्लद्वादश्यां नक्षत्रं श्रवणं भवेत् ।
	तदा सा तु महापुण्या द्वादशी विजया स्मृता ॥
[२०९]	यदान्यस्यामपि तिथौ शुभायां श्रवणं भवेत् ।
	होमस्तत्रोपवासश् च सहस्राश्वफलप्रदः ॥
	श्रवणे संगमाः पुण्याः कुरुक्षेत्रसमा मताः ।
	वेशेषाद् बुधसंयुक्ते तृतीयायां विशेषतः ॥
	बुधश्रवणसंयुक्ता तृतीया यदि लभ्यते ।
	तत्र दानोपवासाद्यमक्षयं परिकीर्तितम् ॥
	श्रवणेन सिता तत्र द्वादशी लभ्यते क्वचित् ।
	उपोष्यैकादशीं तत्र द्वादश्यामर्चयेद् धरिम् ॥
	याः काश्चित् तिथयः प्रोक्ताः पुण्या नक्षत्रयोगतः ।
	तास्व् एव तद् व्रतं कुर्याच् छ्रवणद्वादशीं विना ॥
श्रवणद्वादश्यां विहितमेकादश्यां कुर्याद् इत्यर्थः । तथा च मत्स्यपुराणम् ।
	द्वादश्यां शुक्लपक्षे तु नक्षत्रं श्रवणं यदि ।
	उपोष्यैकादशीं तत्र द्वादश्यामर्चयेद् धरिम् ॥
एतच् चैकादश्यविद्धायां श्रवणद्वादश्यां वेदितव्यम् । तद्विद्धा तु द्वादश्यैवोपोष्या । तदुक्तं तत्रैव ।
	द्वादशी श्रवणास्पृष्टा स्पृशेदेकादशीं यदि ।
	स एव वैष्णवो योगो विष्णुशृङ्खलसंज्ञितः ॥
	तस्मिन्न् उपोष्य विधिवन् नरः संक्षीणकल्मषः ।
	प्राप्नोत्यनुत्तमां सिद्धिं पुनरावृत्तिदुर्लभाम् ॥
शवणास्पृष्टा श्रवणसंयुक्ता । श्रवणाशब्दः स्त्रीलिङ्गो ऽप्यस्ति । श्रवण(णा)स्पृष्टेति वदन् स्वल्पे ऽपि श्रवणयोगे द्वादश्युपवासादियोग्या भवतीति गमयति । तथा च मत्स्यपुराणम् ।
	द्वादशी श्रवणास्पृष्टा कृत्स्ना पुण्यतमा स्मृता ।
	न तु सा तेन संयुक्ता तावत्येव प्रशस्यते ॥
एकादशीरहितापि श्रवणद्वादश्युपोष्या । यद् आह मार्कण्डेयः ।
	श्रवणर्क्षसमायुक्ता द्वादशी यदि लभ्यते ।
	उपोष्या द्वादशी तत्र त्रयोदश्यां तु पारणम् ॥ इति । [२१०]
अयमनुपक्रान्तैकादशीव्रतविधिः । तदुपक्रमे त्व् एकादश्यामेवोपवासः । द्वादश्यां तु पूजामात्रविधिः । तदुक्तम् ।
	असमाप्ते व्रते पूर्वे नैव कुर्याद् व्रतान्तरम् ॥ इति ।
यस्तूपवासद्वयासमर्थस्तं प्रति भविष्योत्तरे विहितम् ।
	उपोष्य द्वादशीं पुण्यां विष्णुऋक्षेण संयुताम् ।
	एकादश्यो(श्यु)द्भवं पुण्यं नरः प्राप्नोत्यसंशयम् ॥
	एवमेकादशीं मुक्त्वा द्वादशीं समुपोषयेत् ।
	पूर्वोपवासनं पुण्यं नरः प्राप्नोत्यसंशयम् ॥
न हि श्रवणद्वादश्यां पारणासंभवाच् चोपवासजो दोषः ।
	एकादशीमुपोष्यैव द्वादशीं समुपोषयेत् ।
	न चात्र विधिलोपः स्यादुबहोर्दैवतं हरिः ॥
इति विष्णुशृङ्खलपक्षे पुनरेकस्मादेवोपवासाच् छ्रवणद्वादशीव्रतकार्यं च प्रसङ्गात् सिध्यति । विष्णुरहस्यम् ।
	द्वादश्यामुपवासो ऽत्र त्रयोदश्यां तु पारणम् ।
	निषिद्धमपि कर्तव्यम् आज्ञेयं पारमेश्वरी ॥
तथा ।
	श्रवणेन समायुक्ता मासि भाद्रपदे हि या ।
	द्वादशी सा महापुण्या नाम्ना तु विजया स्मृता ॥
	तस्यां स्नातो विधानेन सर्वतीर्थफलं लभेत् ।
	अर्चयित्वाच्युतं भक्त्या लभेत् पुण्यं दशाब्दिकम् ॥ इति 
तथा श्रीजन्माष्टमीविचारः ।
	प्राजापत्यर्क्षसंयुक्ता या स्यान् नभसि चाष्टमी ।
	मुहूर्तमपि लभ्येत उपोष्या सा महाफला ॥
प्राजापत्यर्क्षं रोहिणी । नभसि श्रावणे । तथा ।
	मुहूर्तमप्यहोरात्रे यस्मिन् युक्तैव लभ्यते ।
	अष्टमीं रोहिणीम् ऋक्षं सुपुण्यां तामुपावसेत् ॥
अत्राष्टम्याः प्राधान्यम् । रोहिणी तु तद्विशेषणम् । न च सातत्येन [२११] नक्षत्रयोगो ऽत्रापेक्षणीयः । मुहूर्तमपीति वचनात् । न च सप्तमीविद्धाप्येषा त्याज्या । तदुक्तं भविष्यत्पुराणे ।
	कार्या विद्धापि सप्तम्या रोहिणीसहिताष्टमी ।
	तत्रोपवासं कुर्वीत तिथिभान्ते च पारणम् ॥ इति ।
अस्यार्थः — यदि सप्तमी मुहूर्तमात्रं परतो रोहिण्याल्पकालव्याप्ताष्टमी द्वितीयदिने तु नैवाष्टमी रोहिणी च कंचित् कालं विद्यत एव, तदा सप्तमीविद्धाष्टमी कार्या । पारणं तु नवमीदिने नक्षत्रे व्यतीत इत् । यदा पुनर्द्वितीयदिने ऽल्पमपि कालमष्टमी विद्यते तदा सप्तमीविद्धाष्टमी त्याज्या । तदुक्तं पद्मपुराणे ।
	वर्जनीया प्रयत्नेन सप्तमीसंयुताष्टमी ।
	अविद्धायां स कृष्णायां जातो देवकिनन्दनः ॥
	पूर्वविद्धा यथा नन्दा वर्जिता श्रवणान्विता ।
	तथाष्टमी पूर्वविद्धा सऋक्षापि हि वर्जिता ॥
	पूर्वविद्धाष्टमी या तु उदये प्रथमे ऽहनि ।
	मुहूर्तेनापि संयुक्ता संपूर्णा साष्टमी भवेत् ॥
	सप्तमीसंयुताष्टम्यां भूत्वा ऋक्षं द्विजोत्तम ।
	प्राजापत्यं द्वितीये ऽह्नि मुहूर्तं वै भवेद् यदि ॥
	तदा व्रतं द्वितीये ऽह्नि प्रोक्तं व्यासादिभिः पुरा ॥ इति ।
पूर्वविद्धाष्टमीति । अष्टमीदिने त्रुटिमात्रेणापि सप्तम्या विद्धा सूर्योदयस्पृष्टाष्टमी चेत् स्यान् नाष्टमीत्वेन ग्राह्या । नवमीदिने घटिकाद्वयमपि चेत् स्यात् सैव परिपूर्णाष्टमी भवेद् इत्यर्थः । भविष्तत्पुराणम् ।
	अष्टम्यां चाथ रोहिण्यां न कुर्यात् पारणं क्वचित् ।
	हन्यात् पुरा कृतं कृट्स्नमुपवासार्जितं फलम् ॥
	तिथिरष्टगुणं हन्ति नक्षत्रं च चतुर्गुणम् ।
	तस्मात् प्रयत्नतः कुर्यात् तिथिभान्ते च पारणम् ॥
भान्तो नक्षत्रान्तः । [२१२] तथा ।
	जयन्त्यामुपवासश् च महापातकनाशनः ।
	स कार्यः सुमहाभक्त्या पूजनीयश् च केशवः ॥
श्रावणकृणाष्टमी रोहिणीयुक्ता जयन्ती ॥

इति श्रीजन्माष्टमीनिर्णयः ॥

मार्कण्डेयः ।
	सिंहादित्ये कृष्ण(शुक्ल?)पक्षे चतुर्थ्यां चन्द्रदर्शनम् ।
	मिथ्याभिदूषणं कुर्यात् तस्मात् पश्येन् न तं तदा ॥
पुराणात् ।
	शुक्लाष्टम्यां तु माधस्य दद्याद् भीष्माय यो जलम् ।
	संवत्सरकृतं पापं तत्क्षणादेव मुञ्चति ॥
	वैयाघ्रपद्यगोत्राय सांकृत्यप्रवराय च ।
	अपुत्राय ददाम्येतत् सलिलं भीष्मवर्मणे ॥
	कृत्वा नीराजनं राजा बलवृद्ध्यै यथाबलम् ।
	शोभनं खञ्जनं पश्येज् जलगोष्ठादिसंनिधौ ॥
	न रक्तं खञ्जनं पश्येन् न पीतं कृष्णमेव वा ।
	पूर्णस्वस्तिकभद्राणां पश्येदन्यतमं न्र्पः ॥
पद्मपुराणात् ।
	तुलामकरमेषेषु प्रातःस्नायी सदा भवेत् ।
	ब्रह्मचर्यं हविष्यान्नं महापातकनाशनम् ॥
तथा ।
	तुलायां तिलतैलेन सायंसंध्यासमागमे ।
	अष्टाङ्गदीपं यो दद्यान् मासमेकं निरन्तरम् ॥
	सम्यक् श्रीपतये भक्त्या स श्रिया न वियुज्यते ।
	दामोदराय नभसि तुलायां लोहया सह ॥
	प्रदीपं तु प्रयच्छामि नमो ऽनन्ताय वेधसे ॥
इति दीपदानमन्त्रः । नभस्याकाश इत्यर्थः । तथा ।
	कार्त्तिके नवमी शुक्ला पितॄणामुत्सवाय सा ।
	तस्यां स्नानं हुतं दत्तमनन्तफलदं भवेत् ॥
लिङ्गपुराणात् ।
	अष्टम्यां च चतुर्दश्यां यः शिवं संशितव्रतः ।
	मुमुक्षुः पूजयोन्नित्यं स लभेतेप्सितं फलम् ॥
विष्णुः ।
	सूर्यग्रहणतुल्या च शुक्ला माधस्य सप्तमी ।
	अरुणोदयवेलायां तस्यां स्नानं महाफलम् ॥ [२१३]
तथा ।
	माघमासस्य सप्तम्यामुदयत्येव भास्करे ।
	विधिवत् तत्र च स्नानं महापातकनाशनम् ॥
तथा ।
	पुनर्वसौ बुधोपेता चैत्रमाससिताष्टमी ।
	स्रोतःसु विधिवत् स्नात्वा वाजपेयफलं लभेत् ॥
	अशोकैरर्चयेदुग्रमशोककलिकां पिबेत् ॥
उग्रः शिवः ।
	चैत्रे मासि सिताष्टम्यां ये पिबन्ति पुनर्वसौ ।
	अशोकस्याष्टकलिकां न ते शोकमवाप्नुयुः ॥
	त्वामशोक शिवाभीष्टं मधुमां(मा)ससमुद्भवम् ।
	पिबामि शोकसंत्यक्तं मामशोकं सका कुरु ॥।
इति पानमन्त्रः । तथा ।
	चैत्रकृष्णचतुर्दश्यामङ्गारकदिनं यदा ।
	पिशाचत्वं पुनर्न स्याद् गङ्गायां स्नानमभोजनम् ॥
मार्कण्डेयः ।
	एकादश्यां सिते पक्षे ऋक्षं चैव पुनर्वसुः ।
	नाम्ना सा विजया ख्याता तिथीनामुत्तमा तिथिः ॥
	एकादश्यां सिते पक्षे पुष्यर्क्षं यदि सत्तम ।
	द्वादश्यां वा तदाशेषपपक्षयकरं द्वयम् ॥
व्यासः ।
	शुक्लपक्षे तृतीयायां चतुर्थ्यां चैव भारत ।
	पञ्चम्यां कृष्णपक्षस्य स्नातः किमनुशोचते ॥
	शुक्ले वा यदि वा कृष्णे चतुर्थी वा चतुर्दशी ।
	भौमवारेण पुण्यासौ सोमवारे कुहूर्यथा ॥
तथा ।
	अमा वै सोमवारेण रविवारेण सप्तमी ।
	चतुर्थी भौमवारेण विषुवत् सदृशं फलम् ॥
	सिनीवाली कुहूर्वापि यदि सोमदिने भवेत् ।
	गोसहस्रफलं दद्यात् स्नानं वै मौनिना कृतम् ॥
	द्विजेन्द्रसुतसंयुक्ता परिपूर्णा सिताष्टमि ।
	तस्यां नियमकर्तारो न स्युः खण्डितसंपदः ॥
द्विजेन्द्रसुतः सोमसुतः । बुध इति यावत् । [२१४] तथा ।
	बृहस्पतिद्वितीयायां शुक्लायां विधिपूजनम् ।
	कृत्वा नक्तं समश्नीयाल् लभेद् भूमिमभीप्सिताम् ॥
विधिर्ब्रह्मा, तत्पूजनं च गायत्र्या कार्यम् । अथ प्रसङ्गात् खण्डतिथिविषयाणि कानिचिद् वाक्यानि लिख्यन्ते । तत्र प्रतिपादादितिथिषु यान्यवश्यकार्याणि कर्माणि तानि तासां द्वैविध्ये सति किं सूर्योदयव्यपिनीषु कार्याणि किं वा तदस्तमयव्यापिनीष्व् इति संशये पक्षद्वये ऽप्यनुग्राहकाणि कानिचिद् वाक्यानि दृश्यन्ते । यद् आह देवलः ।
	यां तिथिं समनुप्राप्य अस्तं याति दिवाकरः ।
	सा तिथिः सकला ज्ञेया स्नानदानजपादिषु ॥
	यां तिथिं समनुप्राप्य उदयं याति भास्करः ।
	सा तिथिः सकला ज्ञेया दानाध्ययनकर्मसु ॥
	आगतां तिथिमुत्सृज्य तिथिशेषं न योजयेत् ।
	ज्वलन्तमग्निमुत्सृज्य न हि भस्मनि हूयते ॥
एतद्विरोधपरिहाराय विष्णुधर्मोत्तरे शिवगीताः ।
	एकादश्यष्टमी षष्ठी द्वितीया च चतुर्दशी ।
	त्रयोदशी अमावास्या उपोष्याः स्युः परान्विताः ॥
अत्र कृष्णपक्षस्यैव त्रयोदशीचतुर्दश्यौ ग्राह्ये । तथा च निगमः ।
	षष्ठ्यष्टमी तथा दर्शः कृष्णपक्षे त्रयोदशी ।
	एताः परयुताः पूज्याः पराः पूर्वयुतास्तथा ॥
परा उत्तराः । ततश् च षष्ठ्यादीनां यथासंख्यं पराः सप्तमीनवमीचतुर्दशीप्रतिपदो भवन्ति । तथा ।
	एकादश्यष्टमी षष्ठी शुक्लपक्षे चतुर्दशी ।
	पूज्याः परमेण संयुक्ताः ॥
परेण तिथिनेत्यर्थः । तथा ।
	युग्माग्नियुगभूतानां षण्मुन्योर्वसुरन्ध्रयोः ।
	रुद्रेण द्वादशी युक्ता चतुर्दश्या च पूर्णिमा ॥
[२१५]	प्रतिपत्स्व् अप्यमावास्या तिथ्योर्युग्मं महाफलम् ।
	एतद् व्यस्तं महादोषं हन्ति पुण्यं पुराकृतम् ॥
अत्र तिथ्योर्युग्ममित्यभिधानाद् युग्माग्न्यादिशब्दा द्वितीयातृतीयादितिथिविशेषोपलक्षणार्था विज्ञायन्ते । ततश् च युग्माग्न्योर्द्वितीयातृतीययोर्युग्मभूतानां चतुर्थीपञ्चम्योर्युग्ममित्येवं तिथियुग्मनिर्देशो द्रष्टव्यः । एवं च सति दशमीशुक्लत्रयोदशीशुक्लप्रतिपदां पूर्वोत्तरतिथियुग्मानि त्याज्यानि भवन्ति । यच् च देवलवचनम्: "यां तिथिं समनुप्राप्य" इत्यादि तद् यासां तिथीनां द्वितीयादीनामुत्तरतिथिविद्धानामुपादेयत्वमुक्तं तद्विषयं ग्राह्यम् । यच् च तेनैवोक्तम्,
	यां तिथिं समनुप्राप्य अस्तं याति दिवाकरः ।
इति, तदपि यास्तिथयः पूर्वतिथिविद्धाः सत्यो ग्राह्यास्तद्विषयम् । यच् च बौधायनेनोक्तम्,
	सा तिथिस्तदहोरात्रं यस्यामभ्युदितो रविः ।
	वर्धमानस्य पक्षस्य ह्रासे ऽप्यस्तमयं प्रति ॥
तत् परविद्धत्वेन पूजानां द्वितीयादितिथीनामुदयव्यापिनीनामुपादेयत्वमनूद्य तासामेव क्षयगामित्वेनोदयव्यापित्वे ऽसति पूर्वविद्धत्वे ऽप्युपादेयतां विधत्ते । यदा पुनर्द्वितीयादिविहितं कर्म समग्रमुदयव्यापिद्वितीयादौ कर्तुमशक्यं तद्विपरीतायां च शक्यं तदा किं कार्यमित्यपेक्षिते भविष्यत्पुराणम् ।
	व्रतोपवासस्नानादौ घटिकैका यदा भवेत् ।
	उदये सा तिथिर्ग्राह्या विपरीतापि पैतृके ॥ इति ।
यत् तु मार्कण्देयेनोक्तम्,
	शुक्लपक्षे तिथिर्ग्राह्या यस्यामभ्युदितो रविः ।
	कृष्णपक्षे तिथिर्ग्राह्या यस्यामस्तमितो रविः ॥
इति, तत्र शुक्लपक्षशब्देन देवकार्यमुपलक्ष्यते, तस्य प्रायः शुक्लपक्षे विहितत्वात् । कृणपक्षशब्देन च पितृकार्यम् । देवकार्यं च यद् (?) उदयव्यापिन्यां विधीयते तत् प्रतिषिद्धतिथिवेधानतिक्रमेण ग्राह्यम् । पितृकार्ये पुनरपराह्णव्यापिनी वेधविधिमनादृत्यैव ग्राह्या । यत् स्मृत्यन्तरे,
	मध्याह्नव्यापिनी या स्यात् तिथिः पूर्वा परापि वा ।
	तत्र कर्माणि कुर्वीत वृद्धिह्रासाव् अकारणम् ॥ इति ।
इदं चैकोद्दिष्टविषयम्, तस्य मध्याह्ने विहितत्वात् । "श्राद्धादाव् आपराह्णिकी" इति वचनात् पैतृके कर्मणि तिथिवेधो न दुष्यतीति गम्यते । अत एवओपवासयोग्यतां वेधविशेषे तिथिविशेषाणाम् आह गार्ग्यः । [२१६]
	एकादश्यष्टमी षष्ठी पूर्णमासी चतुर्दशी ।
	अमावास्या तृतीया च ता उपोष्याः परान्विताः ॥
पारिशेष्यादन्याः पूर्वविद्धा एवोपवासे ग्राह्या इति गम्यते । यत् तु निगमवाक्यम्: "युग्माग्नियुगभूतानि" इत्यादौ पौर्णमासीतृतीययोः पूर्वविद्धयोरुपादेयत्वमुक्तम्, तदेकादश्यष्टमीत्यादिगार्ग्यवचनाविरोधेनोपवासव्यतिरिक्तकर्मविषयं ग्राह्यम् । चतुर्दश्याश् च शुक्लाया एव परविद्धायाः पूज्यता । यद् आह बौधायनः ।
	एकादश्यष्टमी षष्ट्ःई शुक्लपक्षे चतुर्दशी ।
	पूज्याः परेण संयुक्ताः पराः पूर्वेण संयुताः ॥ इति ।
कृष्णचतुर्दशी तु परविद्धा हेयैव,
	एतद् व्यस्तं महादोषं हन्ति पुण्यं पराकृतम् ।
इति वचनसामर्थात् । द्वितीयादितिथीनां पूर्वतिथिवेधे सति द्वितीये ऽहन्यवश्यं षष्ठ्यादितिथिर्निःसरतीति तादृशे विषये नागादिवेधो हेय इत्येवंपरम् । यदा तु स्वल्पया पञ्चम्यादिकया तिथ्या षष्ठ्यादिविद्धापि षष्ठ्यादिरुपादेया । काम्यान्यपि कर्माणि प्रक्रान्तानि सन्त्यावश्यकान्येव । एवं च सति द्वादशाष्टादशादिशब्दाः षष्ठ्यादीनां परविद्धत्वसंभवज्ञापनार्था न विवक्षितस्वार्था इत्येवं विधेयम् । "दिक्पञ्चदशाभिस्तथा" इत्यत्र दिग् इति दशमीत्यर्थः । नक्षत्रे तूपवसनीये किमस्तमयव्यापि तद् ग्राह्यमन्यथा वेति संशये शंकरगीताः ।
	उपोषितव्यं नक्षत्रं यस्मिन्नस्तमियाद् रविः ।
	यत्र वा युज्यते ना(रा)म निशीथं शशिना सह ॥ इति ।
एतच् च तिथिविशेषयोगानपेक्षे नक्षत्र एवोपोषितव्ये द्रष्टव्यम् । यत्र तु नक्षत्रयुक्ता तिथिस्तिथियुक्तं वा नक्षत्रं कर्माङ्गतया विहितं तत्रोदयप्रभृति सातत्येन तद्योगो ऽपेक्षणीयो रोहिण्यष्टमीं श्रवणद्वादशीं च विहाय । ततश् चायमर्थः सिद्धो भवति — आवश्यकव्रतादिकर्मकाले लभ्यमाना तिथिर्निषिद्धवेधा हेया । उपादेयवेधा तु कर्मकालाव्यापिन्यपि स्वीकार्येति । नित्यं नैमित्तिकं च कर्मावश्यकं प्रक्रान्तं च सदावश्यकमेव । प्रक्रम्यमाणं तु तत् संकल्पकालव्यापिन्याम् [२१७] एव विहितायां तथावारम्भणीयम्, संकल्पस्यैव व्रतत्वात् । स चौचित्यात् प्रातरेव कार्यः । मनुः ।
	वेदोतितं स्वकं कर्म नित्यं कुर्यादतन्द्रितः ।
	तद् धि कुर्वन् यथाशक्ति प्रप्नोति परमां गतिम् ॥
नित्यमकाम्यमित्यर्थः । पर्मा गतिर्मुक्तिः । कर्म च परमात्मज्ञानसहितं क्रियमाणं मुक्तये कल्पत इति व्याख्येयम्, वचनान्तरवशात् । तथा ।
	इन्द्रियार्थेषु सर्वेषु न प्रसज्येत कामतः ।
	अतिप्रसक्तिं चैतेषां मनसा संनिवर्तयेत् ॥
तथा ।
	अग्निहोत्रं च जुहुयाद् आद्यन्ते द्युनिशोः सदा ।
	दर्शने(र्शेन) चार्धमासान्ते पूर्णमासेन चैव हि ॥
	सस्यान्ते नवसस्येष्ट्या तथर्त्वन्ते द्विजो ऽध्वरैः ।
	चतुर्षु चतुर्षु मसेषु चातुर्मास्यादियागैः ।
	पशुना ह्ययनस्यान्ते समान्ते सौमिकैर्मखैः ॥
अह्नोर्निशायाश् चाद्यन्ताव् अग्निहोत्रप्रयोगं प्रति कालत्वेन विधानाद् योग्याव् इति ताभ्यां स्वसंबन्धी पूर्व उत्तरश् च काल उपलक्षितो ऽत्र विधीयते । अत एवापराह्णे सायंहोमस्योपक्रमः । प्रदोषे तु समाप्तिः । उदितहोमिनां पुनरुदित आदित्ये । एवमर्धमासान्तस्याप्यत्यन्तसूक्षमत्वाद् दर्शपूर्णमसप्रयोगसमर्थकाललक्षकत्वम् । अत एव कल्पसूत्रकाराः ।
	पक्षान्ता उपवस्तव्याः पक्षादयो ऽभियष्टव्याः । इति ।
पक्षान्तः पञ्चदशी, पक्षादिः प्रतिपत् । तत्रोपवासस्तीर्थस्नानाग्न्यन्वाधानादिकर्मकलापः पाणिसंस्पर्शनादिप्रयोगो ऽभीज्या । एतच् च प्रतिपत्पञ्चदश्योः सूर्योदयास्तमयव्यापित्वे सति तथा कृष्णशुक्लप्रतिपदोश् चन्द्रस्यादर्शनपूर्णोदयवत्त्वे सति द्रष्टव्यम् । यदा पुनरेकस्मिन्न् एवाहनि पूर्णश् चन्द्र उदेति न दृश्यते वा तदा तदहरेव यागः । यद् आह आपस्तम्बः: "यदहः पुरस्ताच् चन्द्रमाः पूर्न उत्सर्पेत् तां पूर्णमासीमुपवसेच् छ्वः पूरितेति वा" । तथा: "यदहर्न दृश्यते तदहरमावास्या वा श्वो न द्रष्टार इति वा" इति । यदप्य् (यद्यप्य्) उपवासश् चन्द्रमसं वाविज्ञाय संपूर्णं वा विज्ञायाग्नीनन्वदधातीयादिभिर् [२१८] वचनैश् चन्द्रादर्शनसंपूर्णोदयवत्यहनि विहितः । तथापि यागस्य प्रधान्यात् तत्काले दर्शनादिभिर्यथा न बाध्यते तथोपवसथस्य कालो ग्राह्यः, "अङ्गगुणविरोधे च तादर्थ्यात्" इत् न्यायात् । तस्मादतिक्षये तिथीनां यस्मिन्न् एवाहोरात्रे चन्द्रस्यादर्शनं पूर्णोदयो वा भवति तदादृश्यमाने चन्द्रमस्यमावास्योपवासः । यदा तु दिनद्वयव्यपि चन्द्रादर्शनं पूर्णोदयो वा भवति तत्रैव वा विषये प्रतिपत्पञ्चदाश्योर्दिवा संधिश् चत् स्यात् तदा पूर्वेद्युरुपोष्य दिवासंधिमत्यहनि यष्टव्यं नोत्तरेद्युश् चन्द्रदर्शनादियुक्ते ऽपि संधिमत्यहनीज्यया हि संधिसंनिधिरनुगृहीतो भवति । चन्द्रादर्शनादियुक्तोत्तरेद्युरिष्टौ च विप्रकृष्टः । विप्रकृष्टश् च (-ष्टाच् च) यागकालात् संनिकृष्टो यागकालो ज्यायान् । "दिवासंधियुक्तायां हविषा पौर्णमास्यां यजेतामावस्यम् (?) अमावास्यायां यजेत" इति श्रुतिः । पूर्णमास्यमावास्याशब्दौ हि पञ्चदश्योः प्रसिद्धौ न तु प्रतिपदि । अत एव "संधिमभितो यजेत" इति श्रुत्यन्तरम् । अभित उबहत इत्यर्थः । तत्र दिवासंधौ संधेः पूर्वत्र यागो रात्रिसंधौ तूत्तरत्र पूर्वह्णे । सर्वेष्व् अपि च पक्षेषु यागः प्रातःकाल एव, "अथ प्रातः प्रातर्हुते ऽग्निहोत्रे" इत्यादिवक्यात् । अत एव बौधायनः: "अत्रोदाहरन्त्य् ऊर्ध्वं मध्यरात्रात् पूर्णमस्यां चन्द्रमाः पूर्यते । स एतं चापररात्रं पूर्णो भवति । सर्वं चाहरुत्तरस्या रात्रेरा मध्यरात्रादथामावास्यायाम् औपवसथ्ये ऽहन्य् ऊर्ध्वं मध्यंदिनाच् चन्द्रमसादित्यो रभते स एवं चापराह्णं न भवति । सर्वां च रात्रिमुत्तरस्य चाह्न आ मध्यंदिनादेतं संधिमभितो यजेत" इति । अस्यार्थः — अत्रोदाहरन्ति श्रुतिमिति शेषः । पूर्णमास्यामिति विषयनिर्देशः । ऊर्ध्वं मध्यरात्राच् चन्द्रमाः पूर्यते पूर्णमासी प्रवर्तत इत्युक्तं भवति । सैतमपररात्रमनन्तरं च सर्वमहरुत्तरस्या रात्रेरा मध्यरात्रादनुवर्तते  ततो विच्छिद्यते सो ऽयं रात्रिसंधिरुक्तः । अथामावास्याविषय्ते । औपवसथीये(थ्ये) ऽहनित् यागदिनात् पूर्वेद्युरूर्ध्वं मधंदिनाच् चन्द्रमसादित्यो रभते ऽमावास्या प्रवर्तते । सैतमपराह्णमनन्तरां सर्वां रात्रिमुत्तरस्याह्न आ मध्यंदिनादनुवर्तते । ततः प्रतिपद् भवति । स एष दिवासंधिरेतं रात्रिसंधिम् [२१९] अभिव्याप्य संधेः पूर्वेद्युरग्नीनन्वाधायोत्तरेद्युर्यजेत । तथैतं दिवासम्धिमभिलक्ष्य तदहः प्रातर्यजत इति । एवं श्रुतिमुदाहृत्य तद्गतौ मध्यरात्रमधंदिनशब्दौ व्याख्यातुम् आह: "रात्रिर्हि पूर्णमास्यां संधेया भवत्यहरमावस्यायाम्" इति । तेन श्रुतिगतौ मध्यरातमधंदिनशब्दौ रात्रिसंधिदिवासंध्योरुपलक्षकौ न विवक्षिताव् इति प्रतिपदितं भवति । अनयोश् च पूर्णमास्यमावास्याविषयश्रुत्योः प्रदर्शनार्थत्वं वक्तुमुत्तरं सूत्रम्: "द्वे पौर्णमास्यौ द्वे अमावस्ये पूर्वां पूर्वां । पौर्णमासीमुत्तरामुत्तराममावस्याम्"। इति । अयमर्थः — रात्रिसंधिदिवासंधिमत्यौ द्वे पूर्णमास्यौ । तत्र दिवासंधिः पूर्वामावास्या पूर्णमासी वा, रात्रिसंधिस्तूत्तरा । तत्र पूर्वामावास्योक्ता न तु पूर्णमासी तामुपमाव्याजेनाह — पूर्वां पूर्वां पूर्णमासीमिति । अयमर्थः — पूर्वामवावास्यामिव पूर्वाम् पौर्णवासीं जानीयाद् इति । ततश् च दिवासंधिमस्यां पूर्णमास्यां यागः पूर्वेद्युरुपवास इति सिद्धम् । तथोत्तरा पूर्णमास्युक्ता न त्व् अमावास्या तां पूर्णमासीं निरूपयन्न् आह: उत्तरामुत्तराममावास्यामिति । उत्तरां पूर्णमासीमित्वोक्तामुत्तराममावास्यां जानीयाद् इति । ततश् च रात्रिगतममावास्याप्रतिपत्संधिमुपवासयागयोर्मध्ये कुर्याद् इत्यर्थः । एवं तावत् संधिसंनिधिरेवानुग्राह्यो न तूपवसथस्य चन्द्रादर्शनसंपूर्णोदयकालत्वमिति बौधायनमतम् । 
	केचित् तु कल्पसूत्रकारा दिवासंधिमत्यहन्युपवासः कार्यः । उत्तरेद्युश् च यागः । यदि तस्मिन्नहनि चन्द्रस्यादर्शनं संपूर्णोदयो वा स्याद् इत्याहुः । तत्रोभाव् अपि शस्त्रार्थाव् अविशेषात् । किं तु यत्सूत्रप्रत्ययेन ये ऽनुतिष्ठन्ति तेषां तदुक्त एव शास्त्रार्थ उदितानुदितशास्त्रार्थव्द् इति । पिण्डपितृयज्ञे तु यद् औपवसथ्य एवाहनि नापराह्णे ऽमावास्यास्ति तदा संदेहः । किम् औपवसथ्य एवाहनि स कार्य उत यजनीय इति । तत्र केचिद् आहुः: "तस्मात् पूर्वेद्युः पितृभ्यः क्रियत उत्तरमहर्देवान् यजन्ते । पितृभ्य एतद् यज्ञं निष्क्रीय यजमानः प्रतनुते" इत्यादिश्रुतिवाक्यबलात्, तथाग्न्याधानं प्रकृत्य "अथापराह्णे पिण्डपितृयज्ञेन चरन्ति" इति कल्पसूत्रकारवचनाद् औपवस्थ्य एवाहनि कार्य इति । यत् पुनः [२२०] "अमावास्यायामपराह्णे पिण्डपितृयज्ञेन चरन्ति" इति वचनम्, तत्रामावास्याशब्द औपवसथ्यदिनोपलक्षणार्थो ऽन्यथा पूर्वोक्तवचनविरोधः स्याद् इति । 
	तदसत् । न ह्यमावास्यायामपराह्ण इत्यत्रामावास्याशब्द औपवसथ्यमहरुपलक्षयतीति । किं च न प्रमाणमस्ति । अत्र ह्यमावास्याशब्दार्थो ऽङ्गत्वेन विधीयते । न च विधौ लक्षणोचिता । तस्मात् "पूर्वेद्युः पितृभ्यः क्रियते" इत्यत्र पूर्वेद्युःशब्दो ऽनुवादको ऽर्थवादत्वात् । अनुवदकस्य यथाप्राप्तिलक्षणाश्रयणमदोषः । तेन पूर्वेद्युःशब्दो ऽमावास्यामुपलक्षयति, तस्यामेव पितृयज्ञस्य विहितत्वात् । भवति चामावास्या संपूर्णा सती यजनीयदिनापेक्षया पूर्वेद्युःशब्दबोध्या । यच् च "अथापराह्णे पिण्डपितृयज्ञेन चरन्ति" इति, तद् औपवसथ्ये ऽहन्यपराह्णव्याप्यमावास्याविषयं ग्राह्यम् । "भूते कव्यादिकी क्रिया" इत्येतदपि तद्विषयमेव, न पुनः शुद्धचतुर्दश्युपवासदिनविषयम्, अमावास्याविधायकदिनश्रुतिविरोधात् । तस्माच् छुद्धचतुर्दश्युपवासपक्षे यजनीय एवाहन्यपराह्णे ऽमावास्यायां दक्षिणाग्निमुद्धृत्य पिण्डपितृयज्ञः कार्यः । क्रमस्त्व् अग्न्यन्वाधानेन सह तस्य न कॢप्तः । अङ्गत्वे ऽपि न कॢप्त एव यतः कालादिविशिष्टतया प्राप्तेषु पदार्थेषु क्रमः कल्प्यते । अत एव "अमावस्यायां पूर्वेद्युर्वेदिं करोति" इति वेदिप्रकर्षे ततः प्राचां पदार्थानामप्रतिकर्ष इति । मनुः ।
	न शूद्राय मतिं दद्यान् नोच्छिष्टं न हविष्कृतम् ।
	न चास्योपदिशेद् धर्मान् न चास्य व्रतम् आदिशेत् ॥
	यो ह्यस्य धर्मम् आचष्टे यश् चैवादिशति व्रतम् ।
	सो ऽसंवृतं नाम तमः सह तेनैव गच्छति ॥
व्रतं प्रायश्चित्तम् । यमः ।
	वृषलाध्यापकश् चैव वृषलाध्यापितश् च यः ।
	ताव् उभौ नरके घोरे वसेतां शरदां सतम् ॥
शङ्खलिखितौ: "कृसरपायसापूपसांसदधिमधुघृतकृष्णाजिनानि शूद्रेभ्यो न दद्यान् नोपस्कृतं किंचिदन्यत्र प्रकृतात्" । आपस्तम्बः: "नाब्राह्मणायोच्छिष्टं प्रयच्छेत् । दन्तांस्थप्त्वा तदेतस्मिन्नवधाय प्रयच्छेत्।" । [२२१] दन्तांस्थप्त्वा दन्तैरवलिख्य तद् दन्तलग्नमन्नमुच्छिष्टे विधाय प्रयच्छेद् इत्यर्थः । तथा क्रोधादीन् भूतदाहीयान् दोषान् वर्जयेत् । तान् स एवाह: "भूतदाहीयान् दोषान् उदाहरिष्यामः क्रोधो हर्षो [रोषो] लोभो मोहो दम्भो द्रोहो मृषोद्यमत्याशपरिवादावसूयाकाममन्युरानात्म्यमयोगः" इति । तत्र पित्रादिष्व् अननुशासनीयेषु कोपः क्रोधः । हर्षो गर्वः । अनुशासनीयेषु कोपो रोषः । विहितधनव्ययपराङ्मुखत्वं लोभः । अन्यायार्जनं च । अविवेको मोहः । अत्याशो ऽत्यशनम् । मनुः शोकः । आनात्म्यं नैरात्म्यबुद्धिः । विहितेष्व् असमाधिरयोगः । हारीतः: "औदररैतसकामजक्रोधजार्थजानग्नीन् यथावन् नियच्छेत् । औदरात् सर्वकामकर्मेन्द्रियभावदोषाः संभवन्ति । यैरुपस्पृष्टो सत्त्वशुद्धिरित्याचार्याः । अथ पौंस्नात् साहसाद् रेतस्तस्य बीजं तदनृताव् उत्सर्गे दोषः स्याद् ऋताव् उत्सर्गे तद् ब्रह्मचर्येण व्याख्यातम् । तदेवादिप्रकृतत्वाज् जगतः प्रथमं संकल्पात् कामः संभवत्याशयात् प्रवर्तते । स्नेहाग्निर्बध्नाति स इच्छालक्षणो नैकविधः कामो येनाभिभूतो ऽतृप्त एव कामानां लोके ह्यनेकजन्मसंसारे कामावर्ते निमज्जति । स एको ऽनलः कामः । कामो हि भगवान् वैश्वानर इति श्रुतिः । तस्य संकल्पो नियमनम् । स व्याख्यातः । कामगीतौ चात्र श्लोकौ भवत:
	प्रवृत्तौ वा निवृत्तौ वा सर्वतः प्रतिभूरहम् ।
	सर्वार्थेषु यथार्थो ऽहं मदृते नास्ति किंचन ॥
	यो मां यथार्थं सर्वार्थे सर्वभूतेषु पश्यति ।
	सो ऽध्वनः पारम् आप्नोति नेतरे कामवादिनः ॥ इति ।
क्रोधाग्निना परिभूतः स्वेषामप्यबहुमतो ऽनभिगमनीयो ऽविश्वसनीयश् च भवति । कार्याकार्यवाच्यावाच्यानि न वितर्कयति । हितवादिनो गुरूनतिक्रामत्याविष्टः प्रेतलोकायात्मानं गमयति । तत्र घोरां निरयप्रायां यातनामनुभूय क्रूरक्रव्यादासु तिर्यग्योनिषु जायते । तत्र सर्वासां प्रजानां वाच्यो भवति । क्रमशो मनुष्यतां प्राप्य [२२२] सर्वजनविद्विष्टतामुपैति । क्रोधो हि तमोरूपः । तस्य क्षमा नियमनम् । स व्याख्यातः । लोभाग्निनाभिभूतः पुण्यार्थेष्व् (?) उपयुज्यमानमतिक्रामन्तम् आत्मानं मन्यते । असद्वित्तानामप्युपादानमिच्छति । तत्रार्थानुषङ्गात् सो ऽपि तिर्यग्योनिषु जायते । लोभो हि तमोरूपः । तस्य संतोषो नियमनम् । सो ऽपि व्याख्यातः । एवं ह्याह ।
	औदरो रैतसश् चाग्निः कामजः क्रोधजो ऽर्थजः ।
	एते वै निर्जिता येन स वै पञ्चतपाः स्मृतः ॥
	वचोवेगं मनसः क्रोधवेगं जिह्वावेगं चोदरोपस्थवेगम् ।
	एतान् वेगान् धरयेद् यस्तु विप्रस्तं वै ब्रूयुर्ब्रह्मिष्ठं वा मुनिं वा ॥"
पौंस्नात् पुरुषव्यापारात् । साहसाद् बलोद्भवात् । तस्य पुंसः । तदनृताव् इति । तत् तस्मादेवं तद्ब्रह्मचर्येणेति । तदेवेति । पर्वापर्वसाधारणं स्वदारगमनरूपम् आद्यं तदेव पर्ववर्जनरूपं द्वितीयम् । एवम् ऋतुगमननियमात्मकं तृतीयम् ऊर्ध्वरेतस्कत्वं चतुर्थम् । संकल्पो विषयसौन्दर्यज्ञानम् । कामो विषयेच्छा । आशयः पौनःपुन्येन भावनम् । नष्टं नाशम् । उपयुङ्क्त आकाङ्क्षते । विष्णुः ।
	त्रिविधं नरकस्येह द्वारं नाशनम् आत्मनः ।
	कामः क्रोधस्तथा लोभस्तस्मादेतत् त्रयं त्यजेत् ॥
आपस्तम्बः: "मनसा वाचा घ्राणेन चक्षुषा श्रोत्रेण त्वक्शिश्नोदरारम्भनानास्रवान् परिवृञ्जानो ऽमृतत्वाय कल्पते" । मनःप्रभृतीनाम् आरम्भाणां व्यापारान् आस्रावान् पुरुषः सङ्गहेतून् परिवृञ्जानः परित्यजन्नमृतत्वाय मुक्तये कल्पते समर्थो भवति । देवलः: "अथातः पापदोषान् मनोवाक्शरीरजान् व्याख्यास्यामः । तत्र मोहरागद्वेषमानलोभमदशोकममत्वाहंकारभयहर्षमोघचिन्ताश् चेति द्वादश मानसाः । 
	तेषां च त्रिविधो मोहः संभवः सर्वपाप्मनाम् ।
	अज्ञानं संशयज्ञानं मिथ्याज्ञानमिति त्रिकम् ॥
	विज्ञानं सर्वविद्यानामर्थानां स्वयम् ऊहनम् ।
	दोषैरदर्शनं चेति ज्ञानमज्ञानमन्यथा ॥
	अश्रेयःश्रेयसोर्मध्ये भ्रमणं संसयो भवेत् ।
	मिथ्याज्ञानमिति प्राहुरहिते हितदर्शनम् ॥
[२२३]	भवत्यधर्मादज्ञानमविद्या तच् च संशयः ।
	उभाभ्यामन्यथाज्ञानं पापिष्ठमुपजायते ॥
	अज्ञानाद् दुःखसंप्राप्तिः संशयाद् बध्यते पुनः ।
	मिथ्याज्ञानात् पतत्येवं मूढस्तामिस्रयोनिषु ॥
मनुः ।
	आचार्यं च प्रवक्तारं पितरं मातरं गुरुम् ।
	न हिंस्याद् ब्राह्मणं गाश् च सर्वांश् चैव तपस्विनः ॥
	ब्राह्मणायावगूर्यैव द्विजातिर्वधकाम्यया ।
	शतं वर्षाणि तामिस्रे नरके परिवर्तते ॥
	ताडयित्वा तृणेनापि संरम्भान् मतिपूर्वकम् ।
	एकविंशतिम् आजातीः पापयोनिषु जायते ॥
	अयुध्यमानस्योत्पाद ब्राह्मणस्यासृग् अङ्गतः ।
	दुःखं सुमहद् आप्नोति प्रेत्याप्राज्ञतया नरः ॥
	शोणितं यावतः पांसून् संगृह्णाति महीतलात् ।
	तावन्त्यब्दसहस्राणि तत्कर्ता नरके वसेत् ॥
	न कदाचिद् द्विजे तस्माद् विद्वानवगुरेदपि ।
	न ताडयेत् तृणेनापि न गात्रात् स्रावयेदसृक् ॥
	अवगूर्य त्व् अब्दशतं सहस्रमभिहन्य तु ।
	जिघांसया ब्राह्मणस्य नरकं प्रतिपद्यते ॥
देवलः ।
	नावगाहेदपो नग्नो वह्निं नाभिव्रजेत् पदा ।
	शिरोऽभ्यक्तावशिष्टेन तैलेनाङ्गं न लेपयेत् ॥
वसिष्ठः: "नेष्टकाभिः फलानि शातयेत् । न फलेन फलम् । न कल्ककुहको भवेत्" । 
कल्को दम्भः । कुहको वशीकारादिस्तद्वान् न भवेद् इत्यर्थः ।
"न म्लेच्छभाषां शिक्षेत" । देवलः: "नावेक्षेताशुचिः कूपं घर्षयेन् न पदा पदम्" । 
तथा ।
	सुहृन्मरणम् आर्तिं वा न स्वयं श्रावयेत् परान् ।
	अतिभोगेन मित्राणि बालिश्यान् नैव पीडयेत् ॥
	दाक्षिण्याद् धि दरिद्रो ऽपि सहते मित्रपीडनम् ॥ [२२४]
मनुः ।
	यद् यत् परवशं कर्म तत् तद् यत्नेन वर्जयेत् ।
	यद् यद् आत्मवशं तु स्यात् तत् तद् यत्नेन सेवयेत् ॥
	सर्वं परवशं दुःखं सर्वम् आत्मवशं सुखम् ।
	एतद् विद्यात् समासेन लक्षणं सुखदुःखयोः ॥
	यत् कर्म कुर्वतो ऽस्य स्यात् परितोषो ऽन्तरात्मनः ।
	तत् प्रयत्नेन कुर्वीत विपरीतं तु वर्जयेत् ॥
यत् कर्म धर्ममित्यर्थः । शङ्खलिखितौ ।
	"आपत्स्व् अपि हि कष्टासु परस्वं कामयेत न ।
	नाभक्ष्यं भक्षयेत् किंचिन् न पूर्वचरितं चरेत् ॥
	नर्षिपितृदेवताः कीर्तयेत् ।
स्वकीयान् ऋषीन् इष्टदेवताः पितॄंश् च न कीर्तयेद् इत्यर्थः । 
	"नागाधोदकमवगाहेत । न स्त्रियं विवसनाम् ईक्षेत । न पुरुषमन्यत्र 
	स्वाभाव्यात्" । 
स्वाभाव्यादकामत इत्यर्थः ।
"न पादेन पादं प्रक्षालयेत् । न दर्भैः परिमृज्यात् । न महाजनविरोधं कुर्यात् । न गोष्ठीभिः संबध्येत् । न गणबन्धुसमवायं प्रविशेत् । नायाज्यं याजयेत् । नानुयोगं प्रब्रूयात्" ।
अनुयोगो धनदानार्थमनुवाकमधीष्वेत्यध्ययनादेशः ।
"न ब्रह्मविक्रयमिच्छेत् । न वाह्यमाने वाहय गामिति ब्रूयान् न परिषन्मध्ये स्वैरवाक् स्यात्" ।
परिषत्कार्यानुवादित्वं स्वैरवाक्त्वम् ।
	"नानियुक्तो ऽग्रासनं गच्छेन् नाभ्यधिकं दद्यान् न प्रतिगृह्णीयात्" ।
भोज्यम्। इति शेषः ।
	"नोन्मत्तमूकान् संस्कुर्यात्" ।
नोपनयीतेत्यर्थः ।
	"न वधबन्धसमवायं गच्छेत्" ।
वधबन्धप्रयोजनं समवायं मेलकं न गच्छेत् ।
	"न दावम्" ।
दावो वनवह्निः ।
	"न दम्पत्योरन्तरम् । नर्षीणां प्रभवं न नदीनां न महात्मनाम्" ।
प्रभव उत्पत्तिस्थानम् । [२२५]
"न मद्यं दद्यात् । न प्रतिगृह्णीयात् । न धर्मं ख्यापयेत् । नाधर्मं संवृतं कुर्यात् । नापसव्यं परिदद्यात् । न भूमिं विलिखेत् । न पादेनाभिहन्यात् । नाङ्गमुखवादित्राणि कुर्यात् । न कूपश्वभ्राणि विलोकयेत् । न लोकविद्विष्टानि समाचरेत् । सर्वं विरुद्धं परिहरेत्" ।
हारीतः: 	"न गोर्मूत्रपुरीषाभ्यामुद्विजेत् । न पथि शिखा विसृजेत्" ।
शिखाः केशाः ।
व्रीहिनिकषणतृणकुट्टनलोष्टचन्दनलेखनकरजदशनवीणावादनानि वर्जयेत् । आत्मस्तवावमानांश् च मद्यशुक्तविकारांश् च वर्जयेत् । न रक्तामगन्धां स्रजम् आबध्नीयात् । अन्यत्र काञ्चनकमलकुवलेभ्यः । नाशुचिक्लिन्नपूतिभिर्दारुभिरग्निमिन्धीत । नाग्निवेलयोः प्रवसेत् । पर्वसु चापत्सु प्रोषितो ऽग्निवेलायां वाग्यतस्तां प्रतिदिशं मनसा ध्यायेत् । अनुपस्थाय मन्त्रतो हुतं ज्ञात्वा प्रति व एना इत्युपस्थायाभिभाषेत ।
	प्रति व एना नमसाहमेमि सूक्तेन भिक्षे सुमतिं सुराणाम् ।
	रराण ता मरुतो वेद्याभिर्निहेलो धत्त वि मुचध्वमश्वान् ॥
नादर्भमग्निं परिचरेत् । नायज्ञियैर् जुहुयात् । हुतशेषं ब्राह्मणाय दद्यात् । माषमसूरमधुमांसपरन्नमैथुनानि व्रत्ये ऽहनित् वर्जयेत् ।
व्रत्यमग्न्यन्वाधानदिनम् ।
नोच्चैर्निशायामभिभाषेत । नोत्तरीयान्तरीयविनिमयं कुर्यात् । न देवगुरुब्राह्मणपरीवादं कुर्यात् । न चैषां दीयमानं प्रति वारयेत् । स्तेयिनो हि प्रमीताः पूर्वधनिनामुपकाराय जायन्ते । तस्मान् न स्तेयं कुर्यान् न कारयेत् । नावमन्येत ।
	निन्दां मृत्युपदं प्राहुर्निकृतिं तमसः पदम् ।
	सर्वभूतात्मभूतत्वाद् आर्जवं ब्रह्मणः पदम् ॥
पापाद् वोपसर्गाद् व्याधिसंक्रमणयोगात् सिद्ध्यदर्शनाच् च तस्मात् पृथक्शौचाः श्रेयांसः ।
	आसनं शयनं यानमन्तर्धाय समाचरेत् ।
	न चैकभोजनं प्राहुर्ब्राह्मणानां स्वकैरपि ॥
व्यासः ।
	यूकामत्कुणदंशादीन् खादतः स्वात्मनस्तनुम् ।
	पुत्रवत् परिरक्षन्ति ते नराः स्वर्गगामिनः(णः) ॥ [२२६]
कालिकापुराणे ।
	सोपानत्को देवगृहम् आरुहेद् यस्तु मानवः ।
	स याति नरकं घोरं तामिस्रं नाम नमतः ॥
बृहस्पतिः ।
	एकपङ्क्त्युपविष्टा ये न स्पृशन्ति परस्परम् ।
	भस्मना कृतमर्यादा न तेषां संकरो भवेत् ॥
	अग्निना भस्मना चैव सलिलेन विशेषतः ।
	द्वारेण स्तम्भमार्गेण षड्भिः पङ्क्तिर्विभिद्यते ॥ इति ।
हारीतः ।
	शुचिं देवाश् च रक्षन्ति रक्षन्ति पितरः शुचिम् ।
	शुचेर्बिभ्यति रक्षांसि ये चान्ये दुष्टचारिणः ॥
	भ्रष्टशौचं नरं दृष्ट्वा प्रहिंसन्तीह रक्षसाः ।
	यक्षाः पिशाचा भूतानि ये चाने ऽप्येवमादयः ॥
	ज्ञानं दानं तपस्त्यागो मन्त्रकर्मविधिक्रियाः ।
	मङ्गलाचारनियमाः शौचभ्रष्टस्य निष्फलाः ॥
	द्वौ मासौ पाययेद् वत्सं तृतीये द्विस्तनं दुहेत् ।
	चतुर्थे त्रिस्तनं शेषं यथान्यायं यथाबलम् ॥
	नस्तनं दमनं बाले वाहनं च न शस्यते ।
	वृद्धानां दुर्बलानां च प्रजापतिवचो यथा ॥
नस्तनं नासिकाभेदः । तथा ।
	वृद्धान् नातिवदेज् जातु न च संप्रेषयेदपि ।
	नासीनः स्यात् स्थितेष्व् एवम् आयुरस्य निरस्यति ॥
तथा ।
	गृहे पारावता धन्याः शुका वै शारिकास्तथा ।
	गृह एते प्रशस्ताः स्युस्तथा वै तैलपायिकाः ॥
	उपदीपकाश् च गृध्राश् च कपोता भ्रमरास्तथा ।
	निवसेरन् यदा तत्र शान्तिमेव तदाचरेत् ॥
	अमङ्गल्यानि चैतानि दिवाक्रोशो महात्मनाम् ।
	महात्मनां च गुह्यानि वक्तव्यानि न कर्हिचित् ॥
	पानीयस्य क्रिया नक्तं न कार्या भूतिमिच्छता ।
	भुक्त्वा प्रसाधनं वर्ज्यं वर्ज्याश् च निशि सक्तवः ॥
	प्राङ्मुखः श्मश्रुकर्माणि कारयेत् तु सदा नरः ।
	उदङ्मुखो वा राजेन्द्र तथायुर्विन्दते महत् ॥ [२२७]
तथा ।
	सुतस्त्रियाश् च शयनं सह भोज्यं च वर्जयेत् ।
	आहारं मैथुनं निद्रां संध्यकाले विवर्जयेत् ॥
	कर्म चाध्ययनं चैव तथा दानप्रतिग्रहौ ।
	गोखरोष्ट्रं च नारोहेन् न च गच्छेद् दिवा स्त्रियम् ॥
	स्नानं चङ्क्रमणं स्वप्नं दिग्वासा न समाचरेत् ॥
विष्णुः: "न सर्वशस्त्रैः क्रीडेत देवब्राह्मणशास्त्रमहात्मनां परिवादं वर्जयेत् । पर्वसु न तृणमपि च्छिन्द्यात्" । विष्णुपुराणम् ।
	विरोधं नोत्तमैर्गच्छेन् नाधमैश् च सदा बुधः ।
	विवादश् च विवाहश् च तुल्यरूपैर्नृपेष्यते ॥
स्मृत्यन्तरम् ।
	मद्यविक्रयसंधानदानादानानि नाचरेत् ।
उशना ।
	तिथिं पक्षस्य न ब्रूयान् न नक्षत्राणि निर्दिशेत् ।
आपस्तम्बः ।
	संपादयति यो विप्रः स्नानं तीर्थफलं जपम् ।
	संपादी बध्यते दोषैस्तस्य संपद्यते फलम् ॥
पैठीनसिः ।
	अपेयं हि सदा तोयं रात्रौ मध्यमयामयोः ।
	स्नानं चैव न कर्तव्यं तथैवाचमनक्रिया ॥
	मत्तप्रमत्तोन्मत्तपतितैः सह संभाषं न कुर्वीत ।
प्रमत्तः प्रमादशीलः ।
	नापुष्पितं वृक्षम् आरोहेत् । तथा नान्यस्मै दीयमानं प्रति वदेत् ॥
मार्कण्डेयः ।
	बलिं स्नानभुवं चैव श्मशानबलिमेव च ।
	न गच्छेद् बन्धनागारं वध्यभूमिं च गर्हिताम् ॥
	अन्तःपुरं वित्तगृहं परद्यूतगृहं तथा ।
	नोर्ध्वजानुश् चिरं तिष्ठेद् वत्सतन्त्रीं च न लङ्घयेत् ॥
	समाल्यो नाचरेत् स्नानं न द्विवासा विकारणम् ।
विकारणं निर्निमित्तम् ।
	म्लेच्छवेशो न कर्तव्यो म्लेच्छभाषा तथैव च ॥
	नासंवृतमुखः कुर्याद् ध्(घ्)आस्यं जृम्भां तथैव च ।
	गोपयेज् जन्मनक्षत्रं धनसारं गृहे मलम् ॥
[२२८]	वेगरोधो न कर्तव्यस्त्व् अन्यत्र क्रोधवेगतः ।
	नोपेक्षितव्यो व्याधिः स्यान् मृत्युरल्पो ऽपि भार्गव ॥
	न हुं कुर्याच् छवं पूर्वं बिभृयान् नाग्निवारिणी ॥
शङ्खलिखितौ: "नापो ऽग्निं चैकतो धारयेत्" । एकत एकस्मिन् हस्तपादौ । मार्कण्डेयः ।
	न भुक्तमात्रस्यायस्येन् नीचसेवां च वर्जयेत् ।
	पादं पदा च नाक्रामेन् न कण्डूयेन् न शोधयेत् ॥
	वेदशास्त्रनरेन्द्राग्निदेवनिन्दां विवर्जयेत् ।
	निरासनस्य सुप्तस्य तिष्ठतश् च तथैव च ॥
	तथा भुक्तवतो नित्यं स्नातस्य रुषितस्य च ।
	यात्रायुद्धोत्सुकस्यापि श्मश्रुकर्म विवर्जयेत् ॥
	पुष्पाण्यकालरूढानि फलान्यपि तथैव च ।
	विकारवच् च यत् किंचित् तत् प्रयत्नेन वर्जयेत् ॥
विकारवदद्भुतम् ।
	दिवा कपित्थच्छायां च रात्रौ दधि शमीं तथा ।
	कार्पासं दन्तकाष्ठं च शक्रादपि हरेच् छ्रियम् ॥
	अष्टमीं च तथा षष्ठीं नवमीं च चतुर्दशीम् ।
	वर्जयेच् छिरसो ऽभ्यङ्गं पर्वसंधिं तथैव च ॥
	तथैवामलकैः स्नानं सप्तमीषु विवर्जयेत् ।
	विना तु सततं स्नानं न स्नायाद् दशमीषु च ॥
	अमावस्यासु सर्वासु नववस्त्रं न धारयेत् ।
	गोगजाश्वाजपुच्छेषु खरस्य च विशेषतः ॥
	यल् लग्नमुदकं तस्माद् विप्रुषं दूरतस्त्यजेत् ।
	शूर्पवातनखाग्राम्बु स्नानवस्त्रघटोदकम् ॥
	मार्जनीरेणुकेशाम्बु हन्ति पुण्यं पुरा कृतम् ।
	माल्यानुलेपनादग्रं न प्रदद्यात् तु कस्यचित् ॥
	अन्यत्र देवताविप्रगुरुभ्यो भृगुनन्दन ।
	न गच्छेद् गर्भिणीं नारीं मलिनां सितमूर्धजाम् ॥
	रजस्वलां भुक्तवतीं नायोनौ न बुभुक्षितः ।
	न स्वपेद् येषु देशेषु तेषु देशेषु चाप्यथ ॥
	दीक्षितो वर्जयेद् यत्नात् कृत्वा श्राद्धं च मानवः । [२२९]
दीक्षितो ऽनुन्मुक्तदीक्षः । पुराणात् ।
	क्रियां यः कुरुते मोहादनाचम्येह नास्तिकः ।
	भवन्ति हि वृथा तस्य क्रियाः सर्वा न संशयः ॥
शातातपः ।
	अजाविरेणुसंस्पर्शाद् आयुर्लक्ष्मीश् च हीयते ।
	श्वकाकोष्ट्रखरोलूकसूकरग्राम्यपक्षिणाम् ॥
बैजवापः ।
	रथाश्वगजधान्यानां गवां चैव रजः शुभम् ।
	अप्रशस्तं समूहिन्यजाविरासभवाससाम् ॥
समूहिनी मार्जनी । षट्त्रिंशन्मतात् ।
	प्रक्षाल्य हस्तौ गृह्णीयाद् ओषध्यमलके नरः ।
	श्रसो मुण्डनं कृत्वा पुनः प्रक्षालयेत् तु तत् ॥
मनुः ।
	मङ्गलाचारयुक्तः स्यात् प्रयतात्मा जितेन्द्रियः ।
	जपेच् च जुहुयाच् चैव विनिपातो न विद्यते ॥
	वेदमेवाभ्यसेन् नित्यं यथाकालमतन्द्रितः ।
	तं ह्यस्याहुः परं धर्ममुपधर्मो ऽन्य उच्यते ॥
	वेदाभ्यासेन सततं शौचेन तपसैव च ।
	अद्रोहेण च भूतानां जातिं स्मरति पौर्विकीम् ॥
	पौर्विकीं संसरञ् जातिं ब्रह्मैवाभ्यसते पुनः ।
	ब्रह्माभ्यासेन चानन्तमजस्रं फलमश्नुते ॥
	सावित्राञ् जातिहोमांश् च कुर्यात् पर्वसु नित्यशः ॥
जातिर् जन्म । सवितृदै(दे)वत्यान् दुरितशान्तिप्रयोजनान् आज्यहोमान् कृष्णशुक्लपञ्चदशीषु सदा कुर्याद् इत्यर्थः ।
	अष्टकासु पितॄनर्चेन् नित्यमन्वष्टकासु च ।
स्वगृह्योक्तविधानेनेति शेषः । नित्यं सर्वदेत्यर्थः ।
	अभिवाद्य च वृद्धांश् च दद्याच् चैवासनं स्वकम् ।
	कृताञ्जलिरुपासीत गच्छतः पृष्ठतो ऽन्वियात् ॥
	नास्तिक्यं वेदनिन्दां च देवतानां च कुत्सनम् ।
	द्वेषं स्तम्भं च मानं च क्रोधं तैक्ष्ण्यं च वर्जयेत् ॥ [२३०]
नास्ति दैवमिति मतिर्यस्य स नास्तिकः । तस्य भावो नास्तिक्यम् । वेदेर्ष्याप्रामाण्याध्यवसायो निन्दा । देवतानां ब्रह्मादीनां कुत्सनं निन्दनम् । यथा — ब्रह्मा दुहितरमगात् । ईशो ब्रह्मणः शिरश् चिच्छेदेति । स्तम्भो ऽहंकारादप्रणामः । मानो ऽहंकारः । क्रोधो ऽक्षमा । तैक्ष्ण्यं वाक्पारुष्यम् ।
	अधार्मिको नरो यो हि यस्य चाप्यनृतं धनम् ।
	हिंसारतिश् च यो नित्यं नेहासौ सुखमेधते ॥
	न सीदन्नपि धर्मेण मनो ऽधर्मे निवेशयेत् ।
	अधार्मिकाणां पापानाम् आशु पश्यन् विपर्ययम् ॥
	नाधर्मश् चरितो लोके सद्यः फलति गौरिव ।
	शनैरावर्तमानस्तु कर्तुर्मूलानि कृन्तति ॥
	यदि नात्मनि पुत्रेषु नो चेत् पौत्रेषु नप्तृषु ।
	न त्व् एवं हि कृतो धर्मः कर्तुर् भवति निष्फलः ॥
	न धर्मस्यापदेशेन पापं कृत्वा व्रतं चरेत् ।
	व्रतेन पापं प्रच्छाद्य कुर्वन् स्त्रीशुद्रदम्भनम् ॥
धर्मच्छलेन प्रायश्चित्तं न कुर्याद् इत्यर्थः ।
	अलिङ्गी लिङ्गवेशेन यो वृत्तिमुपजीवति ।
	स लिङ्गिनां हरत्येनस्तिर्यग्योनौ च जायते ॥
आश्रमिणो लिङ्गिनः । तेषां लिङ्गैर्दण्डादिभिः स्वयमलिङ्गी तद्वृत्तिं भिक्षाप्रतिग्राहादिकां य उपजीवति स आश्रमिणां पापं तिर्यग्योनिं चाश्नुते ।
	यमान् सेवेत सततं न नित्यं नियमान् बुधः ।
	यमान् पतत्यकुर्वाणो नियमान् केवलान् भजन् ॥
	शौचमिज्या तपो दानं स्वाध्यायोपस्थनिग्रहौ ।
	व्रतोपवासौ मौनं च स्नानं च नियमा दश ॥
	आनृशंस्यं क्षमा सत्यमहिंसा दम आर्जवम् ।
	ध्यानं प्रसादो माधुर्यं मार्द्रवं च यमा दश ॥
	न विस्मयेत् तपसा वदेद् दृष्ट्या च नानृतम् ।
	नार्तो ऽप्यपवदेद् विप्रान् न दत्तं परिकीर्तयेत् ॥
	यज्ञो ऽनृतेन क्षरति तपः क्षरति विस्मयात् ।
	आयुर्विप्रावमानेन दानं तु परिकीर्तनात् ॥ [२३१]
विस्मयः श्लाघा । एवमादिश्रुतिस्मृतिभ्य आचारो वेदितव्यः । सर्वश् च स्नातकेनावश्यं कार्यः । तद् आह मनुः ।
	आचाराल् लभते ह्यायुराचाराद् ईपिसिताः प्रजाः ।
	आचाराद् धनमक्षय्यम् आचारो हन्त्यलक्षणम् ॥
	दुराचारो हि पुरुषो लोके भवति निन्दितः ।
	दुःखभागी च सततं व्याधितो ऽल्पायुरेव च ॥
	सर्वलक्षणहीनो ऽपि सर्वदाचारवान् नरः ।
	श्रद्दधानो ऽनसूयश् च शतं वर्षाणि जीवति ॥ १।१५४ ॥


किं च ।

	गोब्राह्मणानलान्नानि नोच्छिष्टो न पदा स्पृशेत् ।

उच्छिष्टो गवादि न स्पृशेत् । अनुच्छिष्टो ऽपि पदा । उच्छिष्टो ऽत्राशुचिः । मनुः ।
	स्पृष्ट्वैतानि शुचिर्नित्यमद्भिर् प्राणान् उपस्पृशेत् ।
	गात्राणि चैव सर्वाणि नाभिं पाणितलेन तु ॥
प्राणशब्देनात्र तत्स्थानानि मूर्धन्यच्छिद्राणि श्रोत्रादीनि लक्ष्यन्ते । गात्रशब्देनाप्युरोमूर्धस्कन्धा उच्यन्ते । तत्स्पर्शस्याचमनप्रकरणे शुद्धिहेतुत्वदर्शनात् । शुद्ध्यर्थं चेदं प्राणादिस्पर्शनं विधीयते ॥

किं च ।

	न निन्दाताडने कुर्यात्

परस्य निन्दां ताडनं च न कुर्यात् ।

अत्रापवादम् आह ।

		पुत्रं शिष्यं च ताडयेत् ॥ १।१५५ ॥

शिक्षार्थमनयोस्ताडनानुग्रहो नान्यथा । तद् आह मनुः ।
	परस्य दण्डं नोद्यच्छेत् क्रुद्धो नैनं निपातयेत् ।
	अन्यत्र पुत्राच् छिष्याद् वा शिक्षार्थं ताडयेत् तु तौ ॥
शिष्यः शासनीयः । पुत्रस्य पृथग्ग्रहणं गोबलीवर्दन्यायेन । अत एव विष्णुः: "शास्यं शासेत् ताडयेत्" इति शास्यशब्दमेव प्रयुक्तवान् । अत्र नियममेवाह ।
	अधोभागे शरीरस्य नोत्तमाङ्गे न वक्षसि ।
	अतो ऽन्यथा तु प्रहरन् पापयुक्तो भवेन् नरः ॥ [२३२]
शरीरस्याधोभागे नाभेरधस्तात् ताडयेत् । उत्तमाङ्गे शिरसि वक्षसि न ताडयेत् । अधोभागनियमेनैव शिरोवक्षसोर्व्यावृत्तिसिद्धौ तयोः पृथङ्निषेधस्ततो ऽन्यत्रोत्तरकाये पि ताडननुग्रहार्थः । अत एव विष्णुः: "शास्यं ताडयेत् तं तु वेणुदलेन रज्ज्वा वा पृष्ठत एव" इति । अन्यथा प्रहरन् गुरुरपि पापवान् स्यात् ॥ १।१५५ ॥


	कर्मणा मनसा वाचा यत्नाद् धर्मं समाचरेत् ।

अत्र यत्नाद् इति विधीयते । अन्यदनूद्यते । तथा च सति कर्मणेतिपदमनुवाचकत्वाद् वाङ्मनःशब्दसाहचर्याच् च लक्षणया शरीरे वर्तते । ततश् चायमर्थो भवति — शरीरेण यं धर्मं तपश्चर्यादिकम् आचरेत्, यं च मनसा यागदानादिकम्, यं च वाचा वेदाध्ययनादिकम्, तं यत्नाद् आदरात् समाचरेत्, न प्रमाद्येद् इत्यर्थः । धर्मस्य सर्वपुरुषार्थहेतुत्वात् । अत एव मनुः ।
	धर्मं शनैः संचिनुयाद् वल्मीकमिव वप्रिकाः ।
	न पुत्रदारं न ज्ञातिर्धर्मस्तिष्ठति केवलः ॥
	एकः प्रजायते जन्तुरेक एव विलीयते ।
	एको ऽनुभुङ्क्ते सुकृतमेक एव च दुष्कृतम् ॥
	मृतं शरीरं संत्यज्य काष्ठलोष्टसमं क्षितौ ।
	विमुखा बान्धवा यान्ति धर्मस्तमनुगच्छति ॥
	तस्माद् धर्मं सहायार्थं नित्यं संचिनुयाच् छनैः ॥

अत्रापवादम् आह ।

	अस्वर्ग्यं लोकविद्विष्टं धर्म्यमप्याचरेन् न तु ॥ १।१५६ ॥

अस्वर्ग्यमनामुष्मिकम् ऐहिकफलं लौकिकैर्विद्विष्टं निन्दितं धर्म(र्म्य)मपि शास्त्रविहितमपि नाचरेदभिचारादिकम् । विहितो हि बौधायनेनाभिचारः क्वचिद् इष्यते । यथा: "षट्स्व् अनभिचरन् पतति" इति । मनुरपि ।
	क्षत्रियो बाहुवीर्येण तरेद् आपदम् आत्मनः ।
	धनेन वैश्यशूद्रौ तु जपहोमैर्द्विजोत्तमः ॥
	स्ववीर्याद् राजवीर्याच् च स्ववीर्यं बलवत्तरम् ।
	तस्मात् स्वेनैव वीर्येण निगृह्णीयादरीन् द्विजः ॥ इति । [२३३]
तस्मादभिचारो मधुपर्कादौ गोवधो विध्वानियोगः शूद्राविवाह इत्यादयो ऽस्वर्ग्यत्वाल् लोकविद्विष्टत्वाद् विहिता अपि न कार्या विशेषेण कलियुगे । अत एव स्मरन्ति ।
	गोपशुं देवरात् पुत्रं सत्रयागं कमण्डलुम् ।
	सुराप्रयोगं भिक्षुं च न कुर्वीत कलौ युगे ॥
भिक्षुः परमहंसः । तथा ।
	अक्षता नरमेधश् च गोयज्ञश् च कमण्डलुः ।
	देवराच् च सुतोत्पत्तिः कलौ पञ्च विवर्जयेत् ॥
अत एव मधुपर्के ऽनुकल्पस्मरणम् । यन् मार्कण्डेयः ।
	माधुपर्किकपश्वर्थे ततो मात्रां निवेदयेत् ।
	सहिरण्यं बीजपात्रं द्रविणेन सदैव तु ॥
	पशुः कलौ न कर्तव्य इत्याह भगवान् भृगुः ॥
माधुपर्किकपशुरत्र गौरेव । मधुपर्के "तस्मा असिपाणिर्गां प्राह" इत्यादौ गोहननक्रियानियोगादेः स्मरणात् कलौ गोहनन्स्य निषेधोपपत्तेश् च ॥ १।१५६ ॥


	मातृपित्रतिथिभ्रातृजामिसंबन्धिमातुलैः ।
	बालवृद्धातुराचार्यवैद्यसंश्रितबान्धवैः ॥ १।१५७ ॥
	ऋत्विक्पुरोहितामात्यभार्यादाससनाभिभिः ।
	विवादं वर्जयित्वा तु सर्वांल् लोकाञ् जयेद् गृही ॥ १।१५८ ॥

मात्रादिभिर्विवादं कलहं वर्जयित्वा सर्वान् भूरादींल् लोकाञ् जयति भुङ्क्ते । जामयो भगिनीप्रभृतयः स्ववासिन्यः । संबन्धिनो वैवाह्याः । वैद्यो भिषग् वेदविद्यावान् वा । संश्रित आश्रितः शिष्य इति यावत् । सनाभयः सपिण्डाः । अन्ये प्रसिद्धाः । मनुस्तूक्तविवादान् वर्जयतः सर्वपापक्षयम् आचार्यादिभिर् जितस्य च ब्रह्मलोकादिजयफलम् आह ।
	बालवृद्धातुऐर्वैद्यैर् ज्ञातिसंबन्धिबान्धवैः ।
	मातापितृभ्यां जामीभिर् भ्रात्रा पुत्रेण भार्यया ॥
	दुहित्रा दासवर्गेण विवादं न समाचरेत् ॥
	एतांस्त्यजन् विवादांश् च सर्वपापैः प्रमुच्यते ।
	एतैर् जितैश् च जयति सर्वांल् लोकान् इमान् गृही ॥
अत्र चैतैरिति वक्ष्यमाणाचार्याभिप्रायम् ।
[२३४]	आचार्यो ब्रह्मलोकेशः प्राजापत्ये पिता प्रभुः ।
	अतिथिस्त्व् इन्द्रलोकेशो देवलोकस्य चर्त्विजः ॥
	जामयो ऽप्सरसां लोके वैश्वदेवस्य बान्धवाः ।
	संबन्धिनो ऽपां लोकस्य पृथिव्या मातृमातुलौ ॥
	आकाशेशास्तु विज्ञेया बालवृद्धकृशातुराः ।
	भ्रात ज्येष्ठः समः पित्रा भार्या पुत्रः स्विका तनुः ॥
	छाया स्वो दासवर्गस्तु दुहिता कृपणं परम् ।
	तस्मादेतैरधिक्षिप्तः सहेतासंज्वरः सदा ॥
कृपाविषयः (?) । असंज्वरो ऽसंतप्तः ॥ १।१५७ ॥


अपि च ।

	पञ्च पिण्डाननुद्धृत्य न स्नायात् परवारिषु ।

परकीयवारिभ्यः पञ्च पिण्डाननुद्धृत्य बहिरनुत्क्षिप्य तेषु स्नानं न कुर्यात् । अनेन चार्थाद् वक्ष्यमाणमुख्यस्नानाङ्गजलालाभे परवारिष्व् अपि पिण्डोद्धरणपूर्वकं स्नानं विधीयते । यानि तु जलानि स्वामिना यथाशास्त्रं परोपकारायोत्सृष्टानि तेभ्यः पिण्डा नोद्धर्तव्याः, परकीयत्वाभावात् । अत्र मनुः ।
	परकीयनिपानेषु न स्नायाद् धि कदाचन ।
	निपानकर्तुः स्नात्वा तु दुष्कृतांशेन लिप्यते ॥
बौधायनः ।
	न कदाचिद् बुधः स्नायात् परखाते जलाशये ।
	अननुद्धृत्य कूपे वा मृत्पिण्डान् पञ्च सप्त वा ॥

इदानीं मुख्यानि स्नानाङ्गजलान्याह ।

	स्नायान् नदीदेवखातह्रदेशु च सरःसु च ॥ १।१५९ ॥

नद्यादिषु स्नायात् । नदी स्रवन्ती । देवैः खातमिति यत् स्मर्यते तद् देवखातम् । नदीजलमविच्छिन्नप्रवाहं ह्रदः । सरः स्थावरमकृत्रिमं जलम् । चकाराद् गर्तप्रस्रवणादिष्व् अपि । तथा च मनुः ।
	नदीषु देवखातेषु ह्रदेषु च सरःसु च ।
	स्नानं समाचरेन् नित्यं गर्तप्रस्रवणादिषु ॥
गर्तस्वरूपम् आह कात्यायनः ।
	धनुःसहस्राण्यष्टौ च गतिर्यासां न विद्यते ।
	न ता नदीशब्दवहा गर्तास्ते परिकीर्तिताः ॥ इति । [२३५]
न ता आपो नदीशब्दवहा इत्यर्थः । पर्वतादेः स्तोको जलप्रवाहः प्रस्रवणम् । अत्र च प्राशस्त्यक्रमम् आह मार्कण्डेयः ।
	भूमिष्ठमुद्धृतात् पुण्यं ततः प्रस्रवणोदकम् ।
	ततो ऽपि सारसं पुण्यं तस्मान् नादेयमुच्यते ॥
	तीर्थतोयं ततः पुण्यं नाङ्गं पुण्यं तु सर्वतः ॥
योगयाज्ञवल्क्यः ।
	प्रभूते विद्यमाने तु उदके सुमनोहरे ।
	नाल्पोदके द्विजः स्नायान् नदीं चोत्सृज्य कृत्रिमे ॥
	त्रिरात्रफलदा नद्यो याः काश्चिदसमुद्रगाः ।
	समुद्रगास्तु पक्षस्य मासस्य सरितां पतिः ॥
त्रिरात्रफलदास्त्रिरात्रोपवासफलदा इत्यर्थः । एवं पक्षमासयोरपि । प्रसङ्गात् समुद्रस्नानादिविषयं किंचिदुच्यते । तत्र स्मृत्यन्तरम् ।
	अश्वत्थसागरौ चैव न स्प्रष्टव्यौ कदाचन ।
	अश्वत्थं मन्दवारेषु सागरं पर्वणि स्पृशेत् ॥
मन्दः शनैश्चरः । पर्वामावास्या पूर्णमासी च । तथा ।
	सिन्धोः सेतोः सरस्वत्या गङ्गायाः पुरुषोत्तमात् ।
	नापर्वणि सरिन्नाथं स्पृशेदन्यत्र कुत्रचित् ॥
तथा ।
	कर्तुं प्रवृत्तो विधिवत् स्नानश्राद्धादिकां क्रियाम् ।
	कृत्तिं प्रत्यभिमन्त्र्येह क्षिपेत् पाषाणसप्तकम् ॥
	पिप्पलादसमुत्पन्ने कृत्ते लोकभयंकरि ।
	पाषाणं ते मया दत्तम् आहारार्थं प्रकल्पितम् ॥
व्यासः ।
	अग्निश् च ते योनिरिला च देहो रेतोधा विष्णुरमृतं च नाभिः ।
	एतद् ब्रुवन् पाण्डव सत्यवाक्यं ततो ऽवगाहेत पतिं नदीनाम् ॥
	आजन्मशतसाहस्रं यत् पापं कुरुते क्वचित् ।
	मुच्यते सर्वपापेभ्यः स्नात्वैवं लवणाम्भसि ॥
	अन्यथा तु कुरुश्रेष्ठ देवयोनिरपां पतिः ।
	कुशाग्रेणापि कौन्तेय न स्प्रष्टव्यो महोदधिः ॥
स्मृत्यन्तरम् ।
	वपनं चोपवासं च सर्वतीर्थेषु करयेत् ।
मरीचिः ।
	नभोनभस्ययोर्मध्ये सर्वा नद्यो रजस्वलाः ।
	तासु स्नानं न कुर्वीत देवर्षिपितृतर्पणम् ॥ [२३६]
मार्कण्डेय ।
	आदित्यदुहिता गङ्गा प्लक्षजाता सरस्वती ।
	रजसा नाभिभूयन्ते ये चान्ये नदसंज्ञकाः ॥
कुरुक्षेत्रे या सरस्वती सा प्लक्षजाता । स्मृत्यन्तरात् ।
	कालिन्दी गोमती गङ्गा पवित्रा देवनिर्मिता ।
	सामान्याद् गुणयोगाच् च रजो नाभिभवत्यतः ॥
निगमः ।
	गङ्गा धर्मद्रवः पुण्या यमुना च सरस्वती ।
	अन्तर्गतरजोयोगाः सर्वाहेषु च चामलाः ॥
गार्ग्यः ।
	प्रत्यावृत्ते ऽम्भसि स्नानं वर्ज्यं नद्यां द्विजातिभिः ।
	तस्यां रजकतीर्थं च दशहस्तेन चोपरि ॥
निगमः ।
	प्रतिस्रोतो रजोयोगो रथ्याजलनिवेशनम् ल्
	गङ्गायां न प्रदुष्यन्ति स हि धर्मद्रवः स्वयम् ॥
	याः शोषमुपगच्छन्ति ग्रीष्मे कुसरितो भुवि ।
	तासु स्नानं न कुर्वीत प्रावृष्यम्बुदर्शनात् ॥
योगयाज्ञवल्क्यः ।
	अग्राह्यास्त्व् अग्रिमा आपो नद्याः प्रथमवेगितः ।
	प्रक्षोभिताश् च केनापि पार्श्वतीर्थविनिःसृताः ॥
अग्रिमा नवाः । तथा च स्मृत्यन्तरम् ।
	अजा गावो महिष्यश् च ब्राह्मण्यश् च प्रसूतिकाः ।
	दशरात्रेण शुध्यन्ति भूमिष्ठं च नवोदकम् ॥
तीर्थं जलावतरणमार्गः । व्यासः ।
	नद्या यच् च परिभ्रष्टं नद्या यच् च विवर्जितम् ।
	गतप्रत्यागतं यच् च तत् तोयं परिवर्जयेत् ॥
	नद्यामस्तमिते स्नानं वर्जयेत् सर्वदा नरः ।
	नद्यां स्नातो नदीमन्यां न प्रशंसेत धर्मवित् ॥
	अन्तर्धाय च न स्नायान् न च तीर्थे जलान्तरे ।
	न मेहेत जलद्रोण्यां स्नातुं च न नदीं तरेत् ॥
अस्यार्थः — नदीतो भ्रष्टं नद्या विनिर्गत्य ततो विच्छिन्नं नद्या सह संगमार्थमभिप्रवृत्तं तदसंगतं यत् तत् तया वर्जितम् आवर्ते गतप्रत्यागतम् । अन्तर्धाय वस्त्रादिना । तीर्थान्तरे च तीर्थान्तरजलेन न स्नायाद् इति ॥ १।१५९ ॥


किं च ।

	परशय्यासनोद्यानगृहयानानि वर्जयेत् ।
[२३७]	अदत्तानि

परशय्यादीनि परेणादत्तानि वर्जयेत् । तदुपजीवनं वर्जयेद् इत्यर्थः । उद्यानमुपवनम् । प्रसिद्धमन्यत् । अत्र मनुः ।
	यानशय्यासनान्यस्य कूपोद्यानगृहाणि च ।
	अदत्तान्युपयुञ्जान एनसः स्यात् तुरीयभाक् ॥


इति श्रीविद्याधरवंशप्रभवश्रीशिलाहारनरेन्द्रजीमूतवाहनान्वयप्रभूत-
श्रीमदपरादित्यदेवविरचिते याज्ञवल्कीयधर्मशास्त्रनिबन्धे
स्नातकव्रतप्रकरणम् ॥ ५ ॥


अथ सटीकयाज्ञवल्क्यस्मृतौ

भोज्याभोज्यभक्ष्याभक्ष्यप्रकरणम् ॥ ६ ॥

अधुना भोज्याभोज्यभक्ष्याभक्ष्यप्रकरणम् आरभते । तत्राभोज्यान्याह ।

		अग्निहीनस्य नान्नमद्यादनापै ॥ १।१६० ॥

सत्यप्यधिकारे श्रौतस्मार्ताग्निपरिग्रहमकुर्वत उत्सृष्टाग्नेश् चान्नमनापदि न भुञ्जीत ॥ १।१६० ॥

	कदर्यबद्धचौराणां क्लीबरङ्गावतारिणाम् ।
	वैणाभिशस्तवार्धुष्यगणिकागणदीक्षिणाम् ॥ १।१६१ ॥
	चिकित्सकातुरक्रुद्धपुंश्चलीमत्तविद्विषाम् ।
	क्रूरोग्रपतितव्रात्यदाम्भिकोच्छिष्टभोजिनाम् ॥ १।१६२ ॥
	अवीरस्त्रीस्वर्णकारस्त्रीजितग्रामयाजिनाम् ।
	शस्त्रविक्रयकर्मारतन्तुवायश्ववृत्तिनाम् ॥ १।१६३ ॥
	नृशंसराजरजककृतघ्नवधजीविनाम् ।
	चैलधावसुराजीवसहोपपतिवेश्मनाम् ॥ १।१६४ ॥
	एषामन्नं न भोक्तव्यं सोमविक्रयिणस्तथा ।
[२३८]
कदर्यादीनां सोमविक्रयिणश् चान्नं न भोक्तव्यम् । कदर्यो यो लोभाद् विद्यमानमपि धनं न भुङ्क्ते न च ददाति । तदुक्तम् ।
	आत्मानं धर्मकृत्यं च पुत्रदारांश् च पीडयन् ।
	लोभाद् यः पितरौ भृत्यान् स कदर्य इति स्मृतः ॥
बद्धो निगडितः । चौरः स्तेनः । क्लीबः पण्डः । रङ्गावतारी नटादिः । वैणो वीणावादनजीवी, वेणुच्छेदनजीवी वा । अभिशस्तः पापकारित्वेनाधिक्षिप्तः । वार्धुष्यं निषिद्धवृद्ध्युपजीवनम् । तेन च तद्वांल् लक्ष्यते । आत्मस्तुतिपरनिन्दाकर्ता वा वार्धुषिकः । तथा च विष्णुः ।
	यस्तु निन्देत् परं जीवं प्रशंसत्यात्मनो गुणान् ।
	स वै वार्धुषिको नाम ब्रह्मवादिषु गर्हितः ॥ इति ॥
गणिका वेश्या । गणः सङ्घः । तदन्नमन्यस्याभोज्यम् । दीक्षी दीक्षितः, तस्य च प्राग् अग्नीषोमीयवपाहोमादभोज्यान्नता । तथा च श्रुतिः: "अशितव्यं वपायां हुतायाम्" इति । आपस्तम्बस्तु "पूर्वमपि वपाहोमाद् यज्ञार्थे द्रव्ये पृथक् कृते यदवशिष्टं तद् दीक्षितस्यापि भोक्तव्यम्" इत्याह । दीक्षितः क्रीतराजकः । अग्नीषोमीयसंस्थायामेव वपायां हुतायां दीक्षितस्य भोक्तव्यम् । "यज्ञार्थे वा निर्दिष्टे शेषाद् भुञ्जीरन्" इति ब्राह्मणमिति । चिकित्सकश् चिकित्सावृत्तिः । असम्यक्चिकित्सक इतरो ऽपि । आतुरो रोगार्तः । क्रुद्धः कुपितः । पुंश्चली व्यभिचारिणी । मत्तो धनादिना । विप्रादन्यो मद्येन वा । विद्विट् शत्रुः । क्रूरः स्थिरक्रोधः । उग्रः परदुःखोत्पादनपटुः । क्षत्रियाच् छूद्रायामुत्पन्नो वा । पतितो ब्रह्महत्यादिकर्ता स्तेनादन्यः, तस्य चौरशब्देन संगृहीततात् । अथ वा पतितादन्यश् चौरशब्देनोच्यते । व्रात्यः पतितसावित्रीकः । दाम्भिकः ख्यातिलाभादिप्रयोजनधर्मानुष्ठानः । उच्छिष्टभोजी परोच्छिष्टभोजनशीलः । अवीरा पतिपुत्ररहिता । स्वर्णकारः प्रसिद्धः । स्त्रीजितः स्त्रीपरतन्त्रः । ग्रामयाजको ऽनेकयाजकः । शस्त्रविक्रयी खड्गादिविक्रयजीवी । कर्मारो लोहकारः । तन्तुवायो वस्त्रस्यूतस्य कर्ता, पाटितवस्त्रसंधायको वा । श्ववृत्तवान् सेवकः । यद् वा शुनां वृत्तं वर्तनमस्ति यस्मिन् स श्ववृती श्ववल् लुब्धक इत्यर्थः । स चानिषुचार्येवाभोज्यान्न इत्याह गौतमः: "मृगयुरनिषुचारी" इति । इषुचारिणस्तु भोज्यमित्याह विष्णुः: "न मृगयोरिषुचारिणः परिवर्ज्यमन्नम्" इति । नृशंसो घातकः । राजा भूपो न तु क्षत्रियः । रजको वस्त्रादिरागकर्ता । कृतघ्न [२३९] उपकारनाशकः । वधजीवी प्राणिवधेन यो जीवति । चैलधावो वस्त्रप्रक्षालकः । सुराजीवः सुराजीविकः । सहोपपतिवेश्मा निजभार्याजारसहितगृहः । सोमविक्रयी सोमलताविक्रयी । 
	प्रसङ्गादन्यदप्युच्यते । भविष्यत्पुराणम् ।
	अभोज्यं ब्राह्मणस्यान्नं वृषलेन निमन्त्रितम् ।
	तथैव वृषलस्यान्नं ब्राह्मणेन निमन्त्रितम् ॥
पैठीनसिः: "सांवत्सरघाण्टिकग्रामकूटान्नं विषम् । तथा परिवित्तिपरिविद्धानविद्धप्रजननवृषलीपतिदिधिषूपतिपुनर्भूपुत्राणां रुधिरम्" । सांवत्सरो नक्षत्रजीवी । घाण्टिको घण्टाशिल्पः । तदुक्तम्: "राज्ञां संबोधसमये घण्टाशिल्पास्तु घाण्टिकाः" । ग्रामकूटकः प्रसिद्धः । परिवित्त्यादीनां लक्षणं श्राद्धप्रकरणे लक्ष्यते । विद्धप्रजननो विद्धलिङ्गः । यमः ।
	चक्रोपजीवी गान्धर्वः कितवस्तस्करस्तथा ।
	ध्वजी दारोपजीवीच शूद्राध्यापकयाजकौ ॥
	कुलालश् चित्रकर्मा च वार्धुषी चर्मविक्रयी ॥
चक्रोपजीवी शाकटिकः । गान्धर्वो गायनः । ध्वजी मद्यविक्रयी । तथा ।
	यथा जलं निर्गमनेष्व् अपेयं नदीगतं तत् पुनरेव पेयम् ।
	तथान्नपानं विधिपूर्वम् आगतं द्विजातिपात्रान्तरितं न दुष्यति ॥
निर्गमनानि रथ्योदकप्रवाहाः ।
	ब्राह्मणस्य सदाश्नीयात् क्षत्रियस्य तु पर्वसु ।
	प्रकृतेषु च वैश्यस्य न शूद्रस्य कदाचन ॥
प्रकृतेषूत्सवेषु च ।
	तथा राजभृतस्यान्नं चौरस्यान्नं तथैव च ।
	सूतके मृतके चान्नं स्वर्गस्थमपि पातयेत् ॥
	अवलिप्तस्य मूर्खस्य दुष्टवृत्तस्य दुर्मतेः ।
	अन्नमश्रद्दधानस्य यो भुङ्क्ते भ्रूणहा तु सः ॥
आतित्यपुराणे ।
	विष्णुं जामातरं मन्येत् तस्य मन्युं न कारयेत् ।
	अप्रजायां तु कन्यायां नाश्नीयात् तस्य वै गृहे ॥
	गान्धर्वे चैव राजन्यः कुर्याद् वै गमनागमम् ॥ [२४०]
	ब्र(ब्रा)हमदेयां न वै कन्यां दत्वाश्नीयात् कदाचन ।
	अथ भुञ्जीत मोहाद् यः पूयाशी नरके वसेत् ॥
ब्राह्मादिविवाहचतुष्टयपरिणीता ब्राह्मदेया । वसिष्ठः ।
	श्रद्दधानस्य भोक्तव्यं चौरस्यापि विशेषतः ।
	न त्व् एवं बहुयाज्यस्य यश् चोपनयते बहून् ॥
अभोज्यमित्यनुवृत्ताव् आपस्तम्बः: "यश् च सर्वान् वर्जयेत सर्वान्नाशी च" । शङ्खलिखितौ: "भीतावगीतरुदिताक्रन्दितावाक्रुष्टक्षुतपरिभुक्तविस्मितोन्मत्तावधूतराजपुरोहितान्नानि वर्जयेत्" । कदर्याद्यन्नभोजने मनुः प्रायश्चित्तम् आह ।
	भुक्त्वातो ऽन्यतमस्यान्नममत्या क्षपणं त्र्यहम् ।
	मत्या भुक्त्वाचरेत् कृच्छ्रं रेतो विण्मूत्रमेव च ॥
अतिकृच्छ्रे कृच्छ्रशब्दः, "एषामन्नभोजनेष्व् अतिकृच्छ्रः" इत् शङ्खवचनात् ॥ १। १६१–१६४ ॥


	गोघ्रातं शकुनोच्छिष्टं पदा स्पृष्टं च कामतः ॥ १।१६५ ॥
	पिशुनानृतिनोश् चैव तथा चाक्रिकबन्दिनाम् ।
	अनर्चितं वृथामांसं केशकीटसमन्वितम् ॥ १।१६६ ॥
	शुक्तं पर्युषितोच्छिष्टं श्वस्पृष्टं पतितेक्षितम् ।
	उदक्यास्पृष्टसंघुष्टं पर्यायान्नं च वर्जयेत् ॥ १६७ ॥

गोघ्रातादिकमन्नं वृथामांसं च वर्जयेत् । शकुनः पक्षी । पिशुनो दोषसूचकः । अनृती मिथ्यावादी । चाक्रिकस्तैलिकः । अभिशस्तपतितचाक्रिकतैलिक इति भेदस्मरणाच् छाकटिको वा । वन्दी स्तावकः । अनर्चितमवज्ञादत्तम् । वृथामांसं श्राद्धादिप्रयोजनशून्यं मांसम् । शुक्तं कालवशादलम् । पर्युषितमन्येद्युः सिद्धम् । उच्छिष्टं भुक्त्वा(क्ता)वशिष्टम् । संघुष्टं को भोक्ष्यत इत्यभिक्रुष्टम् । पर्यायान्नं क्रमान्नं रविदिने ऽस्य सोमदिने ऽस्य गृहे भोक्तव्यमिति । पर्याचान्तमिति पाठे पर्याचान्तं बाहुलङ्घितम् । श्वग्रहणं काकादीनां प्रदर्शनार्थम् । पतितग्रहणं चण्डालादीनाम् । [२४१] भविष्यत्पुराणम् ।
	जातिदुष्टं क्रियादुष्टं कालाश्रयविदूषितम् ।
	संसर्गाश्रयदुष्टं च सहृल्लेखं स्वभावतः ॥
जातिदुष्टादीनामुदाहरणान्याह ।
	लशुनं गृञ्जनं चैव पलाण्डुं कवकानि च ।
	वार्ताकनालिकालाबु उपेयाज् जातिदूषितम् ॥
	न भक्षयेत् क्रियादुष्टं यद्दृष्टं पतितैः पृथक् ।
	कालदुष्टं च विज्ञेयं ह्यस्तनं चिरसंस्थितम् ॥
	दधि भक्ष्यं विकारेषु मधुवर्जं तद् इष्यते ।
	सुरालशुनसंस्पृष्टं पीयूषादिसमन्वितम् ॥
	संसर्गदुष्टमेतद् धि शुद्रोच्छिष्टवद् आचरेत् ।
	शूद्रोच्छिष्टं तु विज्ञेयं पूर्वं शूद्रेषु दर्शितम् ॥
	विचिकित्सा तु हृदये यस्मिन्नन्ने प्रजायते ।
	सहृल्लेखं तु विज्ञेयं पुरीषं तु स्वभावतः ॥
	रसदुष्टं विकाराद् धि रसस्येति निदर्शनात् ।
	पायसक्षीरपूपादि तस्मिन्न् एव दिने यथा ॥
अलाबुरत्र दीर्घालाबोरितरः । दीर्घस्य श्राद्धार्हत्वात् । अदीर्घस्य जातिदुष्टस्य पलाण्डुवन् निन्दितस्य श्राद्देयत्वानुपपत्तेः । अत एव,
	अलाबुं ग्रीवकं चाणुं कर्करीं त्रपुसीं तथा ।
इति दीर्घालाबोः श्राद्धार्हत्वात् । इतरस्य च "पिप्पलीसमुकमृषभूस्तृणासुरीसर्षपसुरस-कूष्माण्डालाबुवार्ताकपालक्यातण्डुलीयककुसुम्भपिण्डमूलकमहिषीक्षीराणि वर्जयेत्" इत्यश्राद्देयत्वम् । हारीतः ।
	पलाण्डुं लशुनं शुक्तं निर्यासांश् चेति सर्वशः ।
	कुध्वन्दुं श्वेतवार्ताकं कुम्भाण्डं च न भक्षयेत् ॥
कुम्भाण्डो दाडिमसदृशः फलविशेषः । देवलः ।
	न बीजान्युपयुञ्जीत रोगापत्तिम् ऋते बुधः ।
	फलान्येषामनन्तानि बीजानां हि विनाशयेत् ॥ [२४२]
वसिष्ठः: "उच्छिष्टमगुरोरभोज्यं स्वमुच्छिष्टमुच्छिष्टोपहतं च" । आपस्तम्बः: "अप्रयतोपहतमन्नमप्रयतं न त्व् अभोज्यम् । यस्मिंश् चान्ने केशः स्यादन्यद् वामेध्यममेध्यैरवमृष्टं कीटो वामेध्यसेवी । मूषकलाङ्गं वा पदा वोपहतं सिचा वा शुना वापात्रेण वा दृष्टं सिचा वोहपतं दास्या वा नक्तम् आहृतं भुञ्जानं वा यत्र शूद्र उपस्पृशेदनर्हद्भिर्वा समानपङ्क्तौ भुञ्जानेषु वा यत्रानुत्थायोच्छिष्टं प्रयच्छेद् आचामेद् वा कुत्सयित्वा वा यत्रान्नं दद्युर्मनुष्यैरवघ्रातमन्यैर्वामेध्यैः" । अस्यार्थः — अप्रयतेनाशुचिना पुरुषेण स्पृष्टमन्नमशुचि भवति, न पुनस्तदभोज्यम् । अप्रयतस्यान्नस्याग्न्यधिश्रयणमद्भिर्वा प्रोक्षणम्, हिरण्येन वा छागमुखेन वा स्पर्शनं प्रयतत्वं करोति । अशुचिशूद्रस्पृष्टं त्व् अभोज्यमेव । मूषकला मूषपुरीषम् । मूषो मूषकस्तदङ्गं वा पुच्छादि यस्मिनन्ने तदभोज्यमिति वाक्यपरिसमाप्तिः । सिचा वस्त्रान्तेनोपहतं दस्या दासेन वा नक्तम् आहृतम् । देवलः ।
	अवलीढं श्वमार्जारध्वाङ्क्षकुक्कुटमूषकैः ।
	भोजने नोपयुञ्जीत तदमेध्यं हि सर्वतः ॥
	विशुद्धमपि चाहारं मक्षिकाक्रिमिजन्तुभिः ।
	केशरोमनखैर्वापि दूषितं परिवर्जयेत् ॥
ब्रह्मपुराणात् ।
	उच्छिष्टेन तु शूद्रेण संस्पृष्टः परिवेषकः ।
	द्रव्यहस्तश् च यत् किंचिद् दद्यात् तच् च न भक्षयेत् ॥
तथा ।
	शूद्रभुक्तावशिष्टं तु नाद्याद् भाण्डस्थितं त्व् अपि ।
वसिष्ठः ।
	घृतं वा यदि वा तैलं विप्रो नाद्यान् नखस्रुतम् ।
	यमस्तदशुचि प्राह तुल्यं गोमांसभक्षणैः ॥
तथा ।
	हस्तदत्ताश् च ये स्नेहा लवणं व्यञ्जनानि च ।
	दातारं नोपतिष्ठन्ति भोक्त्का भुङ्क्ते तु किल्बिषम् ॥
	तस्मादन्तरितं देयं वर्णेनैव तृणेन वा ।
	प्रदद्यान् न तु हस्तेन नायसेन कदाचन ॥
ब्रह्मपुराणे ।
	एकेन पाणिना दत्तं शूद्रादन्नं न भक्षयेत् ।
[२४३]	घृतं तैलं च लवणं पानीयं पायसं तथा ॥
	भिक्षा च हस्तदत्तापि न ग्राह्या यत्र कुत्रचित् ॥
शङ्खलिखितौ: "नापणीयमन्नमश्नीयात् । न द्विः पक्वं न पर्युषितमन्यत्र रागचरुषाडवदधिगुडदधिगोधूमयवपिष्टविकारेभ्यः" । शङ्खः ।
	अपूपाः सक्तवो धानास्तक्रं दधि घृतं मधु ।
	एतत् पण्येषु भोक्तव्यं भाण्डलेपो न चेद् भवेत् ॥
आपस्तम्बः ।
	द्वाव् एवाश्रमिणौ भोज्यौ ब्रह्मचारि गृही तथा ।
	मुनेरन्नमभोज्यं स्यात् सर्वेषां लिङ्गिनां तथा ॥
	सूतके मृतके भुङ्क्ते गृहीते शशिभास्करे ।
	छायायां हस्तिनो भुङ्क्ते न भूयः पुरुषो भवेत् ॥ १।१६५–१६७॥


शूद्रविशेषान्नभोजननिषेधार्थम् आह ।

	शूद्रेषु दासगोपालकुलमित्रावसूरिणः ।
	भोज्यान्ना नापितश् चैव यश् चात्मानं निवेदयेत् ॥ १।१६८ ॥

शूद्रेष्व् इति निर्धारणे सप्तमी । तेन शूद्राणां मध्ये दासादयो भोज्यान्नाः । नान्ये शूद्राः । दासः क्रीतादिः । गोपालो गवां पाता । कुलं स्वक्षेत्रकर्षकः । तथा च देवलः ।
	स्वदासो नापितो गोपः कुम्भकारः कृषीवलः ।
	ब्राह्मणैरपि भोज्यान्नाः पञ्चैते शूद्रयोनः ॥
यद् वा कुलस्य मित्रं कुलमित्रम् । कुलं वंशः । मित्रं प्रसिद्धम् । अवसूरी संभूय समुत्थायितया सहकर्षकः । नापितः प्रसिद्धः । यश् च शूद्रो ऽक्रीत एव द्विजायात्मानं वा वाङ्मनःकायकर्मभिर्निवेदयति ददाति । दासादयो यदीयास्तस्यैव ते भोज्यान्नाः । हारीतः ।
	कुलमित्रं कुलपुत्रो भैक्ष्यदः शिष्यकः सुहृत् ।
	भवेद् यस्य सुखं लाभे भये त्राता च यो भवेत् ॥
	एते शूद्रेषु भोज्यान्ना मनो यत्र विभाव्यते ॥
कुलं कर्षकस्तत्पुत्रः कुलपुत्रः । सुहृन्मित्रम् । विभाव्यते प्रसीदति । उक्तव्यतिरिक्तशूद्रविषये मनुराह ।
[२४४]	नाद्याच् छूद्रस्य पक्वान्नं विद्वान् आश्राद्धिनो द्विजः ।
	आददीताममेवास्मादवृत्ताव् एकरात्रिकम् ॥
अश्राद्धी श्राद्धानर्हो ऽसच्छूद्र इति यावत् । कानिचित् पक्वान्नान्यन्येषां भोज्यानि । यथा सुमन्तुराह ।
	गोरसं चैव सक्तूंश् च तैलं पिण्याकमेव च ।
	अपूपान् भक्षयेच् छूद्राद् यश् चा (यच् चा)न्यत् पयसा कृतम् ॥
तथा ।
	कटु पक्वं स्नेहपक्वं पायसं दधिसक्तवः ।
	एतान्यशूद्रान्नभुजो भोज्यानि मनुरब्रवीत् ॥
अशूद्रान्नभुजो द्विजस्य । अङ्गिराः ।
	स्वपात्रे यच् च विन्यस्तं दुग्धं तच् छुचि नित्यशः ।
	पात्रान्तरगतं ग्राह्यं शूद्रात् स्वगृहम् आगतम् ॥
	शूद्रवेश्मनि विप्रेण क्षीरं वा यदि वा दधि ।
	निवृत्तेन न भोक्तव्यं शूद्रान्नं तदपि स्मृतम् ॥
निवृत्तेन शूद्रान्नभोजनान् निवृत्तेनेत्यर्थः । विष्णुपुराणे ।
	संप्रोक्ष्य विद्वान् गृह्णीयाच् छूद्रान्नं गृहम् आगतम् ।
शङ्खः ।
	गृहाश्वरथभूम्यर्थे गवार्थे च विशेषतः ।
	श्रोत्रियेणापि भोक्तव्यं शूद्रान्नं तु यमो ऽब्रवीत् ॥
दक्षः ।
	शूद्रान्नरसपुष्टाङ्गस्त्व् अधीयानो ऽपि नित्यशः ।
	जुह्वन् वापि जपन् वापि गतिमिष्टां न विन्दति ॥
वसिष्ठः ।
	शूद्रान्नेनोदरस्थेन मैथुनं यो ऽधिगच्छति ।
	यस्यान्नं तस्य ते पुत्रा अन्नाच् छुक्रं प्रवर्तते ॥
हारीतः ।
	शूद्रान्नेन् तु भुक्तेन जठरस्थेन यो मृतः ।
	स वै खरत्वमुष्ट्रत्वं शूद्रत्वमुपगच्छति ॥
अङ्गिराः ।
	षण्मासान् यो द्विजो भुङ्क्ते शूद्रस्यान्नं विगर्हितम् ।
	स च जीवन् भवेच् छूद्रो मृतः श्वा चाभिजायते ॥
एवं च सति यः शूद्रान्नभोजनानुग्रहः स आपद्विषय एव ज्ञेयः ॥ १।१६८ ॥


पर्युषितं न भोक्तव्यमित्यस्यापवदम् आह ।

	अन्नं पर्युषितं भोज्यं स्नेहाक्तं चिरसंभृतम् ।
	अस्नेहा अपि गोधूमयवगोरसविक्रियाः ॥ १।१६९ ॥
[२४५]

अन्नं घृतादिस्नेहाक्तं सच् चिरकालसंस्थितं पर्युषितं च भोज्यम् । गोधूमादिविकारा अस्नेहा अपि पर्युषिता भोज्याः । यमः ।
	शुक्तानि हि द्विजो ऽन्नानि न भुञ्जीत कदाचन ।
	प्रक्षालितानि निर्दोषान्यापद्धर्मो यदा भवेत् ॥
	मसूरमाषसंयुक्तं तथा पर्युषितं च यत् ।
	तत् तु प्रक्षालितं कृत्वा भुञ्जीत ह्यभिधारितम् ॥
तथा ।
	अपूपाश् च करम्भाश् च धानावटकसक्तवः ।
	शाकं मांसं च यूषं च सूपं कृसरमेव च ॥
	यवागूर्यावकं चैव यच् चान्यत् स्नेहसंयुतम् ।
	सर्वं पर्युषितं भोज्यं शुक्तं चेत् परिवर्जयेत् ॥
	गुडादिद्रव्यसंयुक्तं वर्ज्यं पर्युषितं दधि ।
	तथैव पानकादीनि मध्वाज्यरचितानि च ॥
	राजमाषाः स्थूलमुद्गास्तथा वृषयवाशकौ ।
	मसूराः शतपुष्पाश् च कुसुम्भं श्रीनिकेतनम् ।
	सस्यान्येतान्यभक्ष्याणि न च देयानि कस्यचित् ॥ इति ।
ब्रह्मपुराणे मसूरस्याप्यभक्ष्यत्वेन निर्देशः । ततश् च श्राद्धे कलायवन्मसूरभक्षणे न विकल्पः । देवलः ।
	नाश्नीयात् पायसं नक्तं भुक्तं चेन् न स्वपेन् निशि ।
	न क्षीरमुत्सृजेत् प्राप्तं पवित्रं हि पयः स्मृतम् ॥
तथा ।
	दधि भक्ष्यं शुक्तमपि यच् चैवं दधिसंभवम् ।
	कन्दमूलफलैः पुष्पैः शस्तैः शुक्तासवं तु यत् ॥
	अविकारि भवेन् मेध्यमभक्ष्यं तद्विकारकृत् ।
"कन्दमूलफलैः पुष्पैः" इत्यादिः । अयमर्थः — यच् छुक्तं कन्दादिभिः कृतं सत्पानं तद् यदि मोहादिविकारकरं न भवति तदा भक्षणीयम् । स्मृत्यन्तरम् ।
	सफला कुम्भिका यस्य गृहे भवति नित्यशः ।
	तस्मात् तु काञ्चिका ग्राह्या नेतरस्मात् कदाचन ॥
तथा ।
	न भक्षयेद् दारनालं फलमूलविवर्जितम् ॥ १।१६९ ॥


किं च ।
[२४६]
	संधिन्यनिर्दशावत्सागोपयः परिवर्जयेत् ।
	औष्ट्रम् ऐकशफं स्त्रैणम् आरण्यकमथाविकम् ॥ १।१७० ॥

संधिनी वृष्टभोपगता । अनिर्दशा प्रसवप्रभृत्यनिर्गतदशरात्रा । अवत्सा मृतवत्सा । आसां गवां प्रत्येकं पयो वर्जयेत् । औष्ट्रमुष्ट्त्रिकायाः । ऐकशफमेकशपाया वडवादेः । स्त्रिणं स्त्रियाः । आरण्यकम् आरण्यानामेण्यादीनाम् । आविकमव्याः । पयो वर्जयेद् इति प्रत्येकमभिसंबध्यते । वसिष्ठः: "गोमहिष्यजानामनिर्दशानां पयः" । वर्ज्यमिति शेषः । मनुः ।
	आरण्यानां च सर्वेषां मृगाणां महिषीं विना ।
पयो वर्ज्यमिति शेषः । स्त्रैणमिति स्त्रीग्रहणमजेतरद्विस्तनीनामुपलक्षणार्थम् । तथा च शङ्खः: "सर्वासां द्विस्तनीनां क्षीरमभोज्यमजावर्ज्यम्" इति । क्षीरवर्जने तद्विकारस्यापि वर्जनं वेदितव्यम् । यत आह शङ्खः ।
	क्षीराणि यान्यभक्ष्याणि तद्विकाराशने बुधः ।
	सप्तरात्रं व्रतं कुर्यात् प्रयत्नेन समाहितः ॥
व्रतं गोमूत्रयावकम् । हारीतः: "स्यन्दिनी वृषस्यन्ती तस्याः पयो न पिबेद् ऋतुमद् भवति" । गौतमः: "स्यन्दिनीयमसूसंधिनीनां च" । क्षीरं न पिबेद् इति शेषः । स्यन्दिनी स्वतःस्रवत्क्षीरा । यमसूर्यमलवत्सा । बौधायनः: "क्षीरमपेयं विवत्साया अन्यवत्सायाश् च" । ब्रह्मपुराणात् ।
	घृतात् फेनं घृतान् मण्डं पेयूषमथ चार्द्रगोः ।
	सगुडं मरिचाक्तं तु तथा पर्युषितं दधि ॥
	शीर्णं तक्रमपेयं च नष्टास्वादं च फेनवत् ।
	प्रमादाद् भिक्षितैरेभिर्वने पक्षव्रतं चरेत् ॥
पेयूषं नवप्रसूताक्षीरम् । तच् च यावद् आर्द्रतानुवर्तते । आर्द्रता सरजस्कता । शीर्णं स्फुटितम् । आपस्तम्बः ।
	क्षत्रियश् चैव वृत्तस्थो वैश्यः शूद्रो ऽथ वा पुनः ।
	यः पिबेत् कापिलं क्षीरं न ततो ऽन्यो ऽस्त्यपुण्यकृत् ॥ [२४७]
भविष्यत्पुराणात् ।
	कापिलं यः पिबेच् छूद्रो नरके स विपच्यते ।
	हुतशेषं पिबेद् विप्र विप्रः स्यादन्यथा पशुः ॥
ब्रह्मपुराणात् ।
	अपि प्रथानसमये रात्रौ न प्राशयेद् दधि ।
	मधुपर्कप्रदानं च वर्जयित्वा तु कामतः ॥ १।१७० ॥


अपि च ।

	देवतार्थं हविः शुग्रुलोहितान् व्रश्चनांस्तथा ।
	अनुपाकृतमांसानि विड्जानि कवकानि च ॥ १।१७१ ॥

देवतार्थं नैवेद्यं हविश्चरुपुरोडाशादि प्राग् घोमाद् देवतार्थं हविस्तद्धवनार्थम् आत्तं वा । शिग्रुः सौभाञ्जनकः । लोहिता लोहितवर्णा वृक्षनिर्यासाः । व्रश्चना वृक्षच्छेदप्रभवा निर्यासा अलोहिता अपि । तथा च मनुः ।
	लोहितान् वृक्षनिर्यासान् व्रश्चनप्रभवांस्तथा । इति ।
अनुपाकृतमांसानि देवाद्यर्थत्वेनानुपाकृतानामसंकल्पितानां पश्वादीनां मांसानि । विड्जानि विष्ठायां जातानि तण्डुलीयकादीनि । कवकानि चैत्यसंनिभानि । एतानि प्रत्येकं वर्जयेत् । बौधायनः ।
	अमेध्यभूस्था ये वृक्षा उप्ताः पुष्पफलोपगाः ।
	तेषां नैव प्रदुष्यन्ति पुष्पाणि च फलानि च ॥
अनेन चार्थाद् वृक्षव्यतिरिकान्यमेध्यभूप्ररूढानि वर्जयेद् इति प्रतिपादितं भवति ॥ १।१७१ ॥


किं च ।

	क्रव्यादपक्षिदात्यूहशुकप्रतुदटिट्टिभान् ।
	सारसैकशफान् हंसान् सर्वांश् च ग्रामवासिनः ॥ १।१७२ ॥
	कोयष्टिप्लवचक्राह्वबलाकाबकविष्किरान् ।

क्रव्यमदन्ति ये पक्षिणस्ते गृध्राद्याः क्रव्यादपक्षिणः । क्रव्यम् आममांसम् । दात्यूहश् चातकः । प्रतुद्य भक्षयन्तीति प्रतुदाः श्येनाद्याः । एकशफा अश्वाद्याः । ग्रामवासिनः पारावतादयः । कोयष्टिः कोवकः (?) । प्लवेनैव वर्तनमस्येति प्लवः पारिप्लवादिः । विकीर्य विकीर्य भक्षयन्तीति विष्किराः । दात्यूहादय एकशफवर्जाः सर्वे पक्षिविसेषाः । एकशफाश् चाश्वादयस्तद्भक्षणं वर्जयेत् । अत्र ग्राम्याश्वादयः सप्त । [२४८] तथा च पैठीनसिः: "गौरविरजो ऽश्वो ऽश्वतरो गर्दभो मनुष्यश् चेति सप्त ग्राम्याः पशवः" । अत्राप्यविर् भक्षणीयः । तथा च हारीतः: "ग्राम्यारण्यानां पशूनामश्नन्ति । अव्यजमेषमहिषहरिणखड्गरुरुवृषभऋश्यन्यङ्कुमहारण्यवासिनश् च वराहांस्तथा शशकशल्यकमेधागोधाकूर्मतित्तिरिमयूरवार्ध्रीणसलावककुकरकपिञ्जलान् सशल्कांश् च मत्स्यान्ययो(थो)पपन्नान् भक्षयेत्" । बहुशाखशृङ्गो मृग ऋश्यः, मृदुशृङ्ग एण इति प्रसिद्धः । न्यङ्कुः संबरसदृशः शृङ्गरहितः ॥ १।१७२ ॥


अपि च ।

	वृथाकृसरसंयावपायसापूपशष्कुलीः ॥ १।१७३ ॥

पितृदेवप्रयोजनरहितं कृसरादिकं वर्जयेत् । तिलमुद्गमिश्रित ओदनः कृसरम् । संयावो गोधूमकणा घृतक्षीरपक्वाः । गोधूमविकाराः स्नेहपक्वाः शष्कुल्यः । प्रसिद्धमन्यत् । केवलात्मार्थपाकप्रतिषेधेनैव वृथाकृसरादिवर्जने सिद्धे तेषां पृथगुपादानं तद्भक्षणे प्रायश्चित्तविशेषप्राप्त्यर्थम् ॥ १।१७३ ॥


किं च ।

	कलविङ्कं सकाकोलं कुररं रज्जुदालकम् ।
	जालपादान् खञ्जरीटानज्ञातांश् च मृगद्विजान् ॥ १।१७४ ॥
	चाषांश् च रक्तपादांश् च सौनं वल्लूरमेव च ।
	मत्स्यांश् च 

कलविङ्को गृहचटको निगदेषूक्तः । तस्य ग्रामवासिनिषेधे सत्युभयचरत्वात् पुनर्ग्रहणम् । काकोलो द्रोणकाकः, "द्रोणकोकिलः" इति निगमात् । रज्ज्वादीन् दलयतीति रज्जुदालको वृक्षकुट्टकः । जालपादा हंसादिव्यतिरेकेणाज्ञाता मृगद्विजजाताः । अत्रापि कलविङ्कादयो ज्ञातमृगव्यतिरिक्ताः पक्षिविशेषाः । सौनं सूनागतं मांसम्, वल्लूरं शुष्कमांसम् । सौनवल्लूरे भक्ष्याणामपि मृगादीनां वर्जनीये । मत्स्याः प्रसिद्धास्तान् वर्जयेत् ॥ १।१७४ ॥

[१४९]

वर्जनीयतयोक्तानां [भक्षणे] प्रायश्चित्तम् आह ।

		कामतो जग्ध्वा सोपवासस्त्र्यहं वसेत् ॥ १।१७५ ॥

संधिनीक्षीरादीनां मत्स्यान्तानां मध्ये ऽन्यतमं कामतो जग्ध्वा भक्षयित्वा त्रिरात्रमुपवसेत् । अकामतस्त्व् एकाहम् "शेषेषूपवसेदहः" इति मनुस्मरणात् ॥ १।१७५ ॥


किं च ।

	पलाण्डुं विड्वराहं च छत्राकं ग्रामकुक्कुटम् ।
	लशुनं गृञ्जनं चैव जग्ध्वा चान्द्रायणं चरेत् ॥ १।१७६ ॥

पलाण्डुः कन्दविशेषः । विड्वराहो ग्रामसूकरः । छत्राकं छत्रसदृशम् । ग्रामकुक्कुटलशुने प्रसिद्धे । गृञ्जनं कन्दविशेषः । गर्तेनक इत्युदीच्यां प्रसिद्धः । एतानि कामतः सकृद् भक्षयित्य्वा चान्द्रायणं चरेत् । मनुस्त्व् एषां कामतो भक्षणाभ्यासे पातित्यम् आह ।
	छत्राकं विष्वराहं च लुशुनं ग्रामकुक्कुटम् ।
	पलाण्डुं गृञ्जनं चैव मत्या जग्ध्वा पतेद् द्विजः ॥ इति ।
ततश् च सुरापानप्रायश्चित्तप्राप्तिः । अमतिपूर्वे त्व् अभ्यासे स एवाह ।
	अमत्यैतानि षड् जग्ध्वा कृच्छ्रं सान्तपनं चरेत् ।
	यतिचान्द्रायणं चापि शेषेषूपवसेदहः ॥ इति ।
अमतिपूर्वे सकृद्भक्षणे शङ्ख आह: "लशुनपलाण्डुगृञ्जनविड्वराहग्रामकुक्कुटकुम्भीकभक्षणे द्वादशरात्रं पयः पिबेत्" इति । सकृद्भक्षणे ब्रह्मपुराणम् ।
	लशुनं गृञ्जनं चैव पलाण्डुश् च परारिका ।
	कन्या परारिका चान्या दीर्घपत्रं तदुच्यते ॥
	अलम्भ्सा च तुष्टैश् च (?) कृतनामा महौषधम् ।
	गृञ्जनं यवनेष्टं च शशंसूर्यवनाश् च तत् ॥
	सृसकं च सनाशाकं तुम्बुरं च गरेटकम् ।
	अथ पूयनकं नाम लवतर्का च दारुणा ॥
	त्रयोदशैतास्तस्यापि जातयश् चातिगर्हिताः ।
	पिण्डोपमं तु खुक्खण्डं कवकं चैत्यसंनिभम् ॥
	छत्राकं छत्रसदृशं त्रयं भूमिसमुद्भवम् ।
[२५०]	नानाविधाः शाखिनो ये छत्राकं च तदुद्भवम् ॥
	शस्त्रच्छेदेषु वृक्षाणां यश् चोद्भवति कुत्रचित् ।
	त्वक्पर्यन्तेषु च रसो लोहितान्यङ्कुराणि च ॥
	पलाण्डुप्रमुखैरेभिः प्रमादाद् भक्षितैरपि ।
	चान्द्रायणं चरेद् विप्रः कृच्छ्रं सान्तपनं तथा ॥
	वनवासव्रतं मासं चरेद् वा सुसमाहितः॥
असमर्थादिविषयो विकल्पः । स्मृत्यन्तरम् ।
	हरण्डुश् च पलाण्डुश् च लवतर्कः परारिका ।
	गृञ्जनं यवनेष्टश् च पलाण्डोर्दश जातयः ॥ १।१७६ ॥


	भक्ष्याः पञ्चनखाः सेधागोधाकच्छपशल्लकाः ।
	शशश् च मत्स्येष्व् अपि हि सिंहतुण्डकरोहिताः ॥ १।१७७ ॥
	तथा पाठीनराजीवसशल्काश् च द्विजातिभिः ।

सेधादयः शशन्ताः पञ्चनखास्तथा मत्स्येष् मधे सिंहतुण्डकादयो मत्स्यविशेषाः द्विजातिभिर् भक्ष्याः । सामान्यतः प्रवृत्तो ऽयं पञ्चनखभक्षणनिषेधो मत्स्यभक्षणनिषेधश् च न तेषु विद्यत इत्यर्थः । सेधादीनां प्रसिद्धमेव पञ्चनखत्वमनूद्यते ऽन्येषां पञ्चनखानां मांसमभक्ष्यमिति ज्ञापनार्थम् । सेधा श्वावित् । स च श्वभक्षको व्याघ्रविशेषः । सेधा वल्लीसदृशः प्राणिविशेषः । शशकच्छपौ प्रसिद्धौ । शल्लकः शलली । द्विजातिग्रहणमुपलक्षणार्थम् । तथा च देवलः ।
	उक्तमेतत् तु सर्वेषां भक्ष्याभक्ष्यमशेषतः ।
	वर्णानां सानुलोमानां सस्त्रीणां च विशेषतः ॥ इति ।
वसिष्ठः: "श्वाविच्छल्यकशशकच्छपगोधाः पञ्चनखानां भक्ष्याः । अनुष्ट्रः पशूनामन्यतोदन्ताश् च मत्स्यानां चाचेटगवयशिशुमारनक्रकुलीरा विकृतरूपाः स्रवशीर्षाश् च गौरगवयशरभाजाश् चानुदिष्टास्तथा धेन्वनडुहावपन्नदन्ताः" इत्यादि । अवपन्नदन्ता इत्यन्तमभिक्ष्य इत्य् प्रतिपदं संबन्धनीयम् । भक्ष्यौ धेन्वनडुहौ मेध्यौ वाजसि(स)नेयकैर्विज्ञायेते । खड्गे तु ववदन्ते ऽग्राम्यसूकरे च खड्गे तु विवदन्ते भक्ष्याभक्ष्यतयातो विकल्पः । स च व्यवस्थितः । श्राद्धे भक्ष्यो नान्यत्र । अग्राम्यसूकरो ऽरण्यसूकरः ॥ १।१७७ ॥


[२५१]	अतः शृणुध्वं मांसस्य विधिं भक्षणवर्जिते ॥ १।१७८ ॥
	प्राणात्यये तथा श्राद्धे प्रोक्षिते द्विजकाम्यया ॥
	देवान् पितॄन् समभ्यर्च्य खादन् मांसं न दोषभाक् ॥ १।१७९ ॥

उक्तं मांसानां भक्षणं वर्जनं चातः परं विधिनिमित्तं वक्ष्यमाणं शृणुध्वम् । तत्र प्राणात्ययादि मांशभक्षणे निमित्तं शाब्दं वर्जिते तु तदभाव आर्थम् । प्राणात्ययो व्याधिनिमित्तोऽन्नाभावनिमित्तश् च । तथा च मनुः ।
	नियुक्तस्तु यथान्यायं यो मांसं नात्ति मानवः ।
	स प्रेत्य पशुतां याति संभवानेकविंशतिम् ॥
नियुक्तो निमन्त्रितो दैवे श्राद्धे वा । तथा च यमः ।
	आमन्त्रितस्तु यः श्राद्धे दैवे वा मांसमुत्सृजेत् ।
	यावन्ति पशुरोमाणि तावन् नरकम् ऋच्छति ॥
प्रोक्षितशब्देन निर्वर्तितपशुयागमांसमुपलक्ष्यते । ततश् च पशुयाग इडारूपमांस ऋत्विग्यजमानैः कार्य एव । द्विजकाम्यया द्विजेच्छया । यं प्रति द्विजास्त्वया मांसं भक्षणीयमितीच्छन्ति स भक्षयेद् इत्यर्थः । देवपितृभ्यो दत्तस्य मांसस्य शेषमशेषमश्नीयात् । एषु निमित्तेषु खादन् मांसं न दोषभाग् भवति ॥ १।१७८–१७९ ॥


वर्जनविधिम् आह ।

	वसेत् स नरके घोरे दिनानि पशुरोमभिः ।
	संमितानि दुराचारो यो हन्त्यविधिना पशून् ॥ १।१८० ॥

अविधिनोक्तनिमित्तव्यतिरेकेण यो दुराचारो मांसं खादितुं पशुं हन्ति स पशुरोमसंमितानि दिनानि नरके वसेत् । अनेन च पशुवधस्य प्रतिषिद्धस्य नरकवासं प्रति निमित्तता बोध्यते । यथा "यो ऽपगुरातै शतेन यातयात्" इत्यादिना ब्राह्मणं प्रत्यवगूरणस्य यातनायाश् च साध्यसाधनसंबन्धः । तेन नेदमर्थवादमात्रं किं तु विवक्षितस्वर्थं वचनम् । अत्र मनुः ।
	अनुमन्ता विशसिता निहन्ता क्रयविक्रयी ।
	संस्कर्ता चोपहर्ता च खादकश् चेति घातकाः ॥ [२५२]
यमः ।
	यस्तु खादति मांसानि प्राणिनां जीवितैषिणाम् ।
	हतानां च मृतानां च यथा हन्ता तथैव सः ॥
तथा ।
	धनेन चोपभोगेन वधबन्धेन वाप्यथ ।
	त्रिविधस्तु वधो ज्ञेयो भोक्ता तत्रातिरिच्यते ॥
अथ महाभारते ।
	चतुरो वार्षिकान् मासान् यो मांसं नात्ति मानवः ।
	चत्वारि भद्रान्याप्नोति कीर्तिम् आयुर्यशो बलम् ॥
तथा ।
	कौमुदं तु विशेषेण शुक्लं पक्षं नराधिप ।
	वर्जयेन् मधु मांसानि धर्मो ह्यत्र विधीयते ॥
यमः ।
	यजुषा संस्कृतं मांसम् भक्षयेत् तु यथाविधि ।
	न भक्षयेद् वृथामांसं पृष्ठमांसं विवर्जयेत् ॥
पृष्ठमांसं पृष्ठसंधिमांसम् । ब्रह्मपुराणे ।
	पशोश् च मार्यमाणस्य मांसं न ग्राहयेद् द्विजः ।
	पृष्ठमांसं गर्भशय्यां शुष्कमांसमथापि वा ॥
नित्यमभोज्या इत्यनुवृत्तौ गौतमः: "उभयतोदन्ता अलोमानः केशिन एकशफाः कलविङ्कप्लवचक्त्रवाकहंसाः" । केशी चमरी ॥ १।१८० ॥


इदानीं विहितव्यतिरिक्तमांसभक्षणवर्जनस्य फलम् आह ।

	सर्वान् कामानवाप्नोति हयमेधफलं तथा ।
	गृहे ऽपि निवसन् विप्रो मुनिर्मांसविवर्जनात् ॥ १।१८१ ॥

गृहस्थो ऽपि सन् मांसविवर्जनान् मुनितुल्यो भवति । तापसो भवतीत्यर्थः । सर्वान् कामानश्वमेध्फलं च प्राप्नोति । अवाप्नोतीति वर्तमाना विभ्कक्तिर्विधिविभक्तित्वेन परिणामयितव्या यथा रात्रिसत्रे ॥ १।१८१ ॥


इति श्रीविध्याधरवंशप्रभवशेईशिलाहारनरेन्द्रजीमूतवाहनान्वयप्रभूत-
श्रीमदपरादित्यदेवविरचिते याज्ञवल्कीयधर्मशास्त्रनिबन्धे
[भोज्याभोज्य] भक्ष्याभक्ष्यप्रकरणम् ॥ ६ ॥


अथ सटीकयाज्ञवल्क्यस्मृतौ

द्रव्यशुद्धिप्रकरणम् (७)

अधुना द्रव्यशुद्ध्युपायविधिप्रकरणम् आरभते । द्रव्यस्य दोषापगमः शुद्धिः । [१५३] अपेतदोषं हि द्रव्यं शुद्धमित्युच्यते । शास्त्रेण च काकादिसंपृक्तं द्रव्यं प्रक्षालनाच् छुध्यतीति कथ्यते । तेन तत्रापि काकादिसम्पर्कजनितदोषापगम एव शुद्धिशब्देन वाच्यः । न च प्रत्यक्षगम्यो दोष इति शुद्धिविधानान्यथानुपपत्त्या काकादियोगात् को ऽपि द्रव्ये दोषो भवतीति परिकल्प्यते । तदपगमोपायो नानाविधः प्रोक्षणप्रक्षालनादिः शास्त्रेण विधीयत इति । अशुद्धेन द्रव्येण न संव्यवहारः पुरुषेण साध्यः किं तु शोधितेनैवेति शुद्धिविधिबलादेव कल्प्यते । तच् च कर्पटकपालादिना द्रव्यखण्डेनापि यदि व्यवहारसिद्धिरस्ति तदा तदपि यथाविधि शोध्यम् । एवं च यच्छास्त्रकारैरुच्यते प्रोक्षणादिना द्रव्यं शुचितामियात् प्रयतं भवति शुध्यतीत्यादि, तत्र तत्र पुरुषव्यापार एव लाक्षणिको विधेयः, पुरुषस्तथा कुर्याद् यथा द्रव्यं शुचि स्याद् इत्यर्थः । अशुद्धेन द्रव्येण संव्यवहारतः पुरुषस्याशुचिता विहितकर्मकर्तृत्वयोग्यत्वप्रतिबन्धरूपा प्रत्यवायान्तरहेतुभूता च जायते । तस्याश् च प्रत्यवायकरताम् आह मनुः ।
	लोष्टमर्दी तृणच्छेदी नखखादी च यो नरः ।
	स विनाशं व्रजत्याशु सूचको ऽशुचिरेव च ॥ इति ।
तत्र द्विविधा शुद्धिः — शरीरशुद्धिर्बाह्यद्रव्यशुद्धिश् च । तत्र बाह्यद्रव्यशुद्धिं तावद् आह ।

	सौवर्णराजताब्जानाम् ऊर्ध्वपात्रग्रहाश्मनाम् ।
	शाकरज्जुमूलफलवासोविदलचर्मणाम् ॥ १।१८२ ॥
	पात्राणां चमसानां च वारिणा शुद्धिरिष्यते ।
	चरुस्रुक्स्रुवसस्नेहपात्राण्युष्णेन वारिणा ॥ १।१८३ ॥

सुवर्णस्य विकारः सौवर्णः, रजतस्य विकारो राजतम् । अब्जं शङ्खशुक्त्यादि । ऊर्ध्वपात्रं माहावीरादि । ग्रहा ऐन्द्रवायवादिपात्राणि । अश्मानः पाषानाः । विदलं वेणुदलम् । पात्राणि बृस्यादीनि स्नेहरहितानि । चमसा ऊर्ध्वपात्रव्यतिरिक्तानि दारवाणि सोमपात्राणि । प्रसिद्धमन्यत् । एषां वारिणा शुद्धिः शौचमिष्यते । प्रक्षालनरूपा चेयं शुद्धिः, प्रोक्षणरूपा तु स्फ्यादिपात्रविषयत्वेन पृथग् एव वक्ष्यति । चरुर्मृन्मयं भाण्डम् । स्रुग् जुह्वादिः । स्रुवः प्रसिद्धः । एतदादीनि सस्नेहान्याज्यलिप्तान्युष्णेन वारिणा प्र्क्षालनाच् छुध्यन्ति । उच्छिष्टादिनरस्पृष्टानां चैषां शुद्धिः । यद् आह देवलः ।
[२५४]	उच्छिष्टाशुचिसंस्पृष्टमद्रवं शुध्यते ऽम्भसा ।
	सद्रवं चाभिशुध्येत स्नेहगन्धविवर्जितम् ॥ इति ।
अशुचिरत्रोत्सृष्टमूत्रादिर्न तु काकादिः । यतः काकमुखसंस्पृष्टपात्रस्य शुद्ध्यन्तरम् आह शङ्खः: "कृणशकुनिमुखावमृष्टं निर्लिखेच् छ्वापदमुखावमृष्टं पात्रं न तत् प्रयुञ्जीत" इति । सौवर्णादेरलेपस्यैषा शुद्धिः । तथा च मनुः ।
	निर्लेपं काञ्चनं भाण्डमद्भिरेव विशुध्यति ।
	अब्जमश्ममयं चैव राजतं चानुपस्कृतम् ॥
अनुपस्कृतं ताम्रादिना यन् न संस्पृष्टम् । तैजसानां मूत्राद्युपघाते बौधायन आह: "तैजसानां मूत्रपुरीषशुक्रासृक्कुणपवासितानाम् आवर्तनमल्पसंसर्गे तु परिलेखनम् । स्पर्शमात्रोपघाते त्रिःसप्तकृत्वो भस्मना परिमार्जनम् । अतैजसानामेवंभूतानामुत्सर्गः" । आवर्तनमग्निसंयोगेन द्रवीकरणम् । अत्र हारीतोक्तो विशेषः: "अद्भिः काञ्चनरजतशङ्खशुक्तीनां तद्गुणवर्जस्नेहवैवर्ण्योपहतानां यवगोधूमकलायमाषमसूरमुद्गगोमयचूर्णैर्धावनम् । अम्ललवणाभ्यां ताम्राणाम् । भस्मना कांस्यानाम् । षाणतैलसिकताघर्षणैः कार्ष्णायसानाम् । शिलावधर्षणमार्जनैर्मणिमयानाम्" । यवादिचूर्णानि तुल्यार्थत्वाद् विकल्पन्ते । उदकं तु सर्वैः शोधनद्रव्यैः समुच्चीयते । लोहतैक्ष्ण्यसाधनं षाणम् । आपस्तम्बः ।
	गवाघ्रातानि कांस्यानि शूद्रोच्छिष्टानि यानि च ।
	शुध्यन्ति दशभिः क्षारैः श्वकाकोपहतानि च ॥
क्षारो भस्म । स्वल्पकालोपघातविषयमेतत् । शङ्खः ।
	सूतिकोच्छिष्टभाण्दस्य सुरामद्यहतस्य च ।
	त्रिः सप्तमार्जनाच् छुद्धिर्न तु कांस्यस्य तापनम् ॥
कांस्यव्यतिरिक्तानां तैजसानां सूतिकोच्छिष्टादिके स्वल्पकालोपघाते यवचूर्णादिभिरेकविंशतिकृत्वो मार्जनादेव शुद्धिर्न तु कांस्यस्य तापनम् । अर्थात् कांस्यव्यतिरिक्तानां तापनमपि कार्यमिति गम्यते । [२५५] तथा ।
	ब्रह्मक्षत्रविशां चैव सकृत्संमार्जनाच् छुचिः ।
द्विजोच्छिष्टयुक्तं तैजसं सकृत्संमार्जनाच् छुध्यतीत्यर्थः ।
	चतुर्थेन तु यद् भुक्तं चतुर्भिस्तत्र मार्जनम् ।
	अग्नौ प्रक्षिप्य गृह्णीयाद् धस्तौ प्रक्षाल्य यत्नतः ।
	गोशृङ्गेण तु संस्पृष्टं तत् पात्रं शुचितामियात् ॥
कांस्यव्यतिरिक्ततैजसपात्रविषयमिदम् । मनुः ।
	तैजसानां मणीनां च सर्वस्याश्ममयस्य च ।
	भस्मनाद्भिर्मृदा चैव शुद्धिरुक्ता मनीषिभिः ॥
तैजसानि हैमादीनि । तदुक्तम् ।
	हेम ताम्रं च रजतं कांस्यायस्त्रपुसीसकाः ।
	एते च तैजसाः प्रोक्ता धातवस्तैजसोद्भवाः ॥ इति ।
शङ्खः ।
	उष्णोदकेन कांस्यस्य सीसस्य त्रपुणस्तथा ।
	क्षारेण शुद्धिं कांश्यस्य लोहस्य च विनिर्दिशेत् ॥
	लोहानां दाहनाच् छुद्धिर् भस्मना गोमयेन वा ।
	दहनात् खननाद् वापि शैलानामम्भसापि वा ॥
	काष्ठानां तक्षणाच् छुद्धिर्मृद्गोमयजलैरपि ॥
महति दोषे दहनं खननं च द्वितीयमल्पदोषे । बौधायनः: "तैजसानां पात्राणां गोशकृद्भस्मभिः परिमार्जनमन्यतमेन वा" । उशना: "सुवर्णरजतताम्रत्रपुसीसकांस्यानामद्भिरेव भस्मसंयुक्ताभिस्तैजसानां चोच्छिष्टानां भस्मना त्रिः प्रक्षालनम् । कनकमणिरजतशङ्खशुक्त्युपलानां वज्रविदलरज्जुचर्मणां चाद्भिः शौचम् । मृत्पात्रशस्त्राणामग्नाव् उत्तापनम्" । काश्यपः: "सिकताभिर्दन्तशृङ्गशङ्खशुक्तिमणीनाम्" । यमः ।
	रजतस्य सुवर्णस्य ताम्रस्य त्रपुणस्तथा ।
	रीत्ययःकांस्यसीसानां भस्मना शौचमिष्यते ॥
ऋष्यशृङ्गः ।
	मुक्ताफलप्रवालानां शुद्धिः प्रक्षालनेन तु ।
	अब्जानां चैव भाण्डानां सर्वस्याश्ममयस्य च ॥
विष्णुः: "ताम्ररीतिरपुसीसमयानामम्लोदकेन" । स्मृत्यन्तरम् ।
	भस्मना शुध्यते कांस्यं सुरया यन् न लिप्यते ।
	सुरामूत्रपुरीषैस्तु शुध्यते तापलेखनैः ॥
[२५६]	ताम्रमम्लेन शुध्येत् तु न चेद् आमिषलेपितम् ।
	आमिषेण तु यल् लिप्तं पुनर्दाहेन शुध्यति ॥
आदिपुराणात् ।
	सुवर्णरूप्यशङ्खाश्मशुक्तिरत्नमयानि च ।
	कांस्यायस्ताम्ररैत्यानि त्रपुसीसमयानि च ॥
	निर्लेपानि विशुध्यन्ति केवलेन जलेन तु ।
	शूद्रोच्छिष्टानि शुध्यन्ति त्रिधा क्षाराम्लवारिभिः ॥
क्षारादिद्रव्यत्रित्वात् त्रिधात्वम् । मार्जनं तु दशकृत्व एव । वचनान्तरवशात् ।
	सूतिकाशवविण्मूत्ररजस्वलहतानि च ।
	प्रक्षेप्तव्यानि तान्यग्नौ यद् यद् यावत् सहेदपि ॥
यद् द्रव्यं यावन्तमग्निप्रक्षेपं सहते यावताग्निप्रक्षेपेण न नश्यति तावन्तं कुर्याद् इत्यर्थः । अल्पोपघातविषयमेतत् । शातातपः ।
	सुवर्णं रजतं ताम्रं त्रपु कृष्णायसं तथा ।
	रीतिकासीसलोहानि शुध्यन्त्यश्मप्रघर्षणात् ॥
विष्णुः: "विण्मूत्ररेतःशवरक्तलिप्तम् आवर्तनोल्लेखनतापनैर्वा । त्रिःसप्तकृत्वः परिमार्जनेन भस्मादिना शुध्यति तैजसं हि" । तैजसानां रेतोविण्मूत्रासृक्कुणपादिभिश् चण्डालसूतिकोदक्यापतितादिभिश् च चिरमुपहतानाम् आवर्तनम् । तदल्पकालोपहतानां परिलेखनं ततो ऽप्यल्पकालोपहतानां प्रतापनम् । स्पर्शमात्रोपहतानामेकविंशतिकृत्वो भस्मादिभिर्मार्जनं प्रतिमार्जने(नं) च प्रक्षालनम् । अङ्गिराः ।
	गण्डूषं पदशौचं च यः कुर्यात् कांस्यभाजने ।
	षण्मासं भुवि निक्षिप्य पुनश् चाकारम् आदिशेत् ॥
शातातपः ।
	गवाघ्रातेषु कांस्येषु शूद्रोच्छिष्टेषु वा पुनः ।
	दशभिर् भस्मभिः शुद्धिः श्वकाकोपहतेषु च ॥
हारीतः ।
	संहतानां तु पात्राणां यद्येकमुपहन्यते ।
	तस्यैव शोधनं प्रोक्तं न तु तत्स्पृष्टिनामपि ॥
शङ्खः ।
	मलं संयोगजं तज्जं यस्य येनोपहन्यते ।
	तस्य तच्छोषणं प्रोक्तं सामान्यं द्रव्यशुद्धिकृत् ॥
यस्य शोध्यस्य स्वभावजं संयोगजं वा मलं येन भस्मादिना द्रव्येणोपहन्यते तस्य तच्छोधकं भवतीत्यर्थः । [२५७] बौधायनः: "दारुमयानां पात्राणामुच्छिष्टसमन्वारब्धानामवलेखनम् । उच्छिष्टलेपोपहतानामवतक्षणं मूत्रपुरीषरेतःप्रभृतिभिरुत्सर्गः" । शूद्राद्युच्छिष्टसमन्वारब्धानामित्यर्थः । अवलेखनं शस्त्रादिना घर्षणम् । यमः ।
	यदि मूत्रपुरीषाभ्यां रेतसा रुधिरेण वा ।
	चैलं समुपहन्येत अद्भिः प्रक्षालयेत् तु तत् ॥
	यद्यम्भसा न शुध्येत् तु वस्त्रं चोपहतं दृढम् ।
	छेदनं तस्य दाहो वा यन्मात्रमुपहन्यते ॥
प्रचेताः: "चैलानामुपहतानामुत्स्वेदनं गन्धलेपापनयनं तन्मात्रच्छेदनं वा" । पुरीषादिलिप्तवस्त्रविषयमेतत् । व्यासः ।
	वस्त्रं मृदम्भसा शुध्येद् रज्जुवैदलमेव च ।
	रज्ज्वादिकं चातिदुष्टं त्याज्यं तन्मात्रमेव च ॥
वैदलं वेणुवेत्रनडादिमयं शूर्पादि । ब्रह्मपुराणम् ।
	प्रत्यहं क्षालयेद् वस्त्रं दैवे पित्र्ये च कर्मणि ।
	शवविण्मूत्रशुक्रैस्तु दूषितं च मृदम्बुभिः ॥
	शोध्यादौ शोधनीयं च गोमूत्रक्षारवारिभिः ।
	रज्जुवल्कलपात्राणां चमरालाबुचर्मणाम् ॥
	कृत्वा शौचं ततः शुद्धिर्गोवालैर् घर्षणं ततः ।
	कौशेयाविकयोर्देयं रजताक्तंजलं लघु ॥
	सुवर्नाक्तं तथा दद्यात् क्षौमाणां चाथ वाससाम् ॥
कृत्वा शौचं नि(चमि)त्यमनुवर्तते । अङ्गिराः ।
	शौचं महार्घरोमाणां वाय्वग्न्यर्केन्दुरश्मिभिः ।
	रेतःस्पृष्टं शवस्पृष्टम् आविकं न प्रदुष्यति ॥
आविकस्यापि महार्घत्वं विशेषणम् । बोधायनः ।
	आत्मशय्यासनं वस्त्रं जायापत्यं कमण्डलुः ।
	शुचीन्यात्मन एतानि परेषामशुचीनि च ॥
हारीतः: "यानशयनान्यपरिहार्याण्येके मन्यते । तन् न वर्णविशेषाच् छुक्लमलिनसंसर्गदर्शनात् पापसंसर्गयोगाच् च तस्मात् पृथक्शौचाच् छ्रेयांसः" इति । अस्यार्थः — पतिताद्युपहतानि तथाधोवर्णोपहतान्युत्तमवर्णैर्यानशयनादीन्य् [२५८] अपरिहार्याणीति पूर्वपक्षमभिधाय तन् नेत्यादिना सिद्धान्तितम् । धर्मशास्त्रेषु वर्णानामुत्तराधरभावेन विशेषदर्शनात् । तथा पातकोपपातककारिभिर्मलिनैस्तद्रहितानां शुक्लानां तुल्यशय्यादियोगेन संसर्गस्य प्रायश्चित्तनिमित्ततयाभिधानादकृतैन्सो ऽपि मलिनसंसर्गे पापोत्पत्तिदर्शनात् । यथा व्याधितसंसर्गे नीरोगस्यापि रोगादयो दृश्यन्ते तद्वदत्रापि । तस्मात् पृथक्शय्यादिवशेन पृथक्शौचत्वम् श्रेय इति । पुनर्हारीतः: "स्वानुपपत्तौ शुच्यन्तर्धाय समामनन्ति संस्पर्से सचैलं स्नानमेवं ह्याह । आसनं शयनं यानमन्तर्धाय समाचरेत्" । अस्यार्थः — स्वकीयशय्याद्यलाभे कम्बलादिना शुद्धेन तदन्तर्धायोपयोक्तव्यम् । ततः पतितादेः शय्यादिस्पर्शे सचैलं स्नानमिति । शौचाधिकारे शङ्खलिखितौ: "सर्वेषाम् आपो मृदरिष्टेङ्गुदबिल्वतण्डुलसर्षपकल्कक्षारगोमूत्रगोमयादीनि शौचद्रव्याणि । अहतानां प्रोक्षण्मित्येके" । अहतं यन्त्रनिर्मुक्तम् । वायुपुराणात् ।
	अरिष्टैश् च तथा बिल्वैरिङ्गुदैश् चर्मणामपि ।
	वैदलानां च सर्वेषां चर्मवच् छौचमिष्यते ॥
तथा ।
	तथा चर्मास्थिदारूणां शृङ्गाणां चावलेखनम् ।
	मणिवज्रप्रवालानां मुक्ताशङ्खोपलस्य च ॥
	सिद्धार्थकानां कल्केन तिलकल्केन वा पुनः ।
	स्याच् छौचं सर्ववर्णानाम् आविकानां च सर्वशः ॥
सिद्धार्थका गौरसर्षपाः । कल्को जलमिश्रं चूर्णम् । स्मृत्यन्तरम् ।
	न्यग्रोधोदुम्बराश्वत्थाः प्लक्षश् चैव चतुर्थकः ।
	जम्ब्वाम्रामलकाश् चैव इत्येते चर्मशोधकाः ॥
विष्णुः: "मणिमयमश्ममयमब्जं सप्तरात्रं महीनिखननेन मूत्रपुरीषाद्युपहतानामेतत् । शृङ्गदन्तास्थिमयं तक्षणेन दारवं मृमयं च जह्यात् । तथा कार्पासिकानां च भस्मना समुदाहृतम्" । यमः ।
	कृष्ंआजिनानां बिल्वैश् च बालानां मृद्भिरम्भसा ।
	गोमूत्रेणास्थिदन्तानां क्षौमाणां गौरसर्षपैः ॥ [२५९]
बौधायनः: "कृषाजिनानां बिल्वतण्डुलैः" । पैठीनसिः: "कृष्णाजिनानां गौरसर्षपै रौरवबस्ताजिनानां बिल्वतण्डुलैः" । काश्यपः: "तृणकाष्ठरज्जुमुञ्जजतुचर्मवेणुविदलफलपत्रवल्कलादीनां चैलवच् छौचम् । मृद्दारुचर्मणामत्यन्तोपहतानां त्यागः । असंस्कृतायां भूमौ न्यस्तानां प्रक्षालनम् । परोक्षाहृतानामभ्युक्षणम् । एवं क्षुद्रसमिधामसंस्कृतामेध्याद्युपहतानामेकपुरुषोद्धार्याणाम्" ॥ १।१८३ ॥


	स्फ्यशूर्पाजिनधान्यानां मुसलोलूखलानसाम् ।
	प्रोक्षणं संहतानां च बहूनां धान्यवाससाम् ॥ १।१८४ ॥

स्प्यादीनामनोऽन्तानां यज्ञाङ्गभूतानामशुचिस्पृष्टानां प्रोक्षणमेव शुद्धिः । तथा यज्ञाङ्गभावमन्तरेणापि बहूनां राशीकृतानां धान्यवाससामशुचिस्पृष्टानां प्रोक्षणमेव शुद्धिः । यच् चर्मणां प्रक्षालनमुक्तं तच् चण्डालादिस्पृष्टानामिदम् । शूद्रादिस्पृष्टानां बहुत्वेन चानेकपुरुषोद्धार्यत्वं लक्ष्यते । अत एव बौधायनो ऽनेकपुरुषोद्धार्याणामल्पतरमशुचित्वं दर्सयति: "संहतानां काष्ठादीनां प्रक्षाल्यावशोषणं चण्डालादिस्पर्शे पुरुषवाह्यादर्वाक् । ऊर्ध्वं त्व् अनेकपुरुषोद्धार्ये दारुशिले भूमिसमे" इति । लौगाक्षिः ।
	चण्डालादिपरामृष्टं प्रोक्षणाद् बहु शुध्यति ।
	अल्पं प्रक्षालयेद् धान्यं तण्डुलं तु परित्यजेत् ॥
सातिशयबहुत्वविषयमेतत् । अत्र धान्यं सतुषं सस्यमात्रं तण्डुलप्रतियोगित्वात् । तण्डुलादीनां च त्यागो ऽत्यल्पानाम् । बौधायनः ।
	व्रीहयः प्रोक्षणादद्भिः शाकमूलफलानि च ।
	तन्मात्रस्यापहाराद् वा निस्तुषीकरणेन वा ॥
चण्डालादिस्पर्शे ऽनेकपुरुषहार्याणां व्रीहीणां प्रोक्षणम् । मूत्रादिसंसर्गे तन्मात्रापहारः । अशुचिपांस्वादिद्रव्यसंयोगे निस्तुषीकरणम् । विष्णुः: "असिद्धस्यान्नस्य यन्मात्रमुपहन्यते तन्मात्रमुत्सृज्य शेषस्य खण्डनप्रक्षालने कुर्यात्" । अल्पद्रव्यविषयमेतत् । "प्रोक्षणपर्यग्निकरणावगाहनैर्व्रीहियवगोधूमानां विमर्शनप्रोक्षणैः फलीकृतानां निघर्षणदलनप्रोक्षणैः शमीधान्यानाम्" । [२६०] अयमर्थः — अनेकपुरुषोद्धार्याणां व्रीहियवगोधूमानां यथाक्रमं प्रोक्षणपर्यग्निकरणावगाहनैः शुद्धिः । अवगाहनं प्रक्षालनम् । व्रीह्यादितण्डुलानां फलीकृतानामल्पानां विमर्शनेन । अनेकपुरुषोद्धार्याणां तु प्रोक्षणेन । खण्डनेन शुक्लीकरणं फलीकरणम् । कराभ्यां घर्षणं विमर्शनम् । शमीध्यान्यानां कोशीधान्यानां मुद्गादीनामनेकपुरुषोद्धार्याणां निघर्षणेन । ततो ऽल्पानां दलनेन । अनेकपुरुषोद्धार्याणां तु प्रोक्षणेन । विमर्शनमेव विघर्षणम् । यत् तु "तण्डुलांस्तु परित्यजेत्" इति तदल्पपरिमाणविषयम् । आदिपुराणात् ।
	गृहदाहे समुत्पन्ने विपन्ने पशुमानुषे ।
	अभोज्यस्तद्गतो व्रीहिर्धातुद्रव्यस्य संग्रहः ॥
	मृन्मयेनावरुद्धानामधोभुवि च तिष्ठताम् ।
	यवमाषतिलादीनां न दोषं मनुरब्रवीत् ॥
	ततः संक्रममाणाग्नौ स्थाने स्थाने च दह्यते ।
	न च प्राणिवधो यत्र केवलं गृहदीपनम् ॥
	तत्र द्रव्याणि सर्वाणि गृह्णीयादविचारयन् ॥
षट्त्रिंशन्मतात् ।
	शयनासनयानानि द्रव्यं च बहु संहतम् ।
	चण्डालादिभिरप्येतत् स्पृष्टं संप्रोक्षणाच् छुचिः ॥
	तूलिकामुपधानं च पुष्परक्ताम्बरं तथा ।
	शोषयित्वातपे किंचित् करैः संमार्जयेत् पुनः ॥
	पश्चाच् च वारिणाभ्युक्ष्य विनियुञ्जीत कर्मणि ।
	तान्यप्यतिमलिष्ट्ःआनि अन्यैः शोध्यानि शोधनैः ॥
उपधानमुच्छीर्षकम् । कुसुम्भपुष्पादिना रक्तं पुष्परक्तम् । तच् चाम्बरं पुष्परक्ताम्बरम् । शङ्खः: "शयनासनयानानां संहतवच् छौचम्" ॥ १।१८४ ॥


	तक्षणं दारुशृङ्गास्थ्नां गोवालैः फलसंभुवाम् ।

दारुप्रभृतीनां मूत्राद्युपहतानां मृदादिभिर्लेपगन्धापनयनाशक्तौ तक्षणमुपहतावयवापनयनं शुद्धिः । अस्थिग्रहणं शङ्खदन्तादेरुपलक्षणम् । तथा च मनुः ।
	क्षौमवच् छङ्खशृङ्गाणामस्थिदन्तमयस्य च ।
	शुद्धिर्विजानता कार्या गोमूत्रेणोदकेन च ॥ [२६१]
अस्थिमयमश्वपार्श्वादि । फलसंभुवां बिल्वनारीकेनालाबुप्रभृतिफलमयानां गोवालैर् घर्षणं शुद्धिः । गोपुच्छाग्ररोमाणि गोवालाः । यमः ।
	अलाबुदारुपात्राणां वैदलानां तथैव च ।
	अत्यन्तोपहतानां च परित्यागो विधीयते ॥


	मार्जनं यज्ञपात्राणां पाणिना यज्ञकर्मणि ॥ १।१८५ ॥

यज्ञसाधनीभूतानां दार्वादिमयानां पात्राणां यथाविधि प्रोक्षणप्रधावनतक्षणरूपां शुद्धिं कृत्वा दक्षिणेन पाणिना संसर्गश् च कार्यः । अयं च विशेषो यज्ञ्कर्माणि क्रियमाण एव ॥ १।१८५ ॥


	सोषैरुदकगोमूत्रैः शुध्यत्याविककौशिकम् ।
	सश्रीफलैरंशुपट्टं सारिष्टैः कुतपं तथा ॥ १।१८६ ॥
	सगौरसर्षपैः क्षौमं पुनःपाकेन मृन्मयम् ।

ऊषः क्षारमृत्तिका । ऊषमृत्तिकासहितैरुदकगोमूत्रैः प्रक्षाल्यमानम् आविकम् ऊर्णामयं कौशेयं च शुध्यति । कौशिकं कोशोद्भवं त्रस्रीमयमित्यर्थः । उदकगोमुत्रैरपि बहुवचनं दोषानिघाते ऽपि बहुकृत्वो ऽपि क्षालनप्राप्त्यर्थम् । उक्तप्रकारेणापेतदोषस्य पुनः केवलोदकेन धावनार्थं च । सश्रीफलैः सबिल्वैरुदकगोमूत्रैरंशुपट्टं नेत्रपट्टम् । अरिष्टं निम्बं तत्सहितैरुदकगोमूत्रैः कुतपं पार्वतीयच्छागरोममयं कम्बलवसनम् । अरिष्टं फेनिलफलम् । गौरसर्षपसहितैरुदकगोमूत्रैः क्षौममतसीमयं वस्त्रम् । मृन्मयं तु भाण्डं पुनःपाकेन । शुध्यतीति प्रत्येकमभिसंबध्यते । चण्डालादिस्पर्शे तु परित्यागः । तथा च स्मृत्यन्तरम् ।
	चण्डालादैरुपस्पृष्टं धान्यं वस्त्रमथापि वा ।
	प्रक्षालनेन शुध्येत् तु परित्यागान् महीमयम् ॥ इति ।
उदकगोमूत्रयोः कार्यभेदात् समुच्चयः । पुरीषाद्युपहतानां वस्त्राणामियं शुद्धिः । अन्येषां तु प्रोक्षणादिः । देवलः ।
	ऊर्णाकौशेयकुतपाः क्षौमपट्टदुकूलजाः ।
	अल्पशौचा भवन्त्येते शोषणप्रोक्षणादिभिः ॥
	तान् एवामेध्यसंयुक्तान् क्षालयेच् छोधनैः स्वकैः ॥ [२६२]
हारीतः: "सर्ववाससां प्लावेनेन शुद्धिः" । सर्वेषाम् आविककौशेयादीनाम् । मलेन लिप्तानामियं शुद्धिः । अङ्गिराः: "उदश्विद्वल्मीकमृत्सर्षपैश् चोर्णामयानाम् । स्नेहसक्तुकुल्माषोन्मर्दनैर्गुरूणाम् ऊर्णामयानाम्" । उदश्वित् तक्रम् । ऊर्णा मेषरोमाणि । विष्णुः: "पद्माक्षैर्मृगरोमिकाणां तथा पुस्तकानामभ्युक्षणम्" । षट्त्रिंशन्मतात् ।
	कुसुम्भकुङ्कुमै रक्तं तथा लाक्षारसेन च ।
	प्रोक्षणेनैव शुध्येत् तु चण्डालस्पर्शने तथा ॥
इदं च यदि प्रक्षालने सत्यत्यन्तरागनाशस्तदा वेदितव्यम् । हारीतः: "क्षारोषाभ्यां कार्पासशणमयानां पुत्रजीवकारिष्टैः क्षौमवरोर्णानां पुत्रजीवकोदश्विद्भ्यामजिनानां चैलवच् चर्मणां शुद्धिः । दृतीनां रञ्जनम्" । दृतिश् चर्ममयमुदकादिभाण्डम् । उदकेन समुच्चयः सर्वेषां शोधनद्रव्याणाम् । शङ्खः: "चैलानां मृद्भस्मगोमूत्रक्षारोदकैः । चैलवद् धान्यानां पक्षचामरचर्मतृणवालवल्कवेत्रजानां च" । गौतमः: "चैलवद् रज्जुविदलचर्मणामुत्सर्गो वा" इति । उत्सर्गस्त्याग उपहतभागस्य । आपस्तम्बः ।
	स्नानं दानं तपो होमः पितृयज्ञश् च तर्पणम् ।
	पञ्च तस्य वृथा यज्ञा नीलवस्त्रस्य धारणात् ॥
	मृते भर्तरि या तु स्त्री नीलवस्त्रं विधारयेत् ।
	तावद् भर्ता वसेत् तस्या नरके नात्र संशयः ॥
	स्त्रीणां क्रीडार्थसंयोगे शयनीये च दुष्यति ॥
ब्रह्मपुराणे ।
	वस्त्रं विण्मूत्रशुक्रैस्तु दूषितं च मृदम्बुभिः ।
	शोध्यादौ शोधनीयं च गोमूत्रक्षारवारिभिः ॥
	रज्जुवल्कलपात्राणां चमसालाबुचर्मणाम् ।
	कृत्वा शौचं ततः शुद्धिर्गोवालैर् घर्षणं पुनः ॥
काश्यपः: "तृणकाषृअरज्जुभूर्जशणक्षौमचीरचर्मवेणुविदलपत्रवल्कलदीनां चैलव्च् छौचम्" । [२६३] मनुः ।
	मद्यैर्मूत्रपुरीषैर्वा श्लेष्मपूयास्रुशोणितैः ।
	संस्पृष्टं नैव शुध्येत् तु पुनःपाकेन मृन्मयम् ॥
उशना: "मृन्मयानामुच्छिष्टलिप्तानां मार्जनमुच्छिष्टस्पृष्टानां प्रोक्षणम्" ॥ १।१८६ ॥


	कारुहस्तः शुचिः पण्यं भैक्षं योषिन्मुखं तथा ॥ १।१८७ ॥

कारुः शिल्पी रजकतन्तुवायादिः । तद्धस्तकृतं द्रव्यं शुचीत्यर्थः । अयं चाशुचित्वापवादः । तेनावरजातीयानामपि कारूणां शिल्पक्रियया द्रव्यमुत्पादयतां संस्कुर्वतां वा प्रत्यवायहेतुभावः प्रसक्तो ऽनेन निवार्यते । तेन रजकसेवकादिभिः संकृतानां वस्त्रादीनां कुविन्दसूपकारादिभिश् चोत्पाद्यमानानां द्रव्याणां शुचित्वमेवेति वाक्यतात्पर्यम् । ततश् च येनान्नादिना द्रव्येण शिल्पिसृष्टेन विना द्रव्योत्पत्तिसंस्कारौ न भवतः, तदपि शुध्यत्येव यथा वस्त्रोत्पत्तौ खलिः । अत एव शङ्खः: "कारुहस्तः शुचिस्तथाकरात् तद्द्रव्याणि प्रोक्षितानि" इति । आकरो द्रव्योत्पत्तिस्थानम् । तद्द्रव्याणि चाकरद्रव्याणि तुरीवेमखलिप्रभृतीनि । पैठीनसिर्विशेषम् आह ।
	आकराः शुचयः सर्वे वर्जयित्वा सुराकरम् । इति ।
पण्यं विक्रेयद्रव्यम् । तच् च प्रसारितमेव शुचि । तथा च मनुः: "पण्यं यच् च प्रसारितम्" इति । तस्य चानेकपण्यग्राहकपुरुषसंसर्गादिनिमित्तो ऽशुचिभावो ऽनेनापोद्यते । भैक्षं भिक्षासमूहः । तच् च यतिब्रह्मचातिगतमेव शुचि । तद् आह मनुः ।
	ब्रह्मचारिगतं भैक्षं नित्यं मेध्यमिति स्थितिः ।
ब्रह्मचारीति विहितिअभिक्षावृत्तिपुरुषोपलक्षणार्थम् । भिक्षावृत्त्यधिकारिण आह मनुः ।
	सांतानिकं यक्ष्यमाणमध्वगं सार्ववेदसम् ।
	गुर्वर्थपितृमात्रर्थस्वाध्यायार्थ्युपतापिनः ॥
	नवैतान् स्नातकान् विद्याद् ब्राह्मणान् धर्मभैक्षुकान् ॥
सांतानिकः संतानप्रयोजनः । सार्ववेदसो दत्तसर्वस्वः । उपतापी रोगी । अन्ये प्रसिद्धाः । यावतैवोपघातेन रथ्याप्रसर्पणादिकेन विना भैक्षं न सिध्यति, तन्मात्रस्यापवादो ऽयम् । अत एव तदतिरिक्तोपघाते शुद्धिम् आह वसिष्ठः ।
[२६४]	चरन्नभ्यवहार्येषु उच्छिष्टं यदि संस्पृशेत् ।
	भूमौ निधाय तद् द्रव्यम् आचम्य प्रचरेत् पुनः ॥ इति ।
यस्योपहतस्याचनाच् छुद्धिस्तद् इहोच्छिष्टशब्देनोच्यते । अभ्यवहार्यशब्दाच् च भैषमात्रविषयमेतत् । किं तु परिवेषणादिविषयमपि । यत् तु मनुनोक्तम्,
	उच्छिष्टेन तु संस्पृष्टो द्रव्यहस्तः कथंचन ।
	अनिधायैव तद् द्रव्यम् आचान्तः शुचितामियात् ॥
इति, तद् वस्त्राद्यपरद्रव्यविषयम् । योषिन्मुखं तथा शुचीत्यर्थः । रतिविषयमेतत् । यच् छङ्खः,
	नारीणां चैव वत्सानां शकुनीनां शुनां मुखम् ।
	रतौ प्रस्रवणे वृक्षे मृगयायाम् सदा शुचि ॥ इति
यथासंख्यमन्वयः । वृक्षे वृक्षस्थितफलपातने सकुनीनां शकुना(न्या)दीनां मुखं शुचि । तदुच्छिष्टमपि फलं भोक्तव्यमित्यर्थः ॥ १।१८७ ॥


	भूशुद्धिर्मार्जनाद् दाहात् कालाद् गोक्रमणात् तथा ।
	सेकादुल्लेखनाल् लेपाद् गृहं मार्जनलेपनात् ॥ १।१८८ ॥

भूशुद्धिहेतवो मार्जनादयो व्यस्ताः समस्ताश् च । यथोपघातं मार्जनं शलाकाहस्तकेन पांश्वाद्यपनयः । दाहस्तृणकाष्ठादेस्तत्र दहनम् । कालो गन्दार्द्रताद्यपनयनपर्यन्तः । गोक्रमणं गोभिराक्रमणम् । गवां तत्र निवसनमिति यावत् । तदुक्तं मनुना: "गवां च परिवासेन भूमिः सुध्यति" इति । सेको जलस्य पञ्चगव्यस्य वा प्रक्षेपः । उल्लेखनं खननम्, दुष्टभागापनयनं च । लेपनं गोमयेन सोदकेन । गृहं तु श्वादिस्पृष्टं मार्जनाल् लेपनाच् च । शुध्यतीति शेषः । गृहस्य भुवो ऽनन्यत्वेन तच्छुद्धिविधानेनैव शुद्धत्वसिद्धौ पृथग्वचनमुपघाताभावे ऽपि तस्य मार्जनं लेपनं च प्रत्यहं कार्यमेव, अन्यथा तदशुद्धं स्याद् इति ज्ञापनार्थम् । देवलः ।
	यत्र प्रसूयते नारी म्रियते दह्यते ऽपि वा ।
	चण्डालाध्युषितं यच् च यत्रारिष्टादिसंगतिः ॥
	एवं कश्मलभूयिष्ठा भूरमेध्या प्रकीर्तिता ।
	श्वसूकरखरोष्ट्राद्यैः संस्पृष्टा दुष्टतां व्रजेत् ॥
	अङ्गारधूमकेशास्थिभस्मादैर्मलिना भवेत् ॥ [२६५]
एवममेध्यदुष्टमलिनसंज्ञा निर्दिश्य भूमेर्व्यवस्थया शुद्धिम् आह ।
	खननाद् दहनाच् चैव उपलेपनधावनात् ।
	पर्जन्यवर्षनाच् चैव शौचं पञ्चविधं स्मृतम् ॥
	पञ्चधा वा चतुर्धा वा भूरमेध्या विशोध्यते ॥
ऊनसंख्यापक्षे ऽन्त्यावलोपः । श्मशानभुवः पञ्चभिः शुद्धिः । तदन्यस्या अमेध्याया वर्षणवर्जितैश् चतुर्भिः ।
	दुष्टा द्विधा त्रिधा वापि शोध्यते मलिनैकधा ।
चिरकालं दुष्टाया उपलेपनान्तैस्त्रिभिरल्पदुष्टाया उल्लेखनदाहाभ्याम् । चिरकालं मलिनाया उल्लेखनेनैव । यमः ।
	खननात् पूरणाद् दाहादभिवर्षणलेपनात् ।
	गोभिराक्रमणात् कालाद् भूमिः शुध्यति सप्तभिः ॥
पूरणं खाताया उपरि मृद उपवापः प्रक्षेप इति यावत् । तथा ।
	अरथ्या वसुधा मेध्या ग्राममध्ये क्वचित् क्वचित् ।
	सर्वत्र वसुधा मेध्या यत्र लोपो न दृश्यते ॥
बौधायनः: "घनाया उपघाते भूमेरुपलेपनम् । सुषिरायाः कर्षणम् । क्लिन्नाया मेध्यम् आहृत्य प्रच्छादनम्" । मेध्यां मृदम् आहृत्य प्रच्छादयेद् इत्यर्थः । तथा ।
	गोचर्ममात्रमब्बिन्दुर्गोः शोधयति पातितः ।
	समूढमसमूढं वा यत्र लेपो न दृश्यते ॥
अब्बिन्दुरुदकबिन्दुर्गोः पृथिव्या यावति भूभाग एकादश गाव उपविशन्ति तावद् गोचर्म तन्मात्रं शोधयति । संवर्तः ।
	गृहशुद्धिं प्रवक्ष्यामि अन्तःस्थशवदूषणे ।
	प्रोत्सृज्य मृमयं भाण्डं सिद्धमन्नं तथैव च ॥
	गृहादपास्य तत् सर्वं गोमयेनोपलेपयेत् ।
	गोमयेनोपलिप्याथ छागेनाघ्रापयेद् बुधः ॥
	ब्राह्मणैर्मन्त्रपूतैश् च हिरण्यकुशवारिणा ।
	सर्वमभ्युक्षयेद् वेश्म ततः शुध्यत्यसंशयम् ॥
बौधायनः: "उद्बद्धशवोपघाते वेश्मनो भित्तितक्षणं सूर्यरश्म्यनुप्रवेशो ऽग्निज्वालाभिमर्शनं वा" । [२६६] मरीचिः ।
	गृहेष्व् अजातिसंवेशे शुद्धिः स्यादुपलेपनात् ।
	संवासो यदि जायेत दाहतापौ विनिर्दिशेत् ॥
	धान्यानि सर्वबीजानि गुडादिरस एव च ।
	कुसुम्भकार्पासमथो शुध्येद् वार्यग्निशोधनात् ॥
अजातिश् चण्डालादिः । संवासश् चिरसंवसनम् । [दाहो] दीपनं ज्वलनम् । वार्यग्निशोधनम् । वारिणाभ्युक्षणेनाग्निना पर्यग्निकरणेनेति द्रष्टव्यम् । बौधायनः: "अनेकपुरुषोद्धार्ये दारुशिले भूमिसमे इष्टकाश् च शङ्कुलीकृताः । सुधादिप्रतिबद्धाः । एतानि भूमिसमानि" । चण्डालादिस्पर्शे भूमिशुद्धिवदेषां शुद्धिः कार्येत्यर्थः ॥ १।१८८ ॥


	गोघ्राते ऽन्ने तथा केशमक्षिकाकीटदूषिते ।
	सलिलं भस्म मृद् वापि प्रक्षेप्तव्यं विशुद्धये ॥ १।१८९ ॥

गवा प्रयत्नत उपात्तगन्धे तथा केशादिसंयोगदूषिते समुद्धृतोपहतभागे ऽन्ने सलिलादीनामेकं शुद्धये प्रक्षिपेत् । मक्षिकाशब्देनात्र नीलमक्षिकोच्यते । तथा च बौधायनः: "अथ हविर्दोषान् व्याख्यस्यामः । यथैतन् नीलमक्षिकाशातिकामत्कुणाश् चैलशिरसो यूतिकेति" । आशातिका मक्षिका या विष्ठाक्रिमिहेतुः । कीटो ऽत्रामेध्यसर्पी । तथा च आपस्तम्बः: "यस्मिंश् चानेकशः स्यादन्यद् वा मेध्यममेध्यैरवमृष्टं कीटो वामेध्यसर्पी" इति । यत् तु शातातपवचनम्,
	दन्तधावनमङ्गुल्या प्रत्यक्षलवणं तथा ।
	मृत्तिकाभक्षणं चैव गोमांसाशनवत् स्मृतम् ॥
इति, तद् रोगप्राप्तकेवलमृद्भक्षणविषयम् । यत् तु गौतमेनोक्तम्: "नित्यमभोज्यं केश्कीटावपन्नम्" इति, तदकृतसलिलादिप्रक्षेपविषयम् । केशग्रहणं नखदेरुपलक्षणम् । तथा च बौधायनः: "केशकीटनखरोमाखुपुरीषाण्यन्ने दृष्ट्वा तन्मात्रमन्नं परित्यज्याद्भिः संप्रोक्ष्य भस्मना संस्पृष्टस्य पुनः प्रशस्तवचसानुगृह्णीयाद् ॐ भूर्बुवः स्वर् ओमित्युपरिष्टाअद् ध्यात्वा पुनरेव भुञ्जीत" । यमः ।
	मक्षिकाकेशमन्ने तु पतितं यदि दृश्यते ।
[२६७]	मूषकस्य पुरीषं वा क्षुतं यच् चावधूनितम् ॥
	भस्मना स्पृष्टमश्नीयादभ्युक्ष्य सलिलेन वा ।
	अवक्षुतं केशपतङ्गकीटैरुदक्यया वा पतितैश् च दृष्टम् ।
	अलातभस्माम्बुहिरण्यभागैः संस्पृष्टमन्नं मनुराह भोज्यम् ॥
अवधूतं यदुपरि वस्त्रावधूननं कृतम् । अवक्षुतं यदुपरि क्षवयुः क्रियते । शातातपः ।
	केशकीटयुताघ्रातं मक्षिकोपहतं च यत् ।
	क्लीबाभिशस्तपतितैः सूतिकोदक्यनास्तिकैः ॥
	दृष्टं वा स्याद् यदन्नं तु तस्य निष्कृतिरुच्यते ।
	अभ्युक्ष्य किंचिदुद्धृत्य तद् भुञ्जीताविशेषतः ॥
	भस्मना वापि संस्पृश्य संस्पृशेदुदकेन वा ।
	सुवर्णरजताभ्यां वा भोज्यं घ्रातमजेन वा ॥
केशकीटयुतं वाघ्रातं वा गवादिनापि वेति विग्रहः । हारीतः: "अनिष्टगन्धोपघ्रातश्रवणदर्शने केशकीटपिपीलिकादिभिरन्नाद्यस्योपघातेन काञ्चनरजतभस्मताम्रवैडू(दू)र्यगोवालाजिनदर्भाणामन्यतमेनाद्भिः संस्पृष्टमन्त्रप्रोक्षणपर्यग्निकरणम् आदित्यदर्शनात् पूतं भवति" । बौधायनः: "सिद्धहविषां महतां च वायसप्रभृत्युपहतानां तद्देशपिण्डमुद्धृत्य पवमानः स्व(सुव)र्जन इत्येतेनाभ्युक्षणम् । मधूदके पयोविकारे च पात्रात् पात्रान्तरनयनेन शौचम् । एवं तैलसर्पिषी । उच्छिष्टसमन्वारब्धे तूदके ऽवधायोपयोजयेत्" । पराशरः ।
	शृतं द्रोणाधिकस्यान्नं श्वकाकैरुपघातितम् ।
	अत्याज्यं तस्य शुद्ध्यर्थं ब्राह्मणेभ्यो निवेदयेत् ॥
	कर्तव्यं वचनं तेषामन्नसंस्कारकर्मणि ।
	श्वकाकाद्यवलीढं तु त्यक्त्वा लालासमन्वितम् ॥
	गायत्र्यष्टसहस्रेण मन्त्रपूतेन वारिणा ।
	भोज्यं तत् प्रोक्षितं विप्रैः पर्यग्निकृतमेव च ॥
जमदग्निः ।
	शृतान्नं द्रोणमात्रस्य श्वकाकाद्युप्घातितम् ।
	ग्रासमुद्धृत्याग्नियोगात् प्रोक्षणात् तत्र शोधनम् ॥
[२६८]	अन्नम् ऐकाहिकं पक्वं श्वकादाद्युपघातितम् ।
	केशकीटावपन्नं च तदप्येवं विशुध्यति ॥
	क्रीतस्यापि विनिर्दिष्टमेवमेव मनीषिभिः ।
	न द्विः पक्वं पर्युषितं शुकाद्येवं कदाचन ॥
द्रोणं पञ्चाशदधिकं पलशतद्वयम् । ऐकाहिकान्नशुद्धिरल्पधनपुरुषविषया । पराशरः ।
	काकश्वाद्युपलीढं तु द्रोणान्नं न विवर्जयेत् ।
	ग्रासमुद्धृत्य तन्मात्रं यत् तु लालाकृतं भवेत् ॥
	होमोदकेन वाभ्युक्षेद् राजतेनाम्बुनाथ वा ।
	अग्निज्वाल्पसंस्पर्शात् सुवर्णमधुसर्पिषाम् ॥
	विप्राणां मन्त्रघोषेण पूतं भोज्यं च तद् भवेत् ।
	श्ववायसगवाश्वादैर् जग्धमन्नं तु तद् भवेत् ॥
	स्नेहो वा गोरसो वापि तत्र शुद्धिः कथं भवेत् ।
	अन्नं परित्यजेत् तत्र स्नेहस्य पचनेन तु ॥
	अश्वत्थलतया शुद्धिर्गोरसस्य विधीयते ॥
ऐकाहिकान्नापेक्षयाल्पान्नविषयमेतत् । स्नेहगोरसयोर्द्रोषादल्पयोः पाकादिशुद्धिः । बौधायनः: "त्वक्केशनखाखुपिरीषाणि दृष्ट्वा तद्देशपिण्डान्नमुद्धृत्याद्भिरभ्युक्ष्य भस्मनावकीर्याभिघार्य पुनरभिप्रोक्ष्य वाचा प्रशस्तं संवाद्य भुञ्जीत" ॥ १।१८९ ॥


	त्रपुसीसकताम्राणां क्षाराम्लोदकवारिभिः ।
	भस्माद्भिः कांश्यलोहानां शुद्धिः प्लावो द्रवस्य च ॥ १।१९० ॥

गोघ्रातकेशाइदूषितानां त्रपुप्रभृतीनां क्षारोदकाम्लोदकाभ्यां केवलवारिणा च क्षालनं शुद्धिः । कांस्यलोहानां तु भस्माद्भिः । उपघातानुसारेण क्षाराम्लोदकयोर्विकल्पसमुच्चयौ । केवलं तु वारि समुच्चीयते । एवं सर्वत्र द्रव्यशुद्धौ । क्षारो भस्म । कांस्यस्य गवाघ्राताद्युपघातवतो भस्ममार्जने संख्याविशेषम् आह आपस्तम्बः ।
	गवाघ्रातानि कांस्यानि शूद्रोच्छिष्टानि यत्नतः ।
	शुध्यन्ति दशभिः क्षारैः श्वकाकोपहतानि च ॥ [२६९]
द्रवस्य क्षीरादेर्गोघ्राताद्युपहतस्य प्लावो ऽद्भिस्तदाधारधाण्डस्य पूरणं बहिरवसेकपर्यन्तम् । तथा च ब्रह्माण्डपुराणम् ।
	द्रवद्रव्याणि भूरीणि परिप्लाव्यानि चाम्भसा ।
	सस्यानि व्रीहयश् चैव शाकमूलफलानि च ॥
	त्यक्त्वा तु दूषितं भागं प्लाव्यान्यथ जलेन च ॥
एषा शुद्धिर्गोरसस्यैव । तथा च शङ्खः ।
	श्रपणं घृततैलानां प्लावनं गोरसस्य तु ।
	भाण्डानि प्लावयेदध्भिः शाकमूलफलानि च ॥
	सिद्धमन्नं तथा सर्पिः क्षीरं च दधि चाम्बु च ।
	एतेषामवलीढानां तेजसा शुद्धिरिष्यते ॥
	काकमार्जारनकुलसर्पमूषकपक्षिभिः ।
	संस्कृतं तु यदा ह्यन्नमवलिह्येत केनचित् ॥
	सुवर्णवर्णताम्रोल्कैर्गोवालै रजतेन वा ।
	स्पृष्टमेकतरेणापि भोज्यं घ्रातमजेन वा ॥
तथा: "घृतदधिपयस्तक्राणाम् आकरभाण्डस्थितानाम् दोषः" । तथा ।
	आघारदोषे तु नयेत् पात्रात् पात्रान्तरं द्रवम् ।
	घृतं तु पायसं क्षीरं तथैवेक्षुरसो गुडः ॥
	शूद्रभाण्डस्थितं तक्रं तथा मधु न दुष्यति ॥
तेजसा शुद्धिः पर्यग्निकरणम् । एषा च शुद्धिः सर्पिषि पाकेन समुच्चीयते । क्षीरादिषु प्लावनेन । सुवर्णवर्णत्वं ताम्रस्य विशेषणम् । इयं च शुद्धिः केशादिदोषमुद्धृत्य कार्या । दुष्टद्रव्याणामुत्पवनादिशुद्ध्यन्तरम् आह लौगाक्षिः ।
	पयोदधिविकारादि शुचि पात्रान्तरस्थितम् ।
	प्लावनोत्पवनाभ्यां च पर्यग्निकरणेन च ॥
उत्पवनं वस्त्रादिना गालनम् । यमः ।
	आममासं घृतं क्षौद्रं स्नेहाश् च फलसंभवाः ।
	म्लेच्छभाण्डस्थिता दूष्या निष्क्रान्ताः शुचयः स्मृताः ॥
तथा ।
	देवद्रोण्यां विवाहेषु यज्ञेषु प्रकृतेषु च ।
[२७०]	काकैः श्वभिश् च संस्पृष्टमन्नं तन् न विवर्जयेत् ।
	तन्मात्रं अन्नमुद्धृत्य शेषं संस्कारमर्हति ॥
देवद्रोणी देवयात्रा । तन्मात्रमुपहतमात्रम् । देवद्रोणीग्रहणं बह्वन्नोपलक्षणर्थम् । प्रसङ्गादनुग्रहान्तराण्यप्युच्यन्ते ।
	तीर्थे विवाहे यात्रायां संग्रामे देशविप्लवे ।
	नगरग्रामदाहे च स्पृष्टास्पृष्टिर्न दुष्यति ॥
तीर्थादिसाध्यकर्ममात्रानुग्रहो ऽयम् । शातातपः ।
	गोकुले कन्दुशालायां तैलयन्त्रेक्षुयन्त्रयोः ।
	अमीमांस्यानि शौचानि स्त्रीषु बालान्तरेषु च ॥
वृद्धशातातपः ।
	तापनं घृततैलानां प्लवनं गोरसस्य च ।
	तन्मात्रमुद्धृतं शुध्येत् कठिनं तु पयो दधि ॥
	अविलीनं तथा सर्पिर्विलीनं तपनेन तु ॥ १।१९० ॥


	अमेध्याक्तस्य मृत्तोयैः शुद्धिर्गन्धापकर्षणात् ।

अमेध्येनाक्तस्य लिप्तस्य द्रव्यस्य मृत्तोयैरमेध्यगन्धापकर्षणे सति शुद्धिर् भवति । शुद्ध्यन्तरविधाव् अप्येतत् कर्तव्यम् । गन्धग्रहणात् स्नेहलेपयोर्ग्रहणम् । अत एव देवलः ।
	प्रलेपस्नेहगन्धानामशुद्धौ व्यपकर्षणम् ।
	शौचलक्षणमित्युक्तं मृदम्भोगोमयादिभिः ॥
अमेध्यम् आह स्मृत्यन्तरम् ।
	दूषितं वर्जितं दुष्टं कश्मलं चेति लिङ्गिनाम् ।
	चतुर्विधममेध्यं च सर्वं व्यक्यास्यते पुनः ॥
	शुच्यप्यशुचिसंस्पृष्टं द्रव्यं दूषितमुच्यते ।
	अभक्ष्यभोज्यपेयानि वर्जितानि पर्चक्षते ॥
	त्यक्तः पतितचण्डालौ ग्रामसूकरकुक्कुटौ ।
	श्वा च नित्यं विवर्ज्याः स्युः षदेते धर्मतः समाः ॥
	स्रवणः सूतकी सूती मत्तोन्मत्तरजस्वलाः ।
[२७१]	मृतबन्धुदुष्टश् च वर्ज्या ह्यष्टौ स्वकालतः ॥
	स्वेदास्रुबिन्दवः फेनो निरस्तं नखरोम च ।
	आर्द्रं चर्मासृग् इत्येतद् दुष्टम् आहुर्मनीषिणः ॥
	मानुषास्थि शवो विष्ठा रेतोमूत्रार्तवानि च ।
	कुणपं पूयमित्येतत् कश्मलं चेत्युदाहृतम् ॥
	दूषितैः प्रोक्षितेनापि शुद्धिस्तूक्ता विधानतः ।
	दुष्टैर्मार्जनसंस्कारैः कश्मलैः सर्वथा भवेत् ॥
देवलश् च ।
	मानुषास्थि शवं विष्ठा रेतोमुत्रार्तवं वसा ।
	स्वेदास्रु दूषिका श्लेष्मा मद्यं चामेध्यमुच्यते ।\
मनुः ।
	वसा शुक्रमसृङ् मज्जा मूत्रं विट् कर्णविट् नखाः ।
	श्लेष्मास्त्रु दूषिका स्वेदो द्वादशैते नृणां मलाः ॥
कर्णविट् कर्णमलः । एषां च देहाच् च्युतानामेवामेध्यतेति स एवाह: "देहाच् चैव मलाश् च्युताः" इति । यस्तु भस्मादिभिः सह मृदो विकल्प उक्तः सो ऽमेध्याक्तव्यतिरिक्तविषयः । अत्र कात्ययनोक्तो विशेषः ।
	प्राणिनामपि शौचार्थे जलेन प्राङ् मृदा ततः ।
	तच् च मूत्रपुरीषाक्ते कार्यमन्यत्र वारिणा ॥
मूत्रपुरीषग्रहणं सकलशारीरमलोपलक्षणार्थम् । तथा च मनुः ।
	विण्मूत्रोत्सर्गशुद्ध्यर्थं मृद्वार्यादेयमर्थवत् ।
	दैहिकानां मलानां च शुद्धिषु द्वादशस्व् अपि ॥
अर्थवद् इति गन्धलेपक्षयकरमित्यर्थः । अत्र कर्णविट्प्रभृतिषूत्तरेषु षट्सु मलेषु मृद्ग्रहणं वैकल्पिकम्,
	आददीत मृदो ऽपश् च षत्सु पूर्वेषु शुद्धये ।
	उत्तरेषु तु षट्स्व् अद्भिः केवलाभिर्विशुध्यति ॥
इति स्मृत्यन्तरवचनात् । शुद्धिविकल्पस्य व्यवस्थाम् आह बौधायनः ।
	देशं कालं तथात्मानं द्रव्यम् द्रव्यप्रयोजनम् ।
	उपपत्तिमवस्थां च ज्ञात्वा शौचं समाचरेत् ॥

	वाक्शस्तमम्बुनिर्णिक्तमज्ञातं च सदा शुचि ॥ १।१९१ ॥
[२७२]
वाक्शस्तादि सदा शुचि । शुद्धमिदमिति ब्राह्मणैरभिहितं वाक्शतम् । अम्बुना प्रोक्षितं प्रक्षालितं वाम्बुभिर्निर्णिक्तम्, यदुपहतमिति न विज्ञातं तदज्ञातं तत्र शुद्धिः । यत्र शुद्धिविशेषो न विहितस्तत्रैतत् ॥ १।१९१ ॥


	शुचि गोतृप्तिकृत् तोयं प्रकृतिस्थं महीगतम् ।

गोतृप्तिकृद् गोस्तृष्णां शमयितुं समर्थम् । प्रकृतिस्थं स्वाभाविकरूपरसगन्धम् । महीगतं भुवि स्थितं च यत् तोयं तच् छुचि शुद्धम् । मनुः ।
	आपः शुद्धा भूमिगता वैतृष्ण्यं यासु गोर् भवेत् ।
	अव्याप्ताश् चेदमेध्येन गन्धवर्णरसान्विताः ॥
देवलः ।
	अविगन्धा रसोपेता निर्मलाः पृथिवीगताः ।
	अक्षीणाश् चैव गोपानाद् आपः शुद्धिकराः स्मृताः ॥
	उद्धृता वा प्रशस्ताः स्युः शुद्धैः पात्रैर्यथाविधि ।
	एकरात्रोषितास्तास्तु त्यजेदपः समुद्धृताः ॥
तथा ।
	अक्षोभ्याणि तडाकानि नदीवापीसरांसि च ।
	चण्डालाद्यशुचिस्पर्शे तीर्थतः परिवर्जयेत् ॥
	अक्षोभ्याणामपाम् नास्ति प्रस्रुतानां च दूषणम् ।
	स्तोकानामुद्धृतानां च दोषैर्दुष्टत्वमुच्यते ॥
तीर्थमवतरणमार्गः ।
बृहस्पतिः ।
	मृतपञ्चनखात् कूपादत्यन्तोपहतात् तथा ।
	अपः समुद्धरेत् सर्वाः शेषं वस्त्रेण शोधयेत् ॥
	वह्निप्रज्वालनं क्र्त्वा कूपे पक्वेष्टकाचिते ।
	पञ्चगव्यं न्यसेत् पस्चान् नवतोयसमुद्भवे ॥
हारीतः ।
	वापीकूपतडाकेषु मानुषं शीर्यते यदि ।
	अस्थिचर्मविनिर्मुक्तं दूषितं श्वखरादिभिः ।
	उद्धृत्य तज् जलं सर्वं शोधनं परिमार्जनम् ॥
देवलः ।
	श्वसृगालखरोष्ट्रैश् च क्रव्याद्भिश् च जुगुप्सितम् ।
	उद्धरेदुदकं सर्वं पञ्च पिण्डान् मृदस्तथा ॥ [२७३]
आपस्तम्बः ।
	उपानच्छ्लेष्मविण्मूत्रस्त्रीरजो मद्यमेव च ।
	एभिर्विदूषिते कूपे कुम्भानां षष्टिमुद्धरेत् ॥
विष्णुः ।
	जलाशयेष्व् अथालयेषु स्थावरेषु महीतले ।
	कूपवत् कथिता शुद्धिर्महत्सु च न दूषणम् ॥
	भूमिष्ठमुदकं पुण्यं वैऋष्ण्यं यत्र गोर् भवेत् ।
	अव्याप्तं चेदमेध्येन तद्वदेव शिलागतम् ॥
	सोमसूर्यांशुपातेन मारुतस्पर्शनेन च ।
	गवां मूत्रपुरीषेण शुध्यन्त्याप इति स्मृतम् ॥
स्वल्पतरोपघातविषयमेतत् । यमः ।
	प्रपास्व् अरण्ये घटगं च कूपे द्रोण्यां जलं कोशगतास्तथापः ।
	ऋते ऽपि शूद्रात् तदपेयम् आहुरापद्गतः काङ्क्षितवत् पिबेत् तु ॥
अस्यार्थः — यद्यपि शूद्रव्यतिरिक्तवर्णसंबन्धि प्रपादि तथापि तद्गतजलमनापद्यपेयम् । आपदि तु पेयमेव । प्रपा जलसत्रशालाः । ताश् चेदरण्यगा गृहादन्यत्रेत्यर्थः । घटगं घटस्थम् । द्रोणी अश्मादिमयी सर्वार्थजलपात्री । कोशो दृतिः । मनुः ।
	अजा गावो महिष्यश् च ब्राह्मण्यश् च प्रसूतिकाः ।
	दशरात्रेण शुध्यन्ति भूमिष्ठं च नवोदकम् ॥
ब्रह्मपुराणे ।
	नवखातजलं गावो ब्राह्मण्यश् छागयोनयः ।
	शुध्यन्ति दिवसैरेव दशभिर्नात्र संशयः ॥
कात्यायनः ।
	अपो निशि न गृह्णीयाद् गृह्णन्नपि कदाचन ।
	विवृत्याग्निमुपर्यासां धाम्नोधाम्न इतीरयन् ॥
आपदि रात्रौ यदि गृह्णीयादग्निमुपरि धारयन् दाह्मोधाम्न इति मन्त्रं पठन् गृह्णीयात् । शातातपः ।
	अन्त्यैरपि कृते कूपे सेतौ वाप्यादिके तथा ।
	तत्र स्नात्वा च पीत्वा च प्रायश्चित्तं न विद्यते ॥
यमः ।
	चण्डालभाण्डसंस्पृष्टं पीत्वा कूपगतं जलम् ।
	गोमूत्रयावकाहारस्त्रिरात्रेणैव शुध्यति ॥
तथा ।

	मार्गं मांसं श्वचण्डालक्रव्यादादिनिपातितम् ॥ १।१९२ ॥

श्वादिभिर्निपातितस्य मृगादेर्मांसं तथा स्याच् छुचीत्यर्थः । क्रव्यादा व्याघ्रादयः ॥ १।१९२ ॥

[२७४]
	रश्मिरग्निरजश् छाया गौरश्ववसुधानिलाः ।
	विप्रुषो मक्षिका स्पर्शे वत्सः प्रस्रवणे शुचिः ॥ १।१९३ ॥

रश्मिः सूर्यादिप्रभा । अजश् छागः । रज इति वा पदच्छेदः । तथाग्नी रज इति पाठः कार्यः । प्रसिद्धमन्यत् । छाया निषिद्धव्यतिरिक्ता । वसुधा च श्मशानादिव्यतिरिक्ता । विप्रुषः सुसूक्ष्मा जलकणाः । तासां च शुचिजलप्रभवानामपि चण्डालाद्यङ्गसङ्गिना वायुना नीयमानानामशुचित्वाशङ्कायां शुचित्वविधिरयम् । रश्म्यादिस्पर्शे तु शुचिरिति वाक्यार्थः । मक्षिकाग्रहणमवर्जनीयस्पर्शानां दंशमशकादीनामुपलक्षणार्थम् । तथा वत्सः प्रस्रवण ऊधःस्थक्षीरस्य स्तनात् प्रत्यानयने शुचिः । यमः ।
	आसनं शयनं यानं स्त्रीमुखं कुतपं क्षुरम् ।
	न दूषयन्ति विद्वांसो यज्ञेषु चमसं तथा ॥
	गौरश्वो विप्रुषश् छाया मक्षिकाः शलभाः शुकाः ।
	अजो हस्तीरणच्छत्रं रश्मयश् चन्द्रसूर्ययोः ॥
	भूमिरग्नी रजो वायुरापो दधि घृतं पयः ।
	सर्वाण्येतानि शुद्धानि स्पर्शे मेध्यानि नित्यशः ॥
शङ्खः: "धूमाग्निरजांसि वायुवीरितानि सुद्धानि" । ब्रह्मपुराणे ।
	स्वदाराणां रतौ वक्त्रं शिशोश् च प्रसवे शुचि ।
देवलः ।
	अजाश्वा मुखतो मेध्या गावो मेध्यास्तु पृष्ठतः ।
	तरवः पुष्पिता मेध्या ब्राह्मणाश् चैव सर्वतः ॥
शिवधर्मोत्तरे ।
	विप्रो गौर्मक्षिका स्वेदः छायाग्निः सूर्यरश्मयः ।
	रजो भूर्वायुरापश् च मेध्यानि स्पर्शने सदा ॥
तथा ।
	स्नातश् च विप्रश् चास्नातश् छागगोमक्षिकास्तथा ।
	दुष्टभूमेश् च संलग्नास्तेषां सूर्यांशुमारुताः ॥
	चण्डालपतितच्छाया स्पर्शे दुष्टा तु नो भवेत् ॥
तथा ।
	शुद्धौ विप्रस्य द्वौ पादौ मार्जारस्य तु सर्वदा ॥
तथा ।
	ग्रामयाजी पर्वकारो भृतकाध्यापकस्तथा ।
	विक्रीणाति च यो वेदं तीर्थयज्ञतपांसि च ॥
[२७५]	अयाज्ययाजी भृतको नित्यं शूद्रोपदेशकृत् ।
	अन्यदोषैस्तु रहितः पूज्यः स्याद् वेदपारगः ॥
अन्यदोषाः सुरापानदयः । तथा ।
	चण्डालपतितच्छाया स्पर्शे दुष्टा तु नो भवेत् ।
	भस्म क्षौद्रं सुवर्णं सदर्भाः कुतपास्तिलाः ॥
पतितचण्डालयोर्गोपुच्छ्परिमितदेशाद् विप्रकृष्टदेशस्थयोश् छायानुग्रहो ऽयम् ।
	अपामार्गशिरीषार्काः पद्मान्यामलका मणिः ।
	माल्यानि सर्षपा दूर्वाः सदा भद्राः प्रियङ्गवः ॥
	अक्षताःसिकता लाजा हरिद्रा चन्दनं यवाः ।
	पलाशखदिराश्वत्थतुलसीधातकीवटाः ॥
	एतान्याहुः पवित्राणि ब्रह्मज्ञा हव्यकव्ययोः ।
	पौष्टिकानि मलघ्नानि शोधनानि च देहिनाम् ॥
	तेष्व् आपो गोशकृन् मृच् च पवित्राणि विशेषतः ।
	अप्राप्तव्यवहारश् च दूतो दारोन्मुखो व्रती ॥
	मक्षिकाः सततं धाना भूमिस्तोयं हुताशनः ।
	आत्मशय्यासनं यानं जायापत्यं कमण्डलुः ॥
तथा ।
	अजाविगोमहिष्यश् च न दुष्यन्ति कदाचन ।
	अकश्मलैः समिद्धो ऽग्निर्दुर्मनुष्यैरदूषितः ॥
	सर्वेषामप्यशौचानां समर्थः शोधनाय सः ।
	द्रव्याणामग्निदग्धानां मेध्यत्वमुपजायते ॥
	ज्वालाभिः स्पृष्टमात्राणां शुचित्वं नियतं भवेत् ।
	अग्नेर्वृषलभुक्तस्य ग्रहणं नास्त्यनापदि ॥
	श्वपाकवृषलौ भोक्तुं ब्राह्मणाग्निं तु नार्हतः ।
	वृषलाग्नेरमेध्याग्नेः सूतकाग्नेश् च कर्हिचित् ॥
	पतिताग्नेश् चिताग्नेश् च शिष्टैर्ग्रहणं स्मृतम् ॥
अप्राप्तव्यवहारो बालः । वृषलश् चण्डालः । ब्रह्मपुराणे ।
	ग्रामाद् दण्डशतं मुक्त्वा (?) नगराच् च चतुर्गुणम् ।
	भूमिः सर्वत्र शुद्धान्या यत्र लेपो न द्ēश्यते ॥। [२७६]
चतुर्विंशत्यङ्गुलो हस्तः । हस्तचतुष्टयं दण्डः ॥ १।१९३ ॥


	अजाश्वं मुखतो मेध्यं न गौर्न नरजा मलाः ।

अजा अश्वाश् चेत्युभयं मुखतो मुखप्रदेशे मेध्यं शुद्धम् । गौर्मुखप्रदेशे मेध्या न भवति । नरशरीरजा वसाशुक्रादयो मलाः स्वरूपेणैवामेध्याः । बृहस्पतिः ।
	पादौ शुची ब्राह्मणानामजाश्वस्य मुखं शुचि ।
	गवां पृष्ठानि मेध्यानि सर्वगात्राणि योषिताम् ॥
यमः ।
	पृष्ठतो गौरजः स्कन्धे सर्वतो ऽश्वः शुचिस्तथा ।
	गोः पुरीषं च मूत्रं च सर्वं मेध्यमिति स्थितिः ॥
पृष्ठशब्दो ऽत्र मुखव्यतिरिक्तविषयः । यद् आह बौधायनः ।
	मुखवर्जं तु गौर्मेध्या मार्जारश् चङ्क्रमे शुचिः ॥
अजाश्वयोर्मुखं संयोगाद् द्रव्यान्तरशोधकत्वेन मेध्यमुच्यते । स्पर्शमेध्यता तु तयोः सर्वाङ्गविषयैव ॥

	पन्थानस्तु विशुध्यन्ति सोमसूर्यांशुमारुतैः ॥ १।१९४ ॥

चण्डालादिस्पृष्टा अपि पन्थानः सोमसूर्यरश्मिभिर्मारुतेन च स्पृष्टाः शुचयो भवन्ति ॥ १।१९४ ॥


	मुखजा विप्रुषो मेध्यास्तथाचमनबिन्दवः ।
	श्मश्रु चास्यगतं दन्तसक्तं त्यक्त्वा ततः शुचिः ॥ १।१९५ ॥

मुखजा विप्रुषो लालायाः सूक्ष्माः कणास्ता अमेध्या न भवन्ति । तथाचमनबिन्दवः । आस्यगतं च श्मश्रु नामेध्यम् । दन्तसक्तं दन्तलग्नं यत् किंचित् तत् त्यक्त्वा पुमाञ् शुचिः। वसिष्ठः: "न मुख्या विप्रुष उच्छिष्टं कुर्वन्ति । न चेदङ्गे निपतन्ति" । मनुः ।
	स्पृशन्ति बन्दवः पदौ य आचामयतः परान् ।
	भौमिकैस्ते समा ज्ञेया न तैरप्रयतो भवेत् ॥
आपस्तम्बः: "न श्मश्रुभिरुच्छिष्टो भवति । अन्तरास्ये सद्भिर्यावन् न हस्तेनोपस्पृशति । य आस्याद् बिन्दवः पतन्त उपलभ्यन्ते तेष्व् आचमनं विहितम् । ये भूमौ न तेष्व् आच(चा)मेद् इत्येके" । वसिष्ठः: "न श्मश्रुगतो लेपः" इति । [२७७] उच्छिष्टं करोतीति शेषः । तथा ।
	दन्तवद् दन्तसक्तेषु यच् चाप्यन्तर्मुखे भवेत् ।
	आचान्तस्यावशिष्टं स्यान् निगिरन्न् एव तच् छुचिः ॥
आचमननिवृत्त्यर्थ एवकारः । गौतमः: "दन्तश्लिष्टेषु दन्तवदन्यत्र जिह्वाभिमर्शनात् प्राक् च्युतेरित्येके । च्युतेष्व् आस्राववद् विद्यान् निगिरन्न् एव तच् छुचिः" । ततश् च दन्तसक्तस्य त्यागनिगरणयोर्विकल्पः । आस्रावो मुखोदकम् । शङ्खः: "दन्तवद् दन्तलग्नेषु रसवर्जमन्यत्र जिह्वाभिमर्शनात्" । रसवर्जं रसोपलम्भवर्जमित्यर्थः । देवलः ।
	भोजने दन्तलग्नानि निर्हृत्याचमनं चरेत् ।
	दन्तलग्नमसंहार्यं लेपं मन्येत दन्तवत् ॥
	न तत्र बहुशः कुर्याद् यत्नमुद्धरणे पुनः ।
	भवेदशौचमत्यर्थं तृणवेधाद् व्रणे कृते ॥
भोजनानन्तरं दन्तलग्नं त्यक्त्वाचामेद् भोजनादन्यत्र नेति व्यवस्था । भोजनानन्तरमपि यद् दन्तलग्नमशक्योद्धरणं न तदुद्धर्णे पुनः पुनर्यतितव्यम् । यतस्तृणेषीकया दन्तमूले रक्तस्रावादशौचभूयस्त्वम् । अत्रिः ।
	मधुपर्के च सोमे च अप्सु प्राणाहुतीषु च ।
	नोच्छिष्टस्य भवेद् दोषस्त्व् अत्रेश् च वचनं यथा ॥
मधुपर्कादिषूच्छिष्टस्य । मन्त्रोचारविषयमेतत् । आचमनं तु सोमादन्यत्र कार्यमेव । "न सोमेनोच्छिष्टा भवन्ति" इति श्रुतिस्तन्निवर्तिका । षट्त्रिंशन्मते ।
	ताम्बूले च फले चैव भुक्तस्नेहावशिष्टके ।
	दन्तलग्नस्य संस्पर्शे नोच्छिष्टस्तु भवेन् नरः ॥
	त्वग्भिः पत्त्रैर्मूलपुष्पैस्तृणकाष्ठमयैस्तथा ।
	सुगन्धिभिस्तथा द्रव्यैर्नोच्छिष्टस्तु भवेद् द्विजः ॥ १।१९५ ॥


	स्नात्वा पीत्वा क्षुते सुप्ते भुक्ते रथ्यापसर्पणे ।
	आचान्तः पुनराचामेद् वासो विपरिधाय च ॥ १।१९६ ॥

स्नानादिषु कृतेषु द्विराचामेत् । पन्थानश् च विशुध्यन्तीति यदुक्तं तच् चण्डालादिस्पृष्टानां तेषां स्प्रष्टुः स्नानादिनिवृत्त्यर्थम् । अत्र तु रथ्याप्रसर्पणमात्रे [२७८] द्विराचमनं विधीयत इत्यविरोधः । वासोविपरिधानं पुनरधोवस्त्रनिबन्धनम् । तथा च बौधायनः: "नीवीं विस्रस्य परिधायाप उपस्पृशेत्" इति । नीवी परिधानग्रन्थिः । आपस्तम्बः: "भोक्ष्यमाणस्तु प्रयतो ऽपि द्विराचामेत्" । प्रेचेताः: "मूत्रपुरीषोत्सर्गनिष्ठ्यूतशुक्तवाक्याभिधाने पुनरुपस्पृशेत्" । शुक्तमनृतम् । पैठीनसिः: "कासश्वासागमे चत्वारश्मशानाक्रान्ताव् आचान्तः पुनराचामेत्" । चतु(त्व)रश् चतुष्पथः । षट्त्रिंशन्मतात् ।
	होमे भोजनकाले च संध्ययोरुभयोस्तथा ।
	आचान्तः पुनराचामेदन्यत्र तु सकृत् सकृत् ॥
आचान्तः पुनराचामेद् इत्यनुवृत्तौ वसिष्ठः: "ओष्ठौ च संस्पृश्य यत्रालोमकौ" । विष्णुः: "क्षुत्वा भुक्त्वा सुप्त्वा भोजनाध्ययनेप्सुः पीत्वा निष्ठीव्य वासो विपरिधाय रथ्याम् आक्रम्य कृतमूत्रपुरीषः पञ्चनखास्थ्यस्नेहं स्पृष्ट्वा वाचामेच् चण्डालम्लेच्छसंभाषणे च नाभेरधस्तात् प्रबाहुषु च कायिकैर्मलैः सुराभिर्मद्यैर्वोपहतो मृत्तोयैस्तदङ्गं प्रक्षाल्यातन्द्रितः शुध्येत्" । आचम्येति शेषः । प्रबाहुः कराग्रम् । वाक्यान्तरप्रतिपन्नद्विराचमननिमित्तभावैः स्वापादिभिः साहचर्यादेतान्यपि द्विराचमननिमित्तानि । व्यासः ।
	आचान्तः पुनराचामेज् जपहोमार्जनेषु च ।
जपादिषु कार्येष्व् इत्यर्थः । आपस्तम्बः: "स्वप्ने क्षवथौ शिङ्घाणिकास्र्वालम्भे लोहितस्य केशानामग्नेर्गवां ब्राह्मणस्य स्त्रियाश् चालम्भे महापथं च गत्वामेध्यं चोपस्पृश्याप्रयतं मनुष्यं नीवीं च परिधायोपस्पृशेत् । आर्द्रं वा शकृद् ओषधीर्बूमिं वा" । क्षवथुः क्षुतम् । शिङ्घाणिका नासा तस्या अलोमकप्रदेशालम्भे । अस्रु नेत्रजलम् । शकृद् गोशकृत् । तथा च बौधायनः: "नीवीं विस्रस्य परिधायाप् उपस्पृशेत् । आर्द्रं तृणं गोमयं भूमिं वा स्पृशेत्" इति । उपस्पर्शनम् आचमनम् । [२७९] वसिष्ठः: "रुदित्वाचान्तः पुनराचमेत्" । ब्रह्माण्डपुरानात् ।
	निष्ठीवने तथाभ्यङ्गे भुक्त्वा विपरिधाय व ।
	उच्छिष्टानां च संस्पर्शे तथा पादावसेचने ॥
	उच्छिष्टस्य च संभाषादशुच्युपहस्तस्य च ।
	संदेहेषु च सर्वेषु शिखामोक्षे तथैव च ॥
	विना यज्ञोपवीतेन नित्यमेव त्व् उपस्पृशेत् ॥
विना यज्ञोपवीतेनावस्थानम् आचमननिमित्तम् ।
	उष्ट्रस्यावशसंस्पर्शे दर्शने चान्त्यवासिनाम् ।
	जिह्वा चैव संस्पृश्य दन्तसक्तमुपस्पृशेत् ॥
अवशसंस्पर्शः प्रमादसंस्पर्शः । शक्यपरिहारं दन्तसक्तं जिह्वया स्पृष्ट्वोपस्पृसेद् इत्यर्थः । मार्कण्डेयपुराणे ।
	देवार्चनादिकार्याणि तथा गुर्वभिवादनम् ।
	कुर्वीत सम्यग् आचम्य तद्वदन्नभुजिक्रियाम् ॥
हारीतः: "स्त्रीशूद्रोच्छिष्टाभिभाषणे मूत्रपुरीषोत्सर्गदर्शने । देवतामभिगन्तुकाम आच(चा)मेत्" । षट्त्रिंशन्मतात् ।
	मानुषास्थि वसां विष्ठाम् आर्तवं मूत्ररेतसी ।
	मज्जानं शोणितं स्पृष्ट्वा परस्य स्नानम् आचरेत् ॥
	स्वान्येतानि तु संस्पृश्य प्रक्षाल्याचम्य शुध्यति ।
	उत्तीर्योदकम् आचामेदवतीर्य तथैव च ॥
हारीतः: "सुषुप्सुराचामेत् ।
	रजकश् चर्मकृच् चैव व्याधजाजोपजीविनौ ।
	निर्णेजकः सौनिकश् च नटः शौलूषकस्तथा ।
	चक्री ध्वजी वध्यघाती ग्राम्यकुक्कुटसूकरौ ॥
	एभिर्यदङ्गं स्पृष्टं स्याच् छिरोवर्जं द्विजातिषु ।
	तोयेन क्षालनं कृत्वा आचान्तः प्रयता मताः ॥
रजको वस्त्रादीनां रागकर्ता । निर्णजकश् चैलधावकः । नटो जातिविशेषः । अनटो ऽपि रङ्गावतरणजीवी शौलूषः । पद्मपुराणात् ।
	जपहोमप्रदानेषु पितृपिण्डोदकेषु च ।
	समाप्तेष्व् आचमेद् विप्रः सर्ववस्तुषु चवणे ॥
[२८०]	वर्णत्रयस्य संस्पर्शाद् आचम्य प्रयतो भवेत् ।
	संस्पर्शे प्रतिलोमानां क्रियात्यागो विधीयते ॥
	कारुकाणां च संस्पर्शे द्विजस्याचमनक्रिया ।
	स्पर्शे तु प्रतिलोमानां प्राणायामो ऽधिको भवेत् ॥
कर्मप्रयोगकाल एतत् ।
	विप्रो विप्रेण संस्पृष्ट उच्छिष्टेन कथंचन ।
	आचम्यैव तु शुद्धः स्याद् आपस्तम्बो ऽब्रवीन् मुनिः ॥
स्मृत्यन्तरम् ।
	चरेद् आचमनं स्पर्शे तत्प्राप्तिपापके द्विजः ।
	वर्णानां न ब्राह्मणानां पवित्रं परमं हि ते ॥ इति ।
प्रजापतिः ।
	उपक्रमे विशिष्टस्य कर्मणः प्रयतो ऽपि सन् ।
	कृत्वा च पितृकर्माणि सकृद् आचम्य शुध्यति ॥
विशिष्टं विहितम् । शातातपः ।
	अशुचिं संस्पृशेदन्य एक एव स दुष्यति ।
	उत्सृष्टो ऽन्यो न दुष्तेत् तु सर्वद्रव्येष्व् अयं विधिः ॥
पराशरः ।
	क्षुते निष्ठीवने चैव दन्तोच्छिष्टे तथानृते ।
	पतितानां च संभाषे दक्षिणे श्रवणं स्पृशेत् ॥
वृद्धशातातपः ।
	वातकर्मणि निष्ठीव्य दन्तोत्सर्गे तथा क्षुते ।
	पतितस्य च संलापे दक्षिणं श्रवणम् स्पृशेत् ॥
विहितानुष्ठानकालादन्यत्रैतत् । चतुर्विंशतिमतात् ।
	इक्षून्यम्बु फलं मूलं ताम्बूलं पय औषधम् ।
	भक्षयित्वापि कर्तव्याः स्नानदानोदकक्रियाः ॥
स्मृत्यन्तरम् ।
	द्राक्षादीनि फलानीक्षून् पयो मूलं घृतं दधि ।
	ताम्बूलम् औषधं पत्रं हविर् भुक्त्वापि नाचमेत् ॥ १।१९६ ॥


	रथ्याकर्दमतोयानि स्पृष्टान्यन्त्यश्ववायसैः ।
	मारुतेनैव शुध्यन्ति पक्वेष्टकचितानि च ॥ १।१९७ ॥

रथ्यागताः कर्दमाः । तथा तोयानि । पक्वेष्टकाभिश् चितानि गृहादीनि अन्त्यादिस्पृष्टानि मारुतेनैव शुध्यन्ति । रथ्या मार्गः । कर्दमः पङ्कः । अन्त्यश् चण्डालादिः । प्रसिद्धमन्यत् । [२८१]
व्यासः ।
	रथ्याकर्दमतोयानि नावः पथितृणानि च ।
	मारुतेनैव शुध्यन्ति पक्वेष्टकचितानि च ॥
शङ्खः ।
	रथ्याकर्दमतोयेन ष्ठीवनाद्येन वा त्व् अथ ।
	नाभेरूर्ध्वं नरः स्पृष्टः सद्यः स्नानेन शुध्यति ॥
यमः ।
	सकर्दमं तु वर्षासु प्रविश्य ग्रामसंकरम् ।
	जङ्घयोर्मृत्तिकास्तिस्रः पादयोर्द्विगुणाः स्मृताः ॥
एतच् च वाक्यद्वयं यत्र कर्दमे व्यवस्थितममेध्यं रूपतो गन्धतश् च नोपलभ्यते तद्विषयमिति ॥ १।१९७ ॥


इति श्रीविद्याधरवंशप्रभवश्रीशिलाहारनरेन्द्रजीमूतवाहनान्वयप्रसूत-
श्रीमदपरादित्यदेवविरचिते याज्ञवल्कीयधर्मशास्त्रनिबन्धे ऽपरार्के
द्रव्यशुद्धिप्रकरणं समाप्तम् ॥ ७ ॥


अथ सटीकायाज्ञवल्क्यस्मृतौ

दानप्रकरणम् (८)

अतो ऽनन्तरं दानप्रकरणविधिः । पात्राय गोप्रभृति दातव्यमिति विधास्यति । तदर्थं पात्रस्तुतये ब्राह्मणानामेव पात्रत्वात् तत्प्रशंसाम् आह ।

	तपस्तप्त्वा ऽसृजद् ब्रह्मा ब्राह्मणान् वेदगुप्तये ।
	तृप्त्यर्थं पितृदेवानां धर्मसंरक्षणाय च ॥ १।१९८ ॥

ब्रह्मा तपस्तप्त्वा वेदसंरक्षणाय देवानां पितॄणां च तृप्त्यर्थं धर्मपालनाय च ब्राह्मणान् ससर्ज । अतस्ते विशिष्टकारणोद्भवत्वादनन्यसाध्यवेदगुप्त्यादिप्रयोजनवत्त्वाच् च प्रशस्ताः । तपः सर्वेन्द्रियजयः ॥ १।१९८ ॥


किं च ।

	सर्वस्य प्रभवो विप्राः श्रुताध्ययनशीलिनः ।

सर्वस्य पृथ्वीगतस्य वस्तुनः श्रुताध्ययनशीलिनो ब्राह्मणाः प्रभवः स्वामिनः । तथा च मनुः ।
	ब्राह्मणो जायमानो वै पृथिव्यामधिजायते ।
	ईश्वरः सर्वभूतानां धर्मकोशस्य गुप्तये ॥
[२८२]	सर्वं स्वं ब्राह्मणस्येदं यत् किंचिज् जगतीगतम् ।
	श्रेष्ठेनाभिजनेनेदं सर्वं वै ब्राह्मणो ऽर्हति ॥ इति ।
श्रुतं गुरुतः साङ्गोपाङ्गश्रुतिस्मृतिवाक्यार्थावधारणम् । अध्ययनं श्रुत्यादिपाठः । श्रुताध्ययने शीलयन्ति सम्यग् आचरन्तीत्येवंस्वभावाः श्रुताध्ययनशीलिनः । "शालिनः" इति पाठे ताभ्यां श्लाघमानाः ॥

	तेभ्यः क्रियापराः श्रेष्ठास्तेभ्यो ऽप्यध्यात्मवित्तमाः ॥ १।१९९ ॥

तेभ्यः श्रुताध्ययनमात्रोपक्षीणव्यापारेभ्यः क्रियापरा धर्मानुष्ठानप्रधानाः । क्रियाशब्दो ऽत्राधर्मवर्जनार्थो ऽपि । अर्थादेषां श्रुताध्ययनसिद्धिर्न हि तद्रहिताः क्रियापरा भवन्ति । तेभ्यः केवलधर्मिभ्यो ब्रह्मविदः प्रशस्ततमाः ॥ १।१९९ ॥


एवं ब्राह्मणान् प्रशस्य पात्रलक्षणम् आह ।

	न विद्यया केवलया तपसा वापि पात्रता ।
	यत्र वृत्तमिमे चोभे तद् धि पात्रं प्रकीर्तितम् ॥ १।२०० ॥

विद्या स्वधर्मब्रह्मविषयं ज्ञानं तया केवलया तपोरहितया तपसा वा स्वधर्मानुष्ठानरूपेण विद्यारहितेन पात्रता न भवति । यतो यत्र ब्राह्मणे वृत्तम् आचारलक्षणमस्ति विद्यातपसी च स्तः, तत्पात्रं महर्षिभिः प्रकीर्तितम् । दातारं पापात् तारयतीति पात्रम् । अत एव मनुः ।
	दानं धर्मं निषेवेत नित्यम् ऐष्टिकपौष्टिकम् ।
	परितुष्टेन भावेन पात्रम् आसाद्य शक्तितः ॥
	यत् किंचिदपि दातव्यं याचितेनानसूयता ।
	उत्पत्स्यते हि तत् पात्रं यत् तारयति सर्वतः ॥
वसिष्ठः ।
	स्वाध्यायाढ्यं योनिमन्तं प्रशान्तं वैतानस्थं पापभीरुं बहुज्ञम् । 
	स्त्रीषु क्षान्तं धार्मिकं गोशरण्यं व्रतैः क्लान्तं तादृशं पात्रम् आहुः । 
योनिमान् कुलीनः ।
	ये क्षान्तदान्ताः श्रुतपूर्णकर्णा जितेन्द्रियाः प्राणिवधान् निवृत्ताः ।
	प्रतिग्रहे संकुचिता गृहस्थास्ते ब्राह्मणास्तारयितुं समर्थाः ॥
दाने व्यासः ।
	मातापितृषु यद् दत्तं भ्रातृस्वसृसुतासु च ।
	जायात्मजेषु यद् दत्तं सो ऽनिन्द्यः स्वर्गसंक्रमः ॥
	पितुः शतगुणं दानं सहस्रं मातुरुच्यते ।
	अनन्तं दुहितुर्दानं सोदरे दत्तमक्षयम् ॥ इति । [२८३]
वचनप्रामान्यान् मातृप्रभृतिभ्यो विद्याहीनेभ्यो ऽपि वक्ष्यमाणं गोभूतप्रभृति दातव्यमवश्यम् । तथा च मनुः ।
	शक्तः परजने दाता स्वजने दुःखजीविनि ।
	मध्वापातो विषास्वादः स धर्मप्रतिरूपकः ॥
	भृत्यानामुपरोधेन यः करोत्य् और्ध्वदैहिकम् ।
	तद् भवत्यसुखोदर्कं जीवतो ऽस्य मृतस्य च ॥
और्ध्वदैहिकम् आमुष्मिकफलं कर्म । उदर्को ऽन्तः । दक्षः ।
	दयामुद्दिश्य यद् दानमपात्रेभ्यो ऽपि दीयते ।
	दीनान्धकृपणेभ्यश् च तद् आनन्त्याय कल्पते ॥
शातातपः ।
	संनिकृष्टमधीयानं व्यतिक्रामति यो द्विजः ।
	भोजने चैव दाने च स हन्यात् सप्तमं कुलम् ॥
भविष्यत्पुराणम् ।
	यस्त्व् आसन्नमतिक्रम्य ब्राह्मणं पतिताद् ऋते ।
	दूरस्थं भोजयेन् मूढो गुणाढ्यं नरकं व्रजेत् ॥
	तस्मान् नातिक्रमेत् प्राज्ञो ब्राह्मणान् प्रातिवेश्मिकान् ।
	संबन्धिनस्तथा सर्वान् दौहित्रं विट्पतिं तथा ॥
	भागिनेयं विशेषेण तथा बन्धून् गृहाधिप ।
	नातिक्रामेन् नरस्त्व् एतान् मूर्खानपि च गोपते ॥
	अतिक्रम्य महारौद्रं रौरवं नरकं व्रजेत् ॥
प्रातिवेश्मिकः समीपगृहवर्ती । विट्पतिर् जामाता । महाभारते ।
	तद्भक्तास्तधना राजंस्तद्गृहाश् तद्व्यपाश्रयाः ।
	अर्थिनश् च भवन्त्यर्थे तेषु दत्तं महाफलम् ॥
अर्थी धनविषय इत्यर्थः ।
	कृतसर्वस्वहरणा निर्दोषाः प्रभविष्णुभिः ।
	स्पृहयन्ति सुगुप्तानां तेषु दत्तं महाफलम् ॥
प्रभविष्नुभिर्बलिभिः कृतसर्वस्वहरणा इत्यर्थः ।
	हृतस्वा हृतदाराश् च ये विप्रा देशविप्लवे ।
	अर्थार्थमुपगच्छन्ति तेषु दत्तं महाफलम् ॥
	तपस्विनस्तपोनित्यास्तथा भिक्षवराश् च ये ।
[२८४]	अर्थिनः केचिद् इच्छन्ति तेषु दत्तं महाफलम् ॥
दक्षः ।
	व्यसनाप्दृणार्थं च कुटुम्बार्थं च याचते ।
	एवमन्विष्य दातव्यं सर्वदानेष्व् अयं विधिः ॥
	शीलं संवासतो ज्ञेयं शौचं संव्यवहारतः ।
	प्रज्ञा संकथया ज्ञेया त्रिभिः पात्रं परीक्ष्यते ॥
संवर्तः ।
	श्रोत्रियाय दरिद्राय अर्थिने च विशेषतः ।
	यद् दानं दीयते तस्मै तद् दानं शुभकारकम् ॥
देवलः ।
	मात्रश् च ब्राह्मणश् चैव श्रोत्रियश् च ततः परम् ।
	अनूचानस्तथा भ्रूण ऋषिकल्प ऋषिर्मुनिः ॥
	इत्येते ऽष्टौ समुद्दिष्टा ब्राह्मणाः प्रथमं श्रुतौ ॥
	तेभ्यः परः परः श्रेष्ठो विद्यावृत्तो विशेषतः ।
	ब्राह्मणानां कुले जातो जातिमात्रो यदा भवेत् ॥
	अनपेतः क्रियाहीनो मात्र इत्यभिधीयते ।
	एकोद्देशमतिक्रम्य वेदस्यादानवान् ऋजुः ॥
	स ब्राह्मण इति प्रोक्तो निभृतं सत्रवान् घृणी ।
	एकां शाखां सकल्पां च षड्भिरङ्गैरधीत्य च ॥
	षट्कर्मनिरतो विप्रः श्रोत्रियो नाम धर्मवित् ।
	वेदवेदाङ्गतत्त्वज्ञः शुद्धात्मा पापवर्जितः ॥
	शेषं श्रोत्रियवत् प्राप्तः सो ऽनूचान इति स्मृतः ॥
सेषं लक्षणं षट्कर्मनिरतत्वं श्रोत्रियस्येव यः प्राप्तः सो ऽनूचान इत्यर्थः ।
	अनूचानगुणोपेतो यज्ञस्वाह्याययन्त्रितः ।
	भ्रूण इत्युच्यते प्राज्ञैः शेषभोजी जितेन्द्रियः ॥
शेषं भृत्यादिभुक्तशेषम् ।
	लौकिकं वैदिकं चैव सर्वं ज्ञानमवाप्य यः ।
	आश्रमस्थो वशी नित्यम् ऋइषिकल्प इति स्मृतः ॥
	ऊर्ध्वरेतास्तपस्युग्रो नियताशी त्व् असंशयी ।
	शापानुग्रहयोः शक्तः सत्यसंधो भवेद् ऋषिः ॥
	निवृत्तः सर्वतत्त्वज्ञः कामक्रोधविवर्जितः ।
	ध्यानस्थो निष्क्रियो दान्तस्तुल्यमृत्काञ्चनो मुनिः ॥
	एवमन्वयविद्याभ्यां वृत्तेन च स्मुच्छ्रितः ।
	त्रिशुक्ला नाम विप्रेन्द्राः पूज्यन्ते सवनादिषु ॥
अन्वयादीनि त्रीणि शुक्लानि शुद्धानि येषां ते त्रिशुक्लाः । सवनं सोमयागः । वसिष्ठः ।
	यं न सन्तं न चासन्तं नाश्रुतं न बहुश्रुतम् ।
	न सुवृत्तं न दुर्वृत्तं वेद कश्चित् स ब्राह्मणः ॥
	योगस्तपो दया दानं सत्यं शौचं श्रुतं घृणा ।
	विद्या विज्ञानम् आस्तिक्यमेतद् ब्राह्मणलक्षणम् ॥
तथा ।
	किंचिद् वेदमयं पात्रं किंचित् पात्रं तपोमयम् ।
	पात्राणामधिकं पात्रं शूद्रान्नं यस्य नोदरे ॥ १।२०० ॥


इदानीं देयद्रव्येण पात्रेण विशिष्टदानविधिमपात्रे दाननिषेधं चाह ।

	गोभूतिलहिरण्यादि पात्रे दातव्यमर्चितम् ।
	नापात्रे विदुषा किंचिद् आत्मनः श्रेय इच्छता ॥ १।२०१ ॥

प्रत्येकं गोप्रभृतिद्रव्यम् आत्मनः श्रेयः प्रियं स्वर्गादिकमिच्छतार्चयित्वा पात्राय प्रदेयम् । आदिशब्देन शस्त्रान्तरोक्तमन्नादिदेयं संगृह्णाति । अपात्रदानात् प्रत्यवायोदयं विदुषा जानता किंचिदप्यपात्राय न देयम् । पात्राय दातव्यमितिविधिसामर्थ्यादेवापात्रे न देयमिति  निषेधे सिद्धे पृथङ्निषेधम् आरभमाणो मुख्यपात्रासंभवे प्रतिषिद्धवर्जस्य पात्रतास्तीति ज्ञापयति । अत्र चापात्रशब्दो न पात्रादन्यदपात्रम् आह किं तु पात्रविरुद्धम् । यस्य च पात्रत्वं प्रतिषिद्धं तत् तद्विरुद्धम् । येभ्यो न देयं तान् आह मनुः ।
	न वार्यपि प्रयच्छेत् तु बैडालव्रतिके द्विजे ।
	न बकव्रतिके पापे नावेदविदि धर्मवित् ॥
	त्रिष्व् अप्येतेषु दत्तं हि विधिनाप्यर्जितं धनम् ।
	दातुर् भवत्यनर्थाय परत्रादतुरेव च ॥
अनर्थः प्रत्यवायः ।
	यः कारणं पुरस्कृत्य व्रतचर्या निषेवते ।
	पापं व्रतेन संछाद्य बैडालं नाम तद् व्रतम् ॥
कारणं धर्ममित्यर्थः । व्रतं प्रायश्चित्तम् ।
	प्रतिगृह्याश्रमं यस्तु स्थित्वा तत्र न तिष्ठति ।
	आश्रमस्य विरोपेन बैडालं नाम तद् व्रतम् ॥
[२८६]	अव्रतानाममन्त्राणां जातिमात्रोपजीविनाम् ।
	तेषां प्रतिग्रहाद् दोषो न शिला तारयेच् छिलाम् ॥
	अपविद्धाग्निहोत्रस्य गुरोर्विप्रियकारिणः ।
	द्रविणं नैव दातव्यं सततं पापकारिणः ॥
	न प्रतिग्रहमर्हन्ति वृषलाध्यापका द्विजाः ।
	शूद्रस्याध्यापनाद् विप्रः पतत्यत्र न संशयः ॥
वसिष्ठः ।
	उपक्रन्दति दातारं गौरश्वः काञ्चनं मही ।
	अश्रोत्रियस्य विप्रस्य हस्तौ दृष्ट्वा निराकृतेः ॥
दक्षः ।
	धूर्ते छद्मनि मल्ले च कुविद्ये कितवे शठे ।
	चाटचारणचौरेषु दत्तं भवति निष्फलम् ॥
व्यासः ।
	ऊषरे वापिते बीजं यच् च भस्मनि हूयते ।
	क्रियाहीनेषु यद् दत्तं न च तत् प्रेत्य नो इह ॥
वृद्धमनुः ।
	पात्रभूतो ऽपि यो विप्रः प्रतिगृह्य प्रतिग्रहम् ।
	असत्सु विनियुञ्जीत तस्मै देयं न किंचन ॥
	संचयं कुरुते यश् च प्रतिगृह्य समन्ततः ।
	धर्मार्थं नोपयुङ्क्ते च न तं तस्करमर्चयेत् ॥
यमः ।
	यस्य वेदश् च वेदी च् विच्छिद्येते त्रिपौरुषम् ।
	स वै दुर्ब्राह्मणो नाम यश् चैव वृषलीपतिः ॥
वसिष्ठः ।
	उदक्यान्वासते येषां ये च केचिदनग्नयः ।
	कुलं चाश्रोत्रियं येषां सर्वे ते शूद्रधर्मिणः ॥
मनुः ।
	सममब्राह्मणे दानं द्विगुणं ब्राह्मणब्रुवे ।
	सहस्रगुणम् आचार्ये अनन्तं वेदपारगे ॥
समं यावद् धनं तावत् तस्य फलमित्यर्थः । शातातपः ।
	नेष्टं देवलके दत्तमप्रतिष्ठं च वार्दुषौ ।
	यच् च निर्णेजके दत्तं निष्फलाशं विधीयते ॥
	यश् च लिङ्ग्युचितां वृत्तिमलिङ्गेभ्यः प्रयच्छति ।
	घोरायां ब्रह्महत्यायां पच्यते नात्र संशयः ॥
	अब्राह्मणाश् च षट् प्रोक्ता ऋषिः शातातपो ऽब्रवीत् ।
	आद्यो राजाश्रयस्तेषां द्वितीयः क्रयविक्रयी ॥
[२८७]	तृतीयो बहुयाज्यः स्याच् चतुर्थो ग्रामयाजकः ।
	पञ्चमस्तु भृतस्तेषां ग्रामस्य नगरस्य च ॥
	अनागतां तु यः पूर्वां सादित्यां चैव पश्चिमाम् ।
	नोपासीत द्विजः संध्यां स षष्ठो ऽब्राह्मणः स्मृतः ॥
व्यासः ।
	ब्रह्मबीजसमुत्पन्नो मन्त्रसंस्कारवर्जितः ।
	जातिमात्रोपजीवी च भवेदब्राह्मणः स तु ॥
	गर्भाधानादिभिर्युक्तस्तथोपनयनेन च ।
	न कर्मकृन् न चाधीते स भवेद् ब्राह्मणब्रुवः ॥
यत् तु बृहस्पतिनोक्तम्:
	शूद्रे समगुणं दानं वैश्ये तद्द्विगुणं स्मृतम् ।
	क्षत्रिये त्रिगुणं दानं ब्राह्मणे षड्गुणं स्मृतम् ॥
इति, तदन्नदानविषयम्, "कृतान्नमितरे" इति गौतमवचनात् । कृतान्नं पक्वान्नम् । इतरे क्षत्रियादयः । मनुः ।
	अनर्हते यद् ददाति न ददाति यदर्हते ।
	अर्हानर्हापरिज्ञानाद् धनाद् धर्माच् च हीयते ॥ इति ।
अत्र सामान्यतो गवादिना देयेन पात्रे दानेन विशिष्टं दानं विहितं तत्र दानशब्दार्थं तस्य चावान्तरविशेषान् आह देवलः ।
	अर्थानामुदिते पात्रे श्रद्दया प्रतिपादनम् ।
	दानमित्यभिनिर्दिष्टं व्याख्यानं तस्य वक्ष्यते ॥
अर्था देयद्रव्याणि तेषां प्रतिपादनं नाम पात्रं प्रति स्वस्वाभिभावापादनपर्यन्तस्त्यागः ।
	द्विहेतु षडधिष्ठानं षडङ्गं षड्विपाकयुक् ।
	चतुष्प्रकारं त्रिविधं त्रिनाशं दानमुच्यते ॥
तत्र द्विहेतुकत्वम् आह ।
	नाल्पत्वं वा बहुत्वं वा दानस्याभ्युदयावहम् ।
	श्रद्धा शक्तिश् च दानानां षडेतानि प्रचक्षते ॥
	पात्रेभ्यो दीयते नित्यं वृद्धिक्षयकरौ हि तौ ॥
एको वाशब्द इवार्थे द्वितीयः समुच्चये । यथा नाल्पत्वं दानाभ्युदयस्य कारणं तथा न बहुत्वमपि किं तु श्रद्धाशक्ती । शक्तिर् औदार्यमपश्चात्तापश् च । षडधिष्ठानत्वम् आह ।
[२८८]	धर्ममर्थं कामं च व्रीडाहर्षभयानि च ।
	अधिष्ठानानि दानानां षड् एतानि प्रचक्षते ॥
	पात्रेभ्यो दीयन्ते दानमनपेक्ष्य प्रयोजनम् ।
	केवलं त्यागबुद्ध्या यद् धर्मदानं तदुच्यते ॥
	प्रोयोजनमनपेक्ष्यैव प्रसङ्गाद् यत् प्रदीयते ।
	तदर्थदानमित्याहुर्वैदिकं फलहेतुकम् ॥
	स्त्रीपानमृगयाक्षाणां प्रसङ्गाद् यद् प्रदीयते 
	अनर्हेषु च रागेण कामदानं तदुच्यते ॥
	संसदि व्रीडयाश्रुत्य यो ऽर्थो ऽर्थिभ्यः प्रयाचितः ।
	प्रदीयते चेत् तद् दानं व्रीडादानमिति स्मृतम् ॥
	दृष्ट्वा प्रियाणि श्रुत्वा च हर्षवद् यत् प्रदीयते ।
	हर्षदानमिति प्राहुर्दानं तद् धर्मचिन्तकाः ॥
	अक्रोशानर्थहिंसानां प्रतीकाराय यद् भयात् ।
	दीयते तापकर्तृभ्यो भयादानं (?) तदुच्यते ॥
षडङ्गत्वम् आह ।
	दाता प्रतिग्रहीता च श्रद्धा दैवं च धर्मयुक् ।
	देशकालौ च दानानामङ्गान्येतानि षड् विदुः ॥
	अपापरोगी धर्मात्मा दित्सुरव्यसनः शुचिः ।
	अनिन्द्याजीवकर्मा च षड्भिर्दाता प्रशस्यते ॥
	त्रिशुक्लः कृशवृत्तिश् च घृणालुः सकलेन्द्रियः ।
	विमुक्तो योनिदोषेभ्यो ब्राह्मणः पात्रमुच्यते ॥
त्रिशुल्को व्याख्यातः ।
	सौमुखाद्यभिसंप्रीतिरर्थिनां दर्शने सदा ।
	सत्कृतिश् चानसूया च तदा श्रद्धेति कीर्त्यते ॥
	अपराबाधमक्लेशं स्वयं येनार्जितं धनम् ।
	स्वल्पं वा विपुलं वापि देयमित्यभिधीयते ॥
	यद्यत्र दुर्लभं द्रव्यं यस्मिन् काले ऽपि वा पुनः ।
	दानादौ देशकालौ तौ स्यातां श्रेष्ठौ न चान्यथा ॥
	अवस्थादेशकलानां पात्रदात्रोश् च संपदा ।
	हीनं वापि भएच् छ्रेष्ठं श्रेष्ठं वाप्यन्यथा भवेत् ॥ [२८९]
षड्विपाकत्वम् आह ।
	दुष्फलं निष्फलं हीनं तुल्यं विपुलमक्षयम् ।
	षड्विपाकयुग् उद्दिष्टं षड् एतानि विपाकतः ॥
	नास्तिकस्तेन हिंस्रेभ्यो ऽवराय पतिताय च ।
	पिशुनभ्रूणहर्तृभ्यां प्रदत्तं दुष्फलं भवेत् ॥
अवरः क्षत्रियादिः ।
	महदप्यफलं दानं शद्धया परिवर्जितः ।
	परबाधकरं दानं परमप्य् ऊनतां व्रजेत् ॥
	यथोक्तमपि यद् दत्तं चित्तेन कलुषेण तु ।
	तत् तु संकल्पदोषेण दानं तुल्यफलं भवेत् ॥
	यथोक्तैः सकलैः षड्भिर्दानं स्याद् विपुलोदयम् ।
उदयः फलम् ।
	अनुक्रोशवशाद् दत्तं दानमक्षयतां व्रजेत् ॥
अनुश्रोशो दया । दीयत इति दानं गवादि । ध्रुवादिचतुष्प्रकारम् आह ।
	ध्रुवम् आजस्रिकं काम्यं नैमित्तिकमिति क्रमात् ।
	वैदिको दानमार्गो ऽयं चतुर्धा वर्ण्यते द्विजैः ॥
	प्रपारामतडाकादि सर्वकामफलं ध्रुवम् ।
	तद् आजस्रिकमित्याहुर्दीयते यद् दिने दिने ॥
	अपत्यविजयैश्वर्यस्त्रीबालार्थं यद् इष्यते ।
	इच्छासंस्थं तु तद् दानं काम्यमित्यभिधीयते ॥
	कालापेक्षं क्रियापेक्षमर्थापेक्षमिति स्मृतम् ।
	त्रिधा नैमित्तिकं प्रोक्तं सहोमं होमवर्जितम् ॥
त्रिविधत्वम् आह ।
	नवोत्तमानि चत्वारि मध्यमानि विधानतः ।
	अधमानीति शेषाणि त्रिविधत्वमिदं विदुः ॥
	अन्नं दधि मधु त्राणं गोभूरुक्माश्वहस्तिनः ।
	दानान्युत्तमदानानि उत्तमद्रव्यदानतः ॥
	विद्या चाच्छादनवासपरिभोगौषधानि च ।
	दानानि मध्यमानीति मध्यमद्रव्यदानतः ॥
	उपानत्प्रेङ्खयानानि छत्रपात्रासनानि च ।
	दीपक्ष्ठफलादीनि चरमं बहुवार्षिकम् ॥
[२९०]	बहुत्वादर्थजातानां संख्यासेषेषु नेष्यते ।
	अधमान्यवशिष्टानि सर्वनानायतो विदुः ॥
विनाशित्वम् आह ।
	इष्टं दत्तमधीतं वा प्रणश्यत्यनुकीर्तनात् ।
	श्लाधानुशोचनाभ्यां च भग्नतेजो विपद्यते ॥
	तस्माद् आत्मकृतं पुण्यं न वृथा परिकीर्तयेत् ।
	उक्तवन्तमिति प्राहुस्तमेवं कृतवेदनम् ॥
	एवं सर्वगुणोपेतमुक्तदोषैर्विवर्जितम् ।
	कामधुग्धेनुवद्दानं फलत्यात्मेप्सितं फलम् ॥
	इह कीर्तिं च दानाख्यां स्फीतान् भोगांस्त्रिविष्टपे ।
	दानश्रद्धां तृतीये च जन्मनि प्रसवोत्तमे ॥
	अन्यायाधिगतां दत्त्वा सकलां पृथिवीमपि ।
	श्रद्धावर्जमपात्राय न कांचिद् भूतिम् आप्नुयात् ॥
	प्रदाय शाकमुष्टिं वा श्रद्धाभक्तिसमुद्यताम् ।
	महते पात्रभूताय सर्वाभ्युदयम् आप्नुयात् ॥
मनुः ।
	श्रद्धयेष्टं च पूर्तं च नित्यं कुर्यात् प्रयत्नतः ।
	श्रद्धाकृते ह्यक्षये ते भवतः स्वागतैर्धनैः ॥
महाभारतम् ।
	एकाग्निकर्म हवनं त्रेतायां यच् च हूयते ।
	अन्तर्वेद्यां च यद् दानमित्यभिधीयते ॥
	वापीकूपतडाकानि देवतायतनानि च ।
	अन्नप्रदानम् आरामः पूर्तमित्यभिधीयते ॥
नारदः ।
	आतिथ्यं वैश्वदेवश् च इष्टमित्यभिधीयते ।
	पुष्करिण्यस्तथा वाप्यो देवतायतनानि च ॥
	अन्नप्रदानम् आरामः पूरमित्यभिधीयते ।
	द्वादश्यां चैव यद् दानं पूर्तमित्यभिधीयते ॥
अनेन चादिशब्देन यज्ञदक्षिणादानाद् दानान्तरं गृह्यते ।
	इष्टापूर्तौ द्विजातीनां धर्मः सामान्य उच्यते ।
	अधिकारी भवेच् छूद्रः पूर्ते धर्मे न वैदिके ॥
मनुः ।
	यो ऽर्चितं प्रतिगृह्णाति ददात्यर्चितमेव तु ।
	ताव् उभौ गच्छतः स्वर्गं नरकं च विपर्यये ॥ [२९१]
यमः ।
	दानं हि बहुमानाद् यो गुणवद्भ्यः प्रयच्छति ।
	स तु प्रेत्य धनं लब्ध्वा पुत्रपौत्रैः सहाश्नुते ॥
बहुमान आदरः ।
	परं चानुपहन्येह दानं दत्वा विचक्षणः ।
	सुखोदयं सुखोदर्कं प्रेत्य वै लभते धनम् ॥
आपस्तम्बः: "सर्वाण्युदकपूर्वाणि दानानि" ॥ १।२०१ ॥


न केवलमपात्राय न देयं किं तु तेन न प्रतिग्राह्यमपीत्याह ।

	विद्यातपोभ्यां हीनेन नैव ग्राह्याः प्रतिग्रहः ।
	गृह्णन् प्रदातारमधो नयत्यात्मानमेव च ॥ १।२०२ ॥

विद्यातपोभ्यां हीनेन पात्रलक्षणरहितेन । प्रतिगृह्यत इति प्रतिग्रहः । स न ग्राह्यः । यतो विद्यादिरहितः प्रतिगृह्णन् दातारम् आत्मानं च नरकं नयति ॥ १।२०२ ॥


	दातव्यं प्रत्यहं पात्रे निमित्तेषु विशेषतः ।
	याचितेनापि दातव्यं श्रद्धापूतं च शक्तितः ॥ १।२०३ ॥

प्रत्यहमनुदितं पात्रे दातव्यम् । निमित्तेषु संक्रान्त्यादिषु तु विशेषत आदरेण दातव्यम् । याचितेन दातव्यमपिशब्दादयाचितेन च । तत्रायाचितदानं प्रशस्ततमम् । तथा च शातातपः ।
	अभिगम्य तु यद् दानं यत् तु दानमयाचितम् ।
	विद्यते सागरस्यान्तस्तस्यान्तो नैव दृश्यते ॥
तथा ।
	गत्वा यद् दीयते दानं तदनन्तफलं स्मृतम् । ।
	 सह्स्रगुणम् आहूते याचिते तु तदर्धकम् ॥
पात्रे श्रद्धापूतं शक्तित इति च प्रतिवाक्यं संबध्यते । दाननिमित्तं कालः क्रियार्थ इत्युक्तं देवलेन: "कालापेक्षं क्रियापेक्षम्" इत्यादिना । तत्र कालो विधीयते प्रत्यहमित्यादिनाहर्मात्रम् । अनेन च रात्रिर्व्युदस्यते । निमित्तेष्व् इत्यनेन कालविशेषा अयनादयो निर्दिश्यन्ते । तथा च शातातपः ।
	अयनादौ सदा देयं द्रव्यमिष्टं गृहे तु यत् ।
	षडशीतिमुखे चैव विमुखे चन्द्रसूर्ययोः ॥
विमोक्षे वर्तमानयोर्न तु मुक्तयोरित्यर्थः, "उपरागे तु तत्कालम्" इति वसिष्ठवचनात् । व्यासः ।
	संक्रान्तौ याति दत्तानि हव्यकव्यानि दातृभिः ।
	तानि नित्यं ददात्यर्कः पुनर् जन्मनि जन्मनि ॥
	शतमिन्दुक्षये दानं सहस्रं तु दिनक्षये ।
	विषुवे शतसाह्स्रं व्यतीपाते त्व् अनन्तकम् ॥
संवर्तः ।
	अयनेषु च यद् दत्तं षडशीतिमुखेषु च ।
	चन्द्रसूर्योपरागे वा दत्तं भवति चाक्षयम् ॥
इन्दुक्षये ऽमावस्यायाम् ।
	एकस्मिन् सावने त्व् अह्नि तिथीनां त्रितयं यदा ।
	तदा दिनक्षयः प्रोक्तस्तत्र साहस्रिकं फलम् ॥
वसिष्ठः । 
	मृगकर्कटसंक्रान्ती द्वे तूदग्दक्षिणायने । 
मृगो मकरः ।
	विषुवे च तुलामेषे तयोर्मध्ये ततो ऽपराः ।
	वृषवृश्चिककुम्भेषु सिंहे चैव यदा रविः ॥
	एतद् विष्णुपदं नाम विषुवादधिकं फलम् ।
	कन्यायां मिथुने मीने धनुष्यपि रवेर्गतिः ॥
	षडशीतिमुखी प्रोक्ता षडशीतिगुणा फलैः ।
	अतीतानागते पुण्ये द्वे तूदग्दक्षिणायने ।
	उपरागे तु तत्कालमतीते चोत्तरायणे ॥
पर्वकालस्तु सर्वसंक्रान्तिषु प्राग् ऊर्ध्वं च भवति । अत एव वसिष्ठेनैव व्यवस्थोक्ता ।
	त्रिंशत्कर्कटके नाड्यो मकरे विंशतिः स्मृताः ।
	वर्तमाने तुलमेषे नाड्यस्तूभयतो दश ॥ इति ।
अत्र वर्तमान उभतत इति च सर्वैरेव कर्कटादिभिः संबध्यते, साकाङ्क्षत्वाविशेषात् । तद्विशेषे चैकस्य पाठसंनिधिर्नान्वयनियामको ऽवर्जनीयत्वेनान्यथासिद्धत्वात् ।
	षडशीत्यां व्यतीतायां षष्टिरुक्तास्तु नाडिकाः ।
फलभूयस्त्वाभिप्रायमेतत् । अत एव षडशीतिमुखे ऽपि पूर्वमपि पर्वकालम् आह ।
	विष्णुपद्यां धनुर्मीननृयुक्कन्यासु वै यदा ।
	पूर्वोत्तरगतै रात्रौ यदा संक्रमणं भवेत् ॥
[२९३]	पूर्वोत्तरागतै रात्रौ भागैः संक्रमणं भवेत् ।
	पूर्वाह्णे पञ्च नाड्यस्तु पुण्याः प्रोक्ता मनीषिभिः ॥
	अपराह्णे तु पञ्चैव श्रौते स्मार्ते च कर्मणि ॥ इति ।
अनेन षडशीत्यां संक्रान्त्यां पूर्वरात्रेर् भाविन्यामपराह्णे संक्रान्तिकार्यं कर्तव्यमित्युच्यते । नृयुग् मिथुनराशिः ।
	पुण्याख्या विष्णुपद्यां च प्राक् पश्चादपि षोडश ।
	अह्नि संक्रमणे पुण्यमहः कृत्स्नं प्रकीर्तितम् ॥
	रात्रौ संक्रमणे प्रोक्तं दिनार्धं स्नानदानयोः ।
	अर्धरात्रादधस्तस्मिन् मध्याह्नस्योपरि क्रिया ॥
	ऊर्ध्वं संक्रमणे चोर्ध्वमुदयात् प्रहरद्वयम् ।
	पूर्णे चेदर्धरात्रे तु यदा संक्रमते रविः ॥
	प्राहुर्दिनद्वयं पुण्यं मुक्त्वा मकरकर्कटौ ॥
अत्र चेयं व्यवस्था — पूर्वरात्रसंक्रमणे पूर्वस्याह्न उत्तरार्धे स्नानादिकं कार्यमपरत्र संक्रमणे तूत्तरस्याह्नः पूर्वाह्णे । यत् तु वचनम्,
	राहुदर्शनसंक्रान्तिविवाहात्ययवृद्धिषु ।
	स्नानदानादिकं कुर्यान् निशि काम्यव्रतेषु च ॥
इति, तन् मकरकर्कटसंक्रान्तिविषयम्, "मुक्त्वा मकरकर्कटौ" इति वचनात् । अनेन वचनेनायनद्वय एव रात्रौ स्नानाद्यनुगृह्यते । "रात्रौ स्नानं न कुर्वीत" इति नेषेधः संक्रान्त्यन्तरे भवत्येव । यत् तु,
	त्रिंशत्कर्कटके पुण्यं मकरे विंशतिस्तथा ।
	भविष्यद्दक्षिणे पुण्यमतीते चोत्तरायणे ॥
इति, तत् पुण्यातिशयप्रतिपादनार्थम् । न पुनर्नियमार्थम् । अत एव,
	मध्ये विषुवति दानं विष्णुपदे दक्षिणायने चादौ ।
	षडशीतिमुखे ऽतीते तथोदगयने च भूरिफलम् ॥
इति स्मरन्ति । अत एवे तेनाविशेषेणोक्तम् ।
	संक्रान्तिसमयः सूक्ष्मो दुर्ज्ञेयो ऽपि मितेक्षणैः ।
	तद्योगादप्यधश् चोर्ध्वं त्रिंशन् नाड्यः पवित्रिताः ॥
[२९४]	आसन्नसंक्रमं पुण्यं दिनार्धं स्नानदानयोः ।
	रात्रौ संक्रमणे भानोर्विषुवत्ययने दिने ॥
	या याः संनिहिता नाड्यस्तास्ताः पुण्यतमाः स्मृताः ॥
एवं चयमर्थः सिद्धो भवति — अतीतत्वं संक्रान्तेरनागतत्वं वानादृत्य यत्र दिनार्धे ऽतीतानागता वा संक्रान्तिः प्रत्यासन्ना भवति तत्र स्नानदानादिकं कर्यमिति । अथ प्रकृतमुच्यते — क्रियापि हिंसादिः प्रायश्चित्तिरूपस्य दानस्य निमित्तं भवति । यथोक्तं मनुना,
	धनं वा जीवनायालं गृहं वा सप्रिच्छदम् ।
	सर्वस्वं वा वेदविदे ब्राह्मणयोपपदयेत् ॥
इत्यादि प्रायश्चित्तप्रकरणे । अर्थो ऽपि दाननिमित्तं भवति । यथोक्तं महाभारते ।
	एकां गां दशगुर्दद्याद् दश दद्यात् तु गोशती ।
	शतं सहस्रगुर्दद्यात् सर्वे तुलफलाः स्मृताः ॥ इति ।
याचितेनापि दातव्यमित्युक्तम् । तत्र येभ्यो ऽवश्यं दातव्यं तान् आह मनुः ।
	सांतानिकं यक्ष्यमाणमध्वगं सार्ववेदसम् ।
	गुर्वर्थिपितृमात्रर्थिस्वाध्यायार्थ्युपतापिनः ॥
	न वै तान् स्नातकान् विद्याद् ब्राह्मणान् धर्मभैक्षुकान् ।
	निःस्वेभ्यो देयमेतेभ्यो दानं विद्याविशेषतः ॥
	एतेभ्यो हि द्विजाग्र्येभ्यो देयमन्नं सदक्षिणम् ।
	इतरेभ्यो बहिर्वेदि कृतान्नं भुवि दीयते ॥ इति ।
सांतानिको यः संतानाय कन्यामुद्वोढुमिच्छति । यक्ष्यमाणः सोमयागं करिष्यमाणः । अध्वगो धर्माय प्रचलितः । सार्ववेदसः कृतविश्वजिद्यागः । गुरोरर्थो गुर्वर्थस्तदर्थी । एवं पित्रर्थी मात्रर्थी स्वाध्यायार्थी उपतापी रोगी च । ते सर्वे स्नातकाः समावृत्तत्वात् । धर्मभिक्षुकाः, विहितभिक्षाकारित्वात् । ब्राह्मणशब्दात् क्षत्रियादिनिवृत्तिः । दकिष्णाशब्देनात्र गवादिद्रव्यमेवोच्यते । न तु ऋत्विक्परिक्रियो ऽसंभवत्वात् । इतरे क्षत्रियादयः । बहिर्वेदि क्रतोरन्यत्रेत्यर्थः । बैर्वेदीति देयमन्नं सदक्षिणमित्यनेन संबध्यते, "बहिर्वेदि भिक्षंआणेभ्य" इत् गौतमवचनात् । कृतान्नं पक्वान्नम् ॥ १।२०३ ॥

[१।२०४]

गोदानेतिकर्तव्यताम् आह ।

	हेमशृङ्गी शफै रौप्यैः सुशीला वस्त्रसंयुता ।
	सकांस्यपात्रा दातव्या क्षीरिणी गौः सदक्षिणा ॥ १।२०४ ॥

हेमयुक्त शृङ्गे यस्याः सा हेमशृङ्गी । रौप्य्मयैः खुरैर्विशिष्टा । सुशीला साध्वी । वस्त्रसंयुता वस्त्राच्छादिता । कांस्यपात्रसहिता । क्षीरिणी बहुक्षीरा । सदक्षिणा सुवर्णदक्षिणासहिता गौर्दातव्या । स्कन्दपुराणे ।
	यो नरो गां प्रच्छेत् तु सवत्सां कांस्यदोहनम् ।
	हेमशृङ्गीं रौपखुरां दुकूलक्षौमवासिताम् ॥
	शय्यास्तरणसंपन्नां बहुपुष्पफलैर्युताम् ।
	ब्राह्मणं पूजयित्वा तु गन्धमाल्यैरलंकृताम् ॥
	देवैरध्यासितां तां तु सर्वैर्हस्तद्वयेन तु ।
	मृदुबन्धेन बध्नीयादन्तःश्लक्ष्णेन रज्जुना ॥
	कुशान् सुवर्णबीजानि तिलान् सिद्धार्थकांस्तथा ।
	प्रदद्यात् तां ततो अद्भिश् च मन्त्रेणानेन सुव्रत ॥
	सर्वदेवमयीं दोग्ध्रीं सर्वलोकमयीं तथा ।
	सर्वलोकनिमित्तां गां सर्वदेवनमस्कृताम् ॥
	प्रयच्छामि महासत्त्वामक्षयाय शुभामिति ।
ॐ ह्रीं नमो भगवति ब्रह्ममातर्विष्णुभगिनि रुद्रदैवते सर्वपापप्रमोचिनि स्वरूपं स्मर इडे इडान्ते हव्ये चान्द्रे घृतिमति सरस्वति सुश्रुते एह्येहि हुं कुरु कुं कुरु सर्वलोकमये एह्यागच्छागच्छ स्वाहा । इत् धेनुकर्णजपः ।
	प्रतिग्रहीता दाता च ताव् उभौ स्वर्गगामिनौ(णौ) ।
	यदि स्मारयते पूर्वं कर्णेन द्विजसत्तम ॥ इति ।
मत्स्यपुराणे ।
	एवं दत्वा तु गां तां तु यत्र यत्र प्रजायते ।
	तत्र तत्र गता सा तु जन्तुं तारयते बलात् ।
	स्वर्गलोकं नरो गत्वा रमते च यथामरः ॥
[२९६]	स तया मानुषे जातो गोसहस्री महाबलः ।
	रूपवान् धनवांश् चैव बहुपुत्रश् च जायते ॥
दुकूलं पत्रोर्णम् । क्षौममतसीवल्कलमयं वस्त्रम् । वासिताच्छादिता । देवैरध्यासितेत्यादिस्तस्याः स्तुतिः । हस्तद्वयेन बध्नीयाद् इत्यर्थः । रज्जुना रज्ज्वेत्यर्थः । महाभारते ।
	द्विजातिमभिसंपूज्य श्वःकाल्यमभिवाद्य च ।
	प्रदानार्थे ऽभियुञ्जीत रोहिणीं नियतव्रतः ।
	आह्वानं च प्रयुञ्जीत समङ्गा बहुलेति च ॥
ब्रह्मपुराणे ।
	गां दद्याद् वेदपूर्णाय विप्राय गृहमेधिने ।
	स्वर्णालंकृतशृङ्गीं तां वस्त्रघण्टाविभूषिताम् ॥
	कांस्योपदोहनां राजन् नरकात् सप्त पूरुषान् ।
	सदक्षिणां ददद् गां तां मोक्षयन् स्वर्गम् आप्नुयात् ॥
महाभारते ।
	वृत्तिग्लाने सीदति चातिमात्रं कृष्यर्थं वा होमहेतोः प्रसूत्याम् ।
	गुर्वर्थं वा वंशसंवृद्धये वा धेनुं दद्यादेव कालो विशिष्टः ॥
अङ्गिराः ।
	गौरेकस्मौ प्रदातव्या श्रोत्रियाय विसेषतः ।
	सा ह तारयते सर्वान् सप्त सप्त च सप्त च ॥
नन्दिपुराणे ।
	अपात्रे सा तु गौर्दत्ता दातारं नरकं नयेत् ।
	कुलैकविंशत्या युक्तं ग्रहीतारं च पातयेत् ॥
	पात्रेष्व् आध्यात्मिका मुख्या विशुद्धाश् चाग्निहोत्रिणः ।
	देवताश् च तथा मुख्या गोदाने ह्येतदुत्तमम् ॥
महाभारते ।
	न गोदानात् परं किंचिद् विद्यते वसुधाधिप ।
	गौर्हि न्यायागता दत्ता सा हि तारयते कुलम् ॥
	यानि कानि न दुर्गाणि दुष्कृतानि कृतानि च ।
	तरन्ति चैव पाप्मानं ये धेनुं ददति प्रभो ॥
	तिस्रो रात्रीरभ्युपोष्याथ भूमौ तृप्ता गावस्तर्पितेभ्यः प्रदेयाः ।
	वत्सैः प्रीताः सुव्रतैः सोपचारास्त्र्यहं दत्वा गोरसैर्वर्तितव्यम् ॥
जाबालः ।
	होमार्थमग्नोत्रस्य यो गां दद्यादयाचिताम् ।
	त्रिर्वित्तपूर्णा पृथिवी दत्ता तेन न संशयः ॥ १।२०४ ॥


अधुना फलम् आह ।

[२९७]	दातास्याः स्वर्गम् आप्नोति वत्सरान् रोमसंमितान् ।

अस्या गोरुक्तप्रकाराया दातस्या एव यावन्ति रोमाणि तावतो वत्सरान् स्वर्गम् आप्नोति लभते ॥

गुणात् फलातिशयम् आह ।

	कपिला चेत् तारयति भूय आसप्तमं कुलम् ॥ १।२०५ ॥

उक्तप्रकारा गौः कपिला चेद् दीयते तदासौ दातुः सप्त पुरुषान् नरकात् तारयति । भूयःशब्दात् दातारं पूर्वोक्तेन फलेन योजयति । सर्ंवर्तः ।
	दशधेनुप्रदानेन तुल्यैका कपिला मता ॥
बृहस्पतिः ।
	हेमशृङ्गीं रौप्यखुरां वस्त्रकांस्याज्यसंयुताम् ।
	सवत्सां कपिलां दत्वा सप्त वंश्यान् समुद्धरेत् ॥
आदिपुराणे ।
	कपिलां ये प्रयच्छन्ति चैलच्छन्नां स्वलंकृताम् ।
	स्वर्णशृङ्गीं रौप्यखुरां मुखालाङ्गूलशोभिताम् ॥
	श्वेतवस्त्रपरिच्छन्नां घण्टास्वनरवैर्युताम् ।
	सहस्रं यो गवां दद्यात् कपिलां वापि सुव्रत ॥
	समामेव पुरा प्राह ब्रह्मा ब्रह्मविदां वर ।
	यावन्ति रोमकूपाणि कपिलाङ्गे भवन्ति हि ॥
	तावत्कोटिसहस्राणि वर्षाणां दिवि मोदते ।
	कृष्णां गां ददते यस्तु पटच्छन्नां स्वलंकृताम् ॥
	विधिवच् च द्विजातिभ्यो यमलोकं न पश्यति ।
	आयुरारोग्यम् ऐश्वर्यं दाता कामान् समाप्नुयात् ॥
	सुवर्णश्ट्ङ्गाभरणा तथा रौप्यखुरा शुभा ।
	पटच्छन्ना शुभा चैव दातव्या वरयोगिने(णे) ॥
	यश् च दद्यात् तु गां श्वेतां तस्य पुण्यफलं शृणु ।
	जन्मप्रभृति यत् पापं मातृकं पैतृकं च यत् ॥
	हस्तोद्धृतजलस्येव तत्क्षणादेव नश्यति ।
	गां ददानीह इत्येव वाचा पूयेत सर्वशः ॥ [२९८]
महाभारते ।
	समानवत्सां कपिलां धेनुं दत्वा पयस्विनीम् ।
	सुव्रतां वस्त्रसंपन्नां ब्रह्मलोके महीयते ॥
समानवत्सा सरूपवत्सा । सुव्रता सुशीला ।
	रोहिणीं तुल्यवत्सां तु धेनुं दत्वा पयस्विनीम् ।
	सुव्रतां वस्त्रसंछन्नां ब्रह्मलोके महीयते ॥
	समानवत्सां श्वेतां तु धेनुं दत्वा पयस्विनीम् ।
	सुव्रतां वस्त्रसंवीतामिन्द्रलोके महीयते ॥
	समानवत्सां शबलां धेनुं दत्वा पयस्विनीम् ।
	सुव्रतां वस्त्रसंछन्नां सोमलोके महीयते ॥
	वातरेणुसवर्णां तु सवत्सां कामदोहिनीम् ।
	प्रदाय वस्त्रसंपन्नां वायुलोके महीयते ॥
	गवां पुच्छं गृहीत्वा तु सुसुवर्णेन पाणिना ।
	गृहस्थो वेदविद् विप्रो वाचयेत् तत् प्रतिग्रहम् ॥
	भोगमोक्षप्रदा श्वेता प्रसूता पापनाशिनी ।
	कृष्णा स्वर्गप्रदा ज्ञेया गौरी च कुलवर्धिनी ॥
	रक्ता रूपप्रदा ज्ञेया पीता दारिद्र्यघातिनी ।
	पुत्रप्रदा कृष्णशारी नीला धर्मप्रवर्धिनी ॥
	कपिला सर्वपापघ्नी नानावर्णा च मोक्षदा ॥ इति ।
इति गोदानम् ॥ १।२०५ ॥


उभयमुखीदानं सेतिकर्तव्यताफलविशेषं प्रति साधनत्वेनाह । 

	सवत्सारोमतुल्यानि युगानु उभयतोमुखी ।
	दातास्याः स्वर्गम् आप्नोति पूर्वेण विधिना ददत् ॥ १।२०६ ॥

वत्सेन सह वर्तेत इति सवत्सा तस्या रोमाणि सवत्सारोमाणि तैस्तुल्यानि तुल्यसंख्याकानि युगान्युभयतोमुखी अर्धप्रसूता गौर्दतुरासप्तमं कुलं तारयति । पूर्वोकेतिकर्तव्यतया ददत् प्रयच्छंस्तावन्त्येव युगानि स्वर्गम् आप्नोति । युगं देवमानेन चत्वारि वर्षसहस्राणि ॥ १।२०६ ॥

[२९९]

	यावद् वत्सस्य द्वौ पादौ मुखं योन्यां प्रदृश्यते ।
	तावद् गौः पृथिवी ज्ञेया यावद् गर्भं न मुञ्चति ॥ १।२०७ ॥

यावद् वत्सस्य जायमानस्य द्वौ पादौ मुखं च योन्यां प्रजनने दृश्यते तावदसौ गौः पृथिवी ज्ञेयागर्भवोमोदनात् । ततश् च तद्दानाद् दातुः पृथिवीदानफलावाप्तिर् भवति । उभयशिरसं दद्याद् इत्यनुवृत्तौ च्यवनः ।
तस्याः प्रदानकालः प्रसवकालो नान्यं कालं प्रतीक्षते । व्यतीपातविषुवायनषडशीति-मुखविष्णुप्रदाद्या ग्रहणान्ताः सर्व एव पुण्यकालाः । तदैव यत्र स्नाते ब्राह्मणं श्रेयांसं श्रुतशीलसत्यशौचवृत्तजातिगुणादैर्गुणैरुपेतं विज्ञातं महता कालेन प्रणिपत्य ब्रूयात् । अहमतीवार्तो भीतो ऽस्मादगाधादपारात् संसारार्णवात् समुत्तारयामि दशावरान् दशापरान् आत्मानं च स्वामिन् भवन्तं दानपात्रम् आसाद्य मदनुग्रहबुद्ध्या नार्थलिप्सया गृह्यतामिति दाता तमनुमन्त्रयेत् । त्वं महीमवनिं विश्वधेनामिति [र्व् ३।६।१६] जपति । निष्क्रान्ते ऽग्निमुपसमाधाय देवान् पितॄन् नदीः पर्वतान् वनस्पतीन् उदधीन् नागान् ओषधीस्तर्पयेत् स्वैः स्वैर्मन्त्रैः । तेषां मन्त्रपदानि भवन्ति ।
	ये देवासो दिव्येकादश स्थ पृथिव्यां मध्येकादश स्थ ।
	अप्सुक्षितो महि नैकादश स्थ ते देवा यज्ञमिमं जुषध्वम् ॥
[र्व् २।२।४] इति देवानाम् ।
	उशन्तस्त्वा हवामह उशन्तः समिधीमहि ।
	उशन्नुशत आवह पितॄन् हविषे अत्तवे ॥
इति पितॄणाम् ।
	इमं मे गङ्गे यमुने सरस्वति शुतुद्रि स्तोमं सचता परुष्ण्या ।
	असिक्न्या मरुद्वृधे वितस्तयार्जीकीये शृणुह्या सुषोमया ॥
[र्व् ८।३।८] इति नदीनाम् ।
	अद्रिभिः सुतो मतिभिश् च नो हितः प्ररोचयन् रोदसी मातरा शुचिः ।
	रोमान्यव्या समया वि धावति मधोर्धारा पिन्वमाना दिवे दिवे ॥ [३००]
[र्व् ७।२।३३] इति पर्वतानाम् ।
	वनस्पते शतवल्शो वि रोह सहस्रवल्शा वि वयं रुहेम ।
	यं त्वामयं स्वधितस्तेजमानः प्रणिनाय महते सौभगाय ॥
[र्व् ६।१।४] इति वनस्पतीनाम् ।
	समुद्रज्येष्ठाः सलिलस्य मध्यात् पुनाना यन्त्यनिविशमानाः ।
	इन्द्रो या वज्रो वृषभो रराद ता आपो देवीरिह मामवन्तु ॥
[र्व् ५।४।१६] इति समुद्राणाम् ।
	अहिरिव भोगैः पर्येति बाहुं ज्याया हेतिं परिबाधमानः ।
	हस्तघ्नो विश्वा वयुनानि विद्वान् पुमान् पुमांसं परि पातु विश्वतः ॥
[र्व् ५।१।२१] इति नागानाम् ।
	मधु वाता ऋतायते मधु क्षरन्ति सिन्धवः ।
	माध्वीर्नः सन्त्व् ओषधीः ॥
[र्व् १।६।१८] इत्य् ओषधीनाम् ।
इति देवादीनाम् ओषधिपर्यन्तानां मन्त्राः । तदनु पार्थिवीभिः पृथ्वीं तर्पयेत् । 
	ईडे द्यावापृथिवी पूर्वचित्तये ऽग्निं घर्मं सुरुचं यामन्न् इष्टये ।
	याभिर्भरे कारमंशाय जिन्वथस्ताभिरूषु ऊतिभिरश्विना गतम् ॥
[र्व् १।७।३३]
	मही द्यौः पृथिवी च न इमं यज्ञं मिमिक्षताम् ।
	पिपृतां नो भरीमभिः ॥ [र्व् १।२।६]
	ऊर्वी पृथ्वी बहुले दूरे अन्ते उप ब्रुवे नमसा यज्ञे अस्मिन् ।
	दधाते ये सुभगे सुप्रतूतीं ध्यावा रक्षतं पृथिवी नो अभ्यात् ॥
[र्व् २।५।६]
	गौरीर्मिमाय सलिलानि तक्षत्येकपदी द्विपदी सा चतुष्पदी ।
	अष्टापदी नवपदी बभूवुषी सहस्राक्षरा परमे व्योमन् ॥
[र्व् २।३।२२] इत्यादिभिश् चतुरशीत्याज्याहुतीर् जुहोति । ब्राह्मणान् भोजयेत् ।
	स्वस्ति नो मिमीतामश्विना भगः स्वस्ति देव्यदितिरनर्वणः।
	स्वस्ति पूषा असुरो दधातु नः स्वस्ति द्यावापृथिवी सुचेतुना ॥
[र्व् ४।३।७]। [३०१]
इत्यादिस्वस्त्ययनं वाचयीत । अथास्य व्युष्टिमुदाहरन्ति — अभक्ष्यभक्षणमपेयपानं ब्रह्मघ्नं मातृघ्नं पितृघ्नं सद्य एव पुनात्युपाध्यायीं स्वसुतां स्वामिभार्यां मातरं मातृष्वसारं पितृष्वसारं मातुलानीं भगिनीं भागिनेयीं शिष्यजायामन्यामप्यगम्यां गत्वोभयशिरसं सपरिकरां ब्राह्मणाय दद्यात् । परिकरः स्यात् सुवर्णरूप्यरत्नानि क्षेत्राणि धान्यानि वस्त्राणि रसा लवणाद्याश् चन्दनाद्या गन्धास्तदर्धमर्धं वा सर्वस्वं वा सह तया ब्राह्मणाय दद्यान् महापातकविमुक्तये" इति ।
मत्यपुराणे ।
	मत्स्य उवाच ।
	रुक्मशृङ्गीं रौप्यखुरां मुक्तालाङ्गूलशोभिताम् ।
	कांस्योपदोहनां राजन् सवत्सां द्विजपुंगवे ॥
	प्रसूयमानां गां दत्वा महत् पुण्यफलं लभेत् ।
	यावत् वत्सो योनिगतो यावद् गर्भं न मुञ्चति ॥
	तावद् गौः पृथिवी ज्ञेया सशैलवनकानना ।
	चतुरन्ता भवेद् दत्ता पृथिवी नात्र संशयः ॥
	यावन्ति धेनुरोमाणि वत्सस्य च नराधिप ।
	तावत्संख्यान् युगगणान् देवलोके महीयते ॥
	पितॄन् पितामाहांश् चैव तथैव प्रपितामहान् ।
	उद्धरिष्यत्यसंदेहं नरकाद् भूरिदक्षिणः ॥
	घृतक्षीरवहाः कल्या दधिपायसकर्दमाः ।
	यत्र तत्र गतस्यास्य भवन्तीप्सितकामदाः ॥
	गोलोकः सुलभस्तस्य ब्रह्मलोकश् च पार्थिव ॥
	स्त्रियश् च तं चन्द्रसमानवक्त्राः प्रतप्तजाम्बूनदतुल्यवर्णाः ।
	महानितम्बस्तनवृत्तमध्याः सेवन्त्यजस्रं नलिनाभनेत्राः ॥
वराहपुराणे ।
	सुवर्णशृङ्गी यः कृत्वा रौपयुक्तां खुरेष्व् अथो ।
	ब्राह्मणस्य करे दत्वा सुवर्णं रौप्यमेव वा ॥
	कपिलायास्तदा पुच्छं ब्राह्मणस्य करे न्यसेत् ।
	उदकं च करे दत्वा वाचयेच् छुद्धयान्वितः ॥
[३०२]	ससमुद्रगुहा तेन सशैलवनकानना ।
	रत्नपूर्णा भवेद् दत्ता पृथिवी नात्र संशयः ॥
	पृथिवीदानतुल्येन दानेनानेन मानवः ।
	तारितैर्याति पितृभिर्विष्ण्याख्यं यत् परं पदम् ॥
	ब्रहस्वहारको गोघ्नो भ्रूणहा पाकभेदकः ।
	महापातकयुक्तो ऽपि वञ्चको ब्रह्मदूषकः ॥
	निन्दको ब्राह्मणानां च तेषां कर्माभिदूषकः ।
	एवं पातकयुक्तो ऽपि गवां दानेन शुध्यति ॥
	यश् चोभयमुखीं दद्यात् प्रभूतकनकावृताम् ।
	तद् दिनं पायसाहारः पयसा वातिवाहयेत् ॥
	सुवर्णस्य सहस्रेण तदर्धेनापि भामिनि ।
	तस्याप्यर्धं शतं वाथ पञ्चाशच् च ततो ऽर्धकम् ॥
	यथाशक्ति प्रदातव्यं वित्तशाठ्यविवर्जितम् ।
	इमां गृहाणोभयमुखीं भवांस्त्राता ममास्तु वै ॥
	मम वंशविशुद्धिः स्यात् सदा स्वस्तिकरो भव ।
	इरावती धेनुमतीति जप्त्वा देवस्योना तदनन्तरम् ॥
	प्रतिगृह्णामि तां धेनुं कुटुम्बार्थे विशेषतः ।
	स्वस्तिर् भवतु ते नित्यं भद्रं चान्ते नमो नमः ॥
	द्यौस्ते प्रतिददामि पृथिवीं ते प्रति गृह्णामि ।
	क इदं कस्मा अदाद् इति च वसुंधरे ।
	विसृजेद् ब्राह्मणं दधि गां च तस्य गृहं नयेत् ॥
इति उभयमुखीदानम् ।


	यथाकथंचिद् दत्वा गां धेनुं वाधेनुमेव वा ।
	अरोगामपरिक्लिष्टां दाता स्वर्गे महीयते ॥ १।२०८ ॥

यथाकथंचिद् यावत् पूर्वोक्तप्रकारवतीं गां धेनुमधेनुं वा रोगरहितामपरिक्लिष्टां दत्वा स्वर्गे महीयते पूज्यते । धेनुर्नवप्रसूता । अधेनुरनवप्रसूता । अपरिक्लिष्टाकृशा । अत्र महाभारते ।
	न कृशामपवत्सां वा वन्ध्यां रोगान्वितां तथा ।
	न व्यङ्गां न परिश्रान्तां दद्याद् गां ब्राह्मणाय वै ॥
तथा ।
	पीतोदकां जग्धतृणां दुग्धदोहां निरिन्द्रियाम् ।
	उन्मत्तामङ्गहीनां च मृतवत्सां महाशनाम् ॥
	केशचैलपुरीषास्थिक्रव्यादां स्यन्दिनीं खलाम् ।
	पुनर्नवां यमलसूं नित्यं प्रगलितस्तनीम् ॥
	न दद्याद् ब्राह्मणेभ्यश् च सदोषं वृषं तथा ॥
पीतोदकत्वजग्धतृणत्वादिना वृद्धत्वमुपलक्ष्यते । खला दुःशीला । एकस्यापि गोदानादिकर्मणः क्वचिच् छास्त्रे बहुफलं कथ्यते क्वचिच् चाल्पं तद्दातुर्देयस्य पात्रस्य देशकालयोश् च गुणभूयस्त्वाल्पत्वाभ्यां व्यवस्थापनीयम् । तद् आह मनुः ।
	पात्रस्य च विशेषेण श्रद्दधानतयापि च ।
	अल्पं वा बहु वा प्रेत्य दानस्यावाप्यते फलम् ॥ इति ।
धेनुदानविधिप्रसङ्गेन गुडधेन्यादिविधय उदाह्रियन्ते । तत्र मत्स्यपुराणम् ।
	गुडधेनुविधानस्य यद् रूपमिह यत् फलम् ।
	तद् इदानीं प्रवक्ष्यामि सर्वपापप्रणाशनम् ॥
	कृष्णाजिनं चतुर्हस्तं प्राग्ग्रीवं विन्यसेद् भुवि ।
	गोमयेनोपलिप्तायां दर्भान् आस्तीर्य यत्नतः ॥
हस्तो ऽरत्निः ।
	लघ्वेणकाजिनं तद्वद् वत्सस्य परिकल्पयेत् ।
	प्राङ्मुखीं कल्पयेद् धेनुमुदक्पादां सवत्सकाम् ॥
प्राङ्मुखी प्राक्शिराः । वत्सो ऽपि तथैव ।
	उत्तमा गुडधेनुः स्यात् सदा भारचतुष्टयम् ।
	वत्सं भारेण कुर्वीत भाराभ्यां मध्यमा स्मृता ॥
	अर्धभारेण वत्सः स्यात् कथिता भारकेण तु ।
	चतुर्थांशेन वत्सः स्याद् गृहवित्तानुसारतः ॥
फलशतं तुला तुलानां विंशतिर् भारः । तदुक्तम् ।
	तुला स्त्रियां पलशतं भारः स्याद् विंशतिस्तुलाः ।
	धेनुवत्सौ घृतास्यौ तौ सितसूत्राम्बरावृतौ ॥
[३०४]	शुक्तिकर्णाव् इक्षूपादौ शुक्तिमुक्ताफलेक्षणौ ।
	सितसूत्रशिरालौ तौ सितकम्बलकम्बलौ ॥
	ताम्रगुडकपृष्ठौ तौ सितचामररोमकौ ।
	विद्रुमभ्रूयुगोपेतौ नवनीतस्तनान्वितौ ॥
	क्षौमपुच्छौ कांस्यदोहाव् इन्द्रनीलकतारकौ ।
तारके चक्षुर्मध्यभागौ ।
	सुवर्णशृङ्गाभरणौ खुरौ रौप्यमयैर्युतौ ॥
	नानाफलयुतौ दन्तौ घ्राणगन्धकरण्डकौ ।
	इत्येवं रचयित्वा तौ धूपदीपैस्तथार्चयेत् ॥
	या लक्ष्मीः सर्वभूतानां या च देवेष्व् अवस्थिता ।
	धेनुरूपेण सा देवी मम पापं व्यपोहतु ॥
	विष्णोर्वक्षसि या लक्ष्मीः स्वाहा या च विभावसौ ।
	चन्द्रार्कशक्रशक्तिर्या धेनुरूपास्तु सा श्रिये ॥
	चतुर्मुखस्य या लक्ष्मीर्या लक्ष्मीर्धनदस्य च ।
	लक्ष्मीर्या लोकपालानां सा धेनुर्वरदास्तु मे ॥
	स्वधा या पितृमुख्यानां(णां) स्वाहा यज्ञभुजां च या ।
	सर्वपापहरा धेनुस्तस्माच् छान्तिं (?) प्रयच्छ मे ॥
	एवम् आमन्त्र्य तां धेनुं ब्राह्मणाय निवेदयेत् ।
	विधानमेतद् धेनूनां सर्वासामिह पठ्यते ॥
	यास्तु पापविनाशिन्यः पठ्यन्ते दश धेनवः ।
	तासां स्वरूपं वक्ष्यामि नामानि च नराधिप ॥
	प्रथमा गुडधेनुः स्यात् तिलधेनुस्तथा परा ।
	घृतधेनुस्तृतीया च चतुर्थी जलधेनुका ॥
	क्षीरधेनुश् च विख्याता मधुधेनुस्तथा परा ।
	सप्तमी शर्कराधेनुर्दधिधेनुस्तथाष्टमी ॥
	रसधेनुश् च नवमी दशमी स्यात् स्वरूपतः ।
	कुम्भाः स्युर्द्रवधेनूनामितरासां तु राशयः ॥
कुम्भो द्वादशपलाधिकानि फलशतानि पञ्च । तदुक्तम् ।
[३०५]	पलद्वयं तु प्रसृतं द्विगुणं कुडवं मतम् ।
	चतुर्भिः कुषवैः प्रस्थः प्रस्थाश् चत्वार आढकः ॥
	आढकैस्तैश् चतुर्भिस्तु द्रोणस्तु कथितो बुधैः ।
	कुम्भो द्रोणद्वयं शूर्पः खारी द्रोणास्तु षोडश ॥
	सुवर्णधेनुमप्यत्र केचिद् इच्छन्ति मानवाः ।
	नवनीतेन रत्नैश् च तथान्ये ऽपि महर्षयः ॥
	एतदेव विधानं स्यादेते चोपस्कराः स्मृताः ।
	मन्त्रावाहनसंयुक्ताः सर्वाः पर्वणि पर्वणि ॥
	यथाश्रद्धं प्रदातव्या भुक्तिमुक्तिफलप्रदाः ।
	गुडधेनुप्रसङ्गेन सर्वास्तव मयोदिताः ॥
	अशेषयज्ञफलदाः सर्वाः पपहराः शुभाः ।
	अयने विषुवे पुण्ये व्यतीपाते च वा पुनः ॥
	गुडधेन्वादयो देया उपरागादिपर्वसु ॥

इति गुणधेनुः ।

अथ तिलधेनुः । विष्णुधर्मोत्तरे वसिष्ठः ।
	तिलधेनुं प्रवक्ष्यामि केशवप्रीणनाय या ।
	दत्ता भवति यश् चास्या नरेन्द्र विधिरुत्तमः ॥
	यां दत्वा ब्रह्महा गोघ्नः पितृघ्नो गुरुतल्पगः ।
	अगारदाही गरदः सर्वपापरतो ऽपि वा ॥
	महापातकयुक्तो वा युक्तो यश् चोपपातकैः ।
	प्रमुच्यते ऽखिलैः पापैर्विष्णुलोकं च गच्छति ॥
	उपलिप्ते महीपृष्ठे वस्त्राजिनसमावृते ।
	धेनुं तिलमयीं कृत्वा सर्वरत्नैरलंकृताम् ॥
	स्वर्णशृङ्गीं रौप्यखुरां गन्धघ्राणवतीं शुभाम् ।
	मिष्टान्नजिह्वां कुर्वीत गुणास्यां सूत्रकम्बलाम् ॥
	इक्षुपादां ताम्रपृष्ठां कुर्यान् मुक्ताफलेक्षणाम् ।
	प्रशस्तपत्रश्रवणां फलदन्तवतीं शुभाम् ॥
	स्रग्दामपुच्छां कुर्वीत नवनीतस्तनान्विताम् ।
	फलैर्मनोहरैर् भक्ष्यैर्मणिमुक्ताफलान्विताम् ॥
[३०६]	तिलद्रोणेन कुर्वीत आढकेन तु वत्सकम् ।
	शुभवस्त्रयुगच्छन्नां चारुच्छत्रसमन्विताम् ॥
	ईदृक्संस्थानसंपन्नां कृत्वा श्रद्धासमन्वितः ।
	कांस्योपदोहनां दद्यात् केशवः प्रीयतामिति ॥
	सम्यग् उच्चार्य विधिना दत्वैतेन नराधिप ।
	सर्वपापविनिर्मुक्तः पितरं सपितामहम् ॥
	प्रपितामहं तथा पूर्वपुरुषाणां चतुष्टयम् ।
	आत्मानं तनयं पौत्रं प्रपौत्रं तदधस्त्रयम् ॥
	तारयत्यवनीपाल तिलधेनुप्रदो नरः ।
	यश् च गृह्णाति विधिवत् तस्याप्येवंविधं फलम् ॥
	चतुर्दश तथा ये च ददतश् चानुमोदतः ।
	दीयमानां प्रपश्यन्ति तिलधेनुं च ये नराः ॥
	ते ऽप्यशेषाघनिर्मुक्ताः प्रयान्ति परमां गतिम् ।
	प्रशान्ताय सुशीलाय तथामत्सरिणे बुधः ॥
	तिलधेनुं नरो दद्याद् वेदपूर्णाय धर्मिणे ।
	त्रिरात्रं यस्तिलाहारस्तिलधेनुं प्रयच्छति ॥
	दत्वैकरात्रं स नरस्तिलानत्ति नराधिप ।
	दानाद् विशुद्धपापस्य तस्य पुण्यवतो नृप ॥
	चान्द्रायणादप्यधिकं शस्तं तत् तिलभक्षणम् ॥ इति ।
तिलधेनोः पद्मपुराणोक्तः परिमाणविशेषः ।
	षोडशाढकमयी धेनुश् चतुर्भिर्वत्सको भवेत् ॥
भविष्योत्तरे ।
	विनीताश्व उवाच ।
	विधानं चैव धेनूनां तच् छृणुष्व नराधिप ।
	तासां विधानं वक्ष्यामि विशेषश् चापि यादृशः ॥
	अनुलिप्ते महीपृष्ठे क्ष्णाजिनकुशोत्तरे ।
	वस्त्रप्रस्तरणं कृत्वा धेनुं तत्रोपकल्पयेत् ॥
	उदङ्मुखीं सवत्सांआ तु स्थापयित्वा विचक्षणः ।
	प्रस्थैः षोडशभिर्धेनुश् चतुर्भिर्वत्सको भवेत् ॥
	इक्षुदण्डमयाः पादा दन्ताः फलमयाः स्मृताः ।
	जिह्वा पिष्टमयी तस्या घ्राणं गन्धमयं स्मृतम् ॥
[३०७]	गुडेन वदनं कृत्वा नेत्रे चैव तु मौक्तिके ।
	प्रशस्तपत्रश्रवणा पृष्ठं ताम्रमयं स्मृतम् ॥
	पुच्छं शणमयं तस्याः क्षुद्रमौक्तिकरोमिकाम् ।
	श्वेतैश् च कम्बलै राजन् कम्बलं चैव कल्पयेत् ॥
	फलानां विविधाकारां कण्ठिकां चैव कल्पयेत् ।
	स्तनाश् च नवनीतेन सर्वालंकारभूषिताम् ॥
	स्वर्णशृङ्गीं रौप्यक्षुरां पञ्चरत्नसमन्विताम् ।
	दर्भैराच्छादयित्वा च वस्त्रैश् च तदनन्तरम् ॥
	आच्छादयित्वा राजेन्द्र चन्दनेन क्चिर्चिताम् (?) ।
	पुण्यैश् च पूजयित्वा तु धूपगन्धैश् च पूजिताम् ॥
	तादृशीं कल्पयित्वा तु पात्रभूते द्विजोत्तमे ।
	सुव्रताय सुशीलाय विशेषेणाहिताग्नये ॥
	वेदवेदाङ्गविदुषे साधुवृत्ताय धीमते ।
	ईदृशाय प्रदातव्या तिलधेनुर्नराधिप ॥
	मन्त्रेणानेन राजेन्द्र पूज्या स्तुत्या च सर्वतः ।
	ॐ या लक्ष्मीः सर्वभूतानां या च देवेष्व् अवस्थिता ॥
	धेनुरूपेण सा देवी मम पापं व्यपोहतु ।
	देहस्था या च रुद्राणी शंकरस्य सदा प्रिया ॥
	तेन रूपेण सा देवी मम शान्तिं प्रयच्छतु ।
	विष्णोर्वक्षसि या लक्ष्मीः स्वाहा या च विभावसोः ॥
	चन्द्रारक्शक्रशक्तिर्या धेनुरूपास्तु सा श्रिये ।
	चतुर्मुखस्य या लक्ष्मीर्या लक्ष्मीर्धनदस्य च ॥
	लक्ष्मीर्या लोकपालानां सा धेनुर्वरदास्तु मे ।
	स्वधा या पितृमुख्यानां(णां) स्वाहा यज्ञभुजामपि ॥
	सर्वपापहरा धेनुस्तस्माच् छन्तिं प्रयच्छ मे ।
	अन्नं मे जायतां सद्यः पानं सर्वरसास्तथा ॥
	कामान् संपादयास्माकं तिलधेनो द्विजार्पिते ।
इति दानमन्त्रः।
	एवं चामन्त्र्य तां धेनुं ब्राह्मणाय निवेदयेत् ।
	एवमुच्चारयित्वा तु दद्यात् तस्य च दक्षिणाम् ॥
[३०८]	सुवर्णं वाचयित्वाग्रे यथाशक्ति प्रदापयेत् ।
	न वित्तशाठ्यं कुर्वीत आत्मनो विभवे सति ॥
अथ प्रतिग्रहीतृमन्त्रः ।
	प्रतिगृह्णामि देवि त्वां कुटुम्बार्थे विशेषतः ।
	भरस्व कामैर्मां सर्वैस्तिलधेनो नमो ऽस्तु ते ॥

इति तिलधेनुः ।

अथ घृतधेनुदानम् । विष्णुधर्मेषु वसिष्ठः ।
	तिलालाभे तथा दद्याद् घृतधेनुं यतव्रतः ।
	येन भूप विधानेन तद् इहैकमनाः शृषु ॥
	वासुदेवं जगन्नाथं घृतक्षीराभिषेचनात् ।
	संपूज्य पूर्ववत् पुष्पैर्गन्धधूपादिभिर्नरः ॥
	अहोरात्रोषितो नाम्ना अभिषिच्य घृतार्चिषम् ।
	गव्यस्य सर्पिषः कुम्भं पुष्पमाल्यदिशोभितम् ॥
	कांस्याप्धानसंयुक्तं सितवस्त्रयुगेन(ण) च ।
	हिरण्यगर्भसहितं मणिविद्रुममौक्तिकैः ॥
गर्भो मध्यम्, मध्यवर्तिना हिरण्येन सहितं मण्यादिभिश् च सहितं कुम्भमित्यर्थः ।
	इक्षुयुग्ममयान् पादान् खुरान् रूप्यमयांस्तथा ।
	सौवर्णे चक्षिणी कुर्याच् छृङ्गे चागुरुकाष्ठजे ॥
	सप्तदान्यमये पार्श्वे पत्रोणं नवकम्बलम् ।
	कुर्यादगुरुकर्पूरैर् घ्राणं फलमयान् स्तनान् ॥
	तद्वच् छर्करया जिह्वां गुडक्षीरमयं मुखम् ।
	क्षौमसूत्रेण लाङ्गुलं रोमाणि सितसर्षपैः ॥
	ताम्रपात्रमयं पृष्ठं कुर्याच् छ्रद्धासमन्वितः ।
	ईदृक्स्वरूपां संकल्प्य घृतधेनुं नराधिप ॥
[३०९]	तद्वत् कल्पनया धेनोर् घृतवत्सं प्रकल्पयेत् ॥
धेन्वाश् चतुर्थभागेन वत्सः कार्यः, अन्यत्र तथादृष्टत्वात् ।
	तां च विप्रं महाभागं मनसैव घृतार्चिषम् ।
	कल्पयित्वा ततस्तस्मै प्रयतः प्रतिपादयेत् ॥
	एतां ममोपकाराय गृह्णीष्व त्वं द्विजोत्तम ।
	प्रीयतां मम देवेशो घृतार्चिः पुरुषोत्तमः ॥
	इत्युदाहृत्य विप्राय दद्याद् धेनुं नराधिप ।
	घृतरत्नसुवर्णानां सम्यक्कल्पनया कृताम् ॥
	दत्वैकरात्रं स्थित्वा तु घृताहारो नराधिप ।
	मुच्यते सर्वपापेभ्यस्तथा दानफलं शृणु ॥
	घृतक्षीरवहा नद्यो यत्र पायसकर्दमाः ।
	तेषु लोकेषु सर्वेषु सुपुण्येषूपजायते ॥
	पितुरूर्ध्वं नयेत् सप्त पुरुषांस्तस्य ये ऽप्यधः ।
	तांस्तेषु नृप लोकेषु स नयत्यस्तकल्मषः ॥
	सकामानामियं व्युष्टिः कथिता नृपसत्तम ।
	विष्णुलोकं नरा यान्ति निष्कामा घृतधेनुदाः ॥

इति घृतधेनुः ।

अथ जलधेनुः । विष्णुधर्मेषु वसिष्ठः ।
	जलधेनुं प्रवक्ष्यामि प्रीयते दत्तया यया ।
	देवदेवो हृषीकेशः सर्वदः सर्वभावनः ॥
	जलकुम्भं नरव्याघ्र सुवर्णरजतान्वितम् ।
	रत्नगर्भमशेषैस्तु ग्राम्यैर्धान्यैः समन्वितम् ॥
	सितवस्त्रयुगच्छनं दूर्वापल्लवशोभितम् ।
	कुष्ठमांसीपुरोशीरवालकामकैर्युतम् ॥
	प्रियङ्गुपात्रसहितं सितयज्ञोपवीतिनम् ।
	सोपानत्कं च सच्छत्रं दर्भविष्टरसंस्थितम् ॥
	चतुर्भिः संभृतं भूप तिलपात्रैश् चतुर्दिशम् ।
[३१०]	स्थगितं दधिपात्रेण घृतक्षौद्रवता मुखे ॥
	उपोषितः समभ्यर्च्य वासुदेवं जलेश्वरम् ।
	पुष्पधूपोपहारैस्तु यथाविभवम् आदृतः ॥
	संकल्प्य जलधेनुं च कुम्भं तमभिपूज्य च ।
	पूजयेद् वत्सकं तद्वत् कृतं जलमयं ततः ॥
	एवं संपूज्य गोविन्दं जलधेनुं सवत्सकम् ।
	सितवस्त्रधरः शान्तो वीतरागो विमत्सरः॥
	दद्याद् द्विजाय राजेन्द्र प्रीत्यर्थं जलशायिनः ।
	जलशायी जगद्योनिः प्रीयतां मम केशवः ॥
	यो चोच्चार्य भूनाथ विप्राय प्रतिपादयेत् ।
	अपक्वान्नाशिना स्थेयमहोरात्रमतः परम् ॥
	अनेन विधिना दत्वा जलधेनुं नराधिप ।
	सर्वाह्लादानवाप्नोति ये दिव्या ये च मानुषाः ॥
	शरीरारोग्यम् आबाधप्रशमः सार्वकालिकः ।
	नृणां भवति दत्तायां जलधेन्वां न संशयः ॥

इति जलधेनुविधानम् ।

अथ लवणधेनुविधानम्

	युधिष्ठिर उवाच ।
	कृष्ण कृष्ण महाबाहो सर्वशास्त्रविशारद ।
	कथयस्वेह दानानामुत्तमं यत् प्रकीर्तितम् ॥
	येन दत्तेन दानानि सर्वाण्येव भवन्त्युत ।
	सर्वकामप्रसिद्धिश् च सर्वपापक्षयो भवेत् ॥
	प्रायश्चित्तं विशुद्धिश् च तन् मे कथय सुव्रत ॥
	श्रीकृष्ण उचाव ।
	शृणु राजन् प्रवक्ष्यामि दानानामुत्तमोत्तमम् ।
	ख्यातं लवणधेन्वाख्यं सर्वकामप्रदं नृणाम् ॥
	यद् दत्वा ब्रह्महा गोघ्नः पितृघ्नो गुरुतल्पगः ।
	विश्वासघाती क्रूरात्मा सर्वपापरतो ऽपि वा ॥
	मुच्यते नात्र संदेहः शिवलोकं च गच्छति ।
	शुभगोधनसंपन्नो दीर्घायुरपराजितः ॥
[३११]	जायते पुरुषो लोके सर्वकामसमन्वितः ।
	विधिं वक्ष्यामि राजेन्द्र लवणस्येह कल्पनाम् ॥
	गोमयेनोपलिप्येत् तु दर्भसंस्तरसंस्थितम् ।
	आविकं चर्म विन्यस्य पूर्वाशाभिमुखस्थितम् ॥
	वस्त्रेणाच्छादितं कृत्वा धेनुं कुर्वीत बुद्धिमान् ।
	आढकेनैव कुर्वीत बहुवित्तो ऽल्पवित्तवान् ॥
	स्वर्णशृङ्गीं रौप्यखुरामिक्षुपादां फलस्तनीम् ।
	कार्या शर्करया जिह्वा गन्धघ्राणवतीं तथा ॥
	समुद्रोदरजे शुक्ती कर्णौ तस्याः प्रकल्पयेत् ।
	शृङ्गे चन्दनकाष्ठाभ्यां यवान् आस्ये प्रदापयेत् ॥
	तिलान् पार्ष्णिषु कुर्वीत गोधूमांश् चैव शक्तितः ।
	एवं वै सप्त धान्यानि यथालाभं प्रकल्पयेत् ॥
	कम्बलं पट्टसूत्रेण ग्रीवायां छत्रिकां तथा ।
	पृष्टे वै ताम्रपात्रं तु अपाने गुडपिण्डिकाम् ॥
	लाङ्गूले कर्पटं दद्याद् दशाः क्षीरप्रदेशतः ।
	योनिप्रदेशे तु मधु सर्वतस्तु फलान्विताम् ॥
	एवं सम्यक् परिस्थाप्य रससस्यमयीं दशाम् ।
	स्थापयेद् वत्सकं चापि चतुर्भागेन(ण) मानवः ॥
	एवं धेनुं समभ्यर्च्य माल्यवस्त्रविभूषणैः ।
	स्नात्वा देवार्चनं कृत्वा ब्राह्मणानभिपूज्य च ॥
	दत्वा सदक्षिणां गां तु पुत्रभार्यासमन्वितः ।
	ब्राह्मणाय सुशीलाय वृत्तयुक्ताय वै नृप ॥
	सौभाग्यं परमा बुद्धिरारोग्यं सर्वसंपदः ।
	नृणां भवति दत्वा तु रसधेनुं न संशयः ॥
	स्वर्गे च नियतो वासो यावद् आभूतसंप्लवम् ॥
	पत्रोर्णकम्बलगलां लवनाढकेन कृत्वा फलस्तनवतीमविचर्म पृष्ठे ।
	दत्वा द्विजाय विधिवद् रसधेनुमेनाम् लोके गवां सकलसौख्ययुतो वसेत् तु ॥

इति भविष्योत्तरे लवणधेनुविधिः ।
[३१२]
अथ शर्कराधेनोर्विधानम् ।

	विनीताश्व उवाच ।
	तद्वच् च शर्कराधेनुं शृणु राजन् यथार्थतः ।
	अनुलिप्ते महीपृष्ठे कृष्णाजिनकुशोत्तरे ॥
	धेनुः शर्करया राजन् सदा भारचतुष्टयम् ।
	उत्तमा कथ्यते सद्भिश् चतुर्थांशेन वत्सकम् ॥
	तदर्धं मध्यमा प्रोक्ता चतुर्थांशेन कन्यसा(सी) ।
	तद्वद् वत्सं प्रकुर्वीत चतुर्थांशेन मानवः ॥
	अथ कुर्यादष्टशतैश् चतुर्थांशेन वत्सकम् ।
	स्वशक्त्या कारयेद् धेनुं यथात्मानंन पीडयेत् ॥
	सर्वबीजानि संस्थाप्य चतुर्दिक्षु समन्ततः ।
	सौवर्णमुखशृङ्गाणि मौक्तिकानयनानि च ॥
	गुडेन च मुखं कार्यं जिह्वा पिष्टमयी तथा ।
	कम्बलं पट्टसूत्रेण घण्टाभरणसंयुता ॥
	इक्षुपादा रौप्यखुरा नवनीतमयस्तनी ।
	प्रशस्तपत्रश्रवणा सितचामरभूषिता ॥
	पञ्चरत्नसमायुक्ता दर्भरोमसमन्विता ।
	कांस्योपदोहना सम्यग् गन्धपुष्पैः समन्विता ॥
	ईदृग्विधानसंयुक्ता वस्त्रैराच्छादितोपरि ।
	गन्धपुष्पैरलंकृत्य ब्राह्मणाय निवेदयेत् ॥
	श्रोत्रियाय दरिद्राय साधुवृत्ताय धीमते ।
	वेदवेदाङ्गविदुषे विशेषेणाग्निहोत्रिणे ॥
	अनसूयवे प्रदातव्या न मत्सरयुताय वै ।
	अयने विषुवे चैव व्यतीपाते तु षण्मुखे ॥
	एषु कालेषु पुण्येषु यदृच्छायापि दापयेत् ॥
षण्मुखं षडशीतिमुखम् । यदृच्छाया यदृच्छया यादृगिच्छयेत्यर्थः । आर्षो दीर्घः \
[३१३]	सत्पात्रं तु द्विजं दृष्ट्वा स्वागतं श्रोत्रियं गृहे ।
	तादृशाय प्रदातव्या पुच्छदेशे निवेदयेत् ॥
	पूर्वामुखः स्थितो दाता अथ वापि ह्युदङ्मुखः ।
	धेनुं पूर्वामुखीं कृत्वा वत्सं तूत्तरतो न्यसेत् ॥
	दानकाले तु ये मन्त्रास्तान् पठित्वा समर्पयेत् ।
	आच्छाद्य दैवतं विप्रं मुद्रिकाकर्णवेष्टकैः ॥
	स्वशक्त्या दक्षिणां दद्याद् वित्तशाठ्यविवर्जितः ।
	हस्ते च दक्षिणां दद्याद् गन्धपुष्पं सचन्दनम् ॥
	धेनुं समर्पयेत् तस्य मुखं च न विलोकयेत् ।
	एकाहं शर्कराहारो ब्राह्मणास्त्रिदिनं वसेत् ॥
	सर्वपापहरा धेनुः सर्वकामप्रदायिनी ।
	सर्वकामप्रसिद्धस्तु जायते नात्र संशयः ॥
	दीयमानां प्रपश्यन्ति ते ऽपि यान्ति परां गतिम् ।
	य इदं शृणुयाद् भक्त्या पठते वापि मानवः ॥
	मुच्यते सर्वपपेभ्यो विष्णुलोकं च गच्छति ॥

इति भविषोत्तरे दानधर्मेषु शर्कराधेनुविधिः \

अथ महादानानि ।

मत्स्यपुराणे ।
	ऋषय ऊचुः ।
	न्यायेनार्जनम्। अर्थानां वर्धनं चाभिरक्षणम् ।
	सत्पात्रप्रतिपत्तिश् च सर्वशास्त्रेषु पठ्यते ॥
	कृतकृत्यो भवेत् केन मनस्वी धनवान् बुधः ।
	महादानेन दत्तेन तात विस्तरशो वद ॥
	सूत उवाच ।
	दानधर्मेषु यच् चोक्तं विष्णुना प्रभविष्णुना ।
	तदहं सम्प्रवक्ष्यामि महादानमनुत्तमम् ॥
	सर्वपापक्षयकरं नृणां दुःस्वप्ननाशनम् ।
	यत् तु षोडशधा प्रोक्तं वासुदेवेन भूतले ॥
	पुण्यं पवित्रम् आयुष्यं सर्वपापहरं शुभम् ।
	पूजितं देवताभिश् च ब्रह्मविष्नुहरादिभिः ॥
[३१४]	आद्यं तु सर्वदानानां तुलापुरुषसंज्ञकम् ।
	हिरण्यगर्भदानं च ब्रह्माण्डं तदनन्तरम् ॥
	कल्पपादपदानं च गोसहस्रं च पञ्चमम् ।
	हिरण्यकामधेनुश् च हिरण्याश्वस्तथैव च ॥
	हिरण्याश्वरथस्तद्वद् धेमहस्तिरथस्तथा ।
	पञ्चलाङ्गलिकं तद्वद् धरादानं तथैव च ॥
	द्वादशं विष्णुचक्रं च ततः कल्पलतात्मकम् ।
	सप्तसागरदानं च रत्नधेनुस्तथैव च ॥
	महाभूतघटस्तद्वत् षोडशं परिकीर्तितम् ।
	सर्वाण्येतानि कृतवान् पुरा शम्बरसूदनः ॥
	वासुदेवो ऽथ भगवानम्बरीषो ऽथ भार्गवः ।
	कार्तवीर्यार्जुनो रामः प्रह्रादः पृथुरेव च ॥
	कुर्युरन्ये महीपालाः कानिचिद् भरतादयः ।
	यस्माद् विघ्नसहस्राणि महादानानि भूतले ॥
	एषामन्यतमं कार्यं वासुदेवप्रसादतः ।
	न शक्यमन्यथा कर्तुमपि शक्रेण भूतले ॥
	तस्माद् आराध्य गोविन्दमुमापतिविनायकौ ।
	महादाने मुखं कुर्याद् विप्रैश् चैवानुमोदितः ॥
	एतदेवाह मनवे परितुष्टो जनार्दनः ।
	यथा तदत्र वक्ष्यामि शृणुध्वम् ऋषिसत्तमाः ॥
	मनुरुवाच ।
	महादानानि यानीह पवित्राणि शुभानि च ।
	रहस्यानि प्रदेयानि तानि मे कथयाच्युत ॥
	मत्स्य उवाच ।
	नोक्तानि यानि दिव्यानि महादानानि षोडश ।
	तानि ते संप्रवक्ष्यामि यथावदनुपूर्वशः ॥
	तुलापुरुषयोगो ऽयं येषाम् आदौ विधीयते ।
	अयने विषुवे पुण्ये व्यतीपाते दिनक्षये ॥
	युगादिषूपरागेषु तथा मन्वन्तरादिषु ।
	संक्रान्तौ वैधृतिदिने चतुर्दश्यष्टमीषु च ॥
	सितपञ्चदशीपर्वद्वादशीष्व् अष्टकासु च ।
	यज्ञोत्सवविवाहेषु दुःस्वप्नाद्भुतदर्शने ॥
[३१५]	द्रव्यब्राह्मणलाभे वा श्रद्धा वा यत्र जायते ।
	तीर्थे वायतने गोष्ठे कूपारामसरित्सु च ॥
	गृहे वाथ वने वापि तडाके निझरे तथा ।
	महादानानि देयानि संसारभयभीरुणा ॥
	अनित्यं जीवितं यस्माद् वसु चातीव चञ्चलम् ।
	केशेष्व् इव गृहीतस्तन् मृत्युना धर्मम् आचरेत् ॥
	पुण्यां तिथिं समासाद्य कृत्वा ब्राह्मणवाचनम् ।
	षोडशारत्निमात्रं तु दश द्वादश वा करान् ॥
	मण्डलं कारयेद् विद्वांश् चतुर्भद्राननं बुधः ।
	सप्तहस्ता भवेद् वेदी मध्ये पञ्चकराथ वा ॥
	तन्मध्ये तोरणं कुर्यात् सारदारुमयं बुधः ॥
तोरणमिदं तुलाधारणार्थम् ।
	कुर्याद् दण्डानि चत्वारि चतुर्दिक्षु विचक्षणः ।
	सुमेखलायोनियुतानि द्वारि संपूर्णकुण्डानि सविष्टराणि ।
	हस्तप्रमाणानि तिलाज्यधूपपुष्पोपहाराणि सुशोभनानि ॥
	पूर्वोत्तरे हस्तमिताथ वेदी ग्रहादिदेवेश्वरपूजनाय ।
	तत्रार्चनं ब्रह्मशिवाच्युतानां सूर्यस्य कार्यं फलमाल्यवस्त्रैः ॥
	लोकेशवर्णाः परितः पताका मध्ये ध्वजः किंकिणिकायुतः स्यात् ।
	द्वारेषु कार्याणि च तोरणानि चत्वर्यपि क्षीरवनस्पतीनाम् ॥
	द्वारेषु कुम्भद्वयमत्र कार्यं सुगन्धधूपाम्बररत्नयुक्तम् ।
	शाकेङ्गुदीचन्दनदेवदारुश्रीपर्णबिल्वैः प्रियकाञ्चनोत्थम् ॥
	स्तम्भद्वयं हस्तयुगावखातं कृत्वा दृढं पञ्चकरोच्छ्रितं च ।
	तदन्तरं हस्तचतुष्टयं स्यादथोत्तराङ्गं च तदङ्गमेव ॥
तदङ्गं स्तम्भवृक्षजातिमत् ।
	समानजातिश् च तुलावलम्ब्या हैमेन मध्ये पुतुषेण युक्ता ।
	दैर्घ्येण सा हस्तचतुष्टयं तु पृथुत्वमस्यास्तु दशाङ्गुलानि ॥
	तुला सुवर्णाबरणा तु कार्या सलोहपाशद्वयशृङ्खलाभिः ।
[३१६]	युता सुवर्णेन च रत्नमाला विभूषिता माल्यविलेपनाड्या ॥
	चक्रं लिखेद् वारिजगर्भयुक्तं नानारजोभिर् भुवि पुष्पकीर्णम् ।
	वितानकं चोपरि पञ्चवर्णं संस्थापयेत् पुष्पफलोपशोभम् ॥
	अथ द्विजा वेदविदश् च कार्याः सुरूपवेशान्वयशीलयुक्ताः ।
	विधानदक्षाः पटवो ऽनुकूला ये चार्यदेशप्रभवा द्विजेन्द्राः ॥
	गुरुश् च वेदार्थविदार्यदेशसमुद्भवः शीलकुलाभिरूपः ।
	कार्यः पुराणाभिरतो ऽतिदक्षः प्रसन्नगम्भीरसरस्वतीकः ॥
	सिताम्बरः कुण्डलहेमसूत्रकेयूरकण्ठाभरणाभिरामः ।
	पूर्वेण ऋग्वेदयुतौ च शस्तौ यजुर्विदौ दक्षिणतश् च कार्यौ ॥
	स्थाप्यौ द्विजौ सामविदौ च पश्चाद् आथर्वणाव् उत्तरतश् च कार्यौ ।
	विनायकादिग्रहलोकपालवस्वष्टकादित्यमरुद्गणानाम् ॥
	ब्रह्माच्युतेशार्कवनस्पतिभ्यः स्वमन्त्रतो होमचतुष्टयं स्यात् ।
	जप्यानि सूक्तानि तथैव चैषामनुक्रमेणैव यथास्वरूपम् ॥
	होमावसाने कृततूर्यनादो गुरुर्गृहीत्वा बलिपुष्पधूपम् ।
	आवाहयेल् लोकपतीन् क्रमेण मन्त्रैरमीभिर्यजमानयुक्तः ॥
	ॐ एह्येहि सर्वामरसिद्धसाध्यैरभिष्टुतो वज्रधरः सुरेशः ।
	संवीज्यमानो ऽप्सरसां गणेन रक्षाध्वरं नो भवन् नमस्ते ॥
	ॐ इन्द्राय नमः ।
	ॐ एह्येहि सर्वामर हव्यवाह मुनिप्रवीरैरभितो ऽभुजुष्टः ।
	तेजोवतीलोकगणेन सार्धं ममाध्वरं रक्ष कवे नमस्ते ॥
	ॐ अग्नये नमः ।
	ॐ एह्येहि वैवस्वत धर्मराज सर्वामरैरर्चितदिव्यमूर्ते ।
	शुभाशुभानन्दसुवामधीश शिवाय नः पाहि सखं नमस्ते ॥
	ॐ यमाय नमः ।
	ॐ एह्येहि रक्षोगणनायकस्त्वं विशालवेतालपिशाचसंघैः ।
	ममाध्वरं पाहि शुभाधिनाथ लोकेश्वरस्त्वं भगवन् नमस्ते ॥
[३१७]	ॐ निरृतये नमः ।
	ॐ एह्येहि पाथोगणवारिधीनां गणेन पर्जन्य महाप्सरोभिः ।	
	विद्याधरेन्द्रामरगीयमानः पाहि त्वमस्मान् भगवन् नमस्ते ॥
	ॐ वरुणाय नमः ।
	ॐ एह्येहि यज्ञं मम रक्षणाय मृगाधिरूढः सह सिद्धसंघैः ।
	प्राणाधिपः कालकवेः सहायो गृहाण पूजां भगवन् नमस्ते ॥
	ॐ वायवे नमः ।
	ॐ एह्येहि यज्ञेश्वर यज्ञरक्षां विधत्स्व नक्षत्रगणेन सार्धम् ।
	सर्वौषधीभिः पितृभिः सहैव गृहाण पूजां भगवन् नमस्ते ॥
	ॐ सोमाय नमः ।
	ॐ एह्येहि विश्वेश्वर नस्त्रिशूलिन् कपालखत्वाङ्गवरेण सार्धम् ।
	लोकेश भूतेश्वर यज्ञसिद्ध्यै गृहाण पूजां भगवन् नमस्ते ॥
	ॐ ईशानाय नमः ।
	ॐ एह्येहि पातालधारामरेन्द्र नागाङ्गनाकिंनरगीयमानः ।
	रक्षोगणेनामरलोकसार्धमनन्त रक्षोध्वरमस्मदीयम् ॥
	ॐ अनन्ताय नमः ।
	ॐ एह्येहि विश्वाधिपते मुनीन्द्र लोकेन सार्धं पितृदेवताभिः ।
	विशाध्वरं नः सततं शिवाय पितामहस्त्वं भगवन् नमस्ते ॥
	ॐ ब्रह्मणे नमः ।
	त्रैलोक्ये यानि भूतानि स्थावराणि चराणि च ।
	ब्रह्मविष्णुसुरैः सार्धं रक्षां कुर्वन्तु तानि मे ॥
	देवदानवगन्धर्वा यक्षराक्षसपन्नगाः ।
	ऋषयो मनवो गावो देवा मातर एव च ॥
	सर्वे ममाध्वरे रक्षां प्रकुर्वन्तु मुदान्विताः ।
	इत्यावाह्य सुरान् दद्याद् ऋत्विग्भ्यो हेमभूषणम् ॥
	कुण्डलानि च हैमानि सूत्राणि कटकानि च ।
	तथाङ्गुलीपवित्राणि वासांसि शयनानि च ॥
	द्विगुणं गुरवे दद्याद् भूषणाच्छादनादिकम् ।
	जपेयुः शान्तिकाध्यायं जापकाः सर्वतोदिशम् ॥ [३१८]
शान्तिकाध्यायम् "शं न इन्द्राग्नी" इति सूक्तम् ।
	उपोषिताश् च ते सर्वे कृत्वैवमधिवासनम् ।
	आदाव् अन्ते च मध्ये च कुर्याद् ब्राह्मणवाचनम् ॥
	ततो मङ्गलशब्देन स्नापितो वेदपुंगवैः ।
	त्रिः प्रदक्षिणम् आवृत्य गृहीतकुसुमाञ्जलिः ॥
	शुक्लमाल्याम्बरधरस्तां तुलामनुमन्त्रयेत् ।
	नमस्ते सर्वदेवानां शक्ति त्वं सत्यम् आस्थिता ॥
	साक्षिभूता जगद्धात्री निर्मिता विश्वयोनिना ।
	एकतः सर्वसत्यानि तथानृतशतानि च ॥
	धर्माधर्मकृतां मध्ये स्थापितासि जगद्धिते ।
	त्वं तुले सर्वभूतानां प्रमाणमिह कीर्तिता ॥
	मां तोलयन्ती संसारादुद्धरस्व नमो ऽस्तु ते ।
	यो ऽसौ तत्राधिपो देवः पुरुषः पञ्चविंशकः ॥
	स एषो ऽधिष्ठितो देवि त्वयि तस्मान् नमो नमः ।
	ॐ नमो नमस्ते गोविन्द तुलापुरुषसंज्ञक ॥
	त्वं हरे तारयस्वास्मांस्त्व् अस्मात् संसारकर्दमात् ।
	पुण्यं कालं समासाद्य कृत्वैवमधिवासनम् ॥
	पुनः प्रदक्षिणं कृत्वा तुलां तां प्रारुहेद् बुधः ।
	सखड्गचर्मकवची सर्वाभरणभूषितः ॥
	धर्मराजमथाधाय सोमसूत्रेण संयुतम् ।
	कराभ्यां बद्धमुष्टिभ्याम् आस्ते पश्यन् हरेर्मुखम् ॥
	ततो ऽपरे तुलाभागे न्यसेयुर्द्विजपुंकवाः ।
	समादभ्यधिकं यावत् काञ्चनं चातिनिर्मलम् ॥
	पुष्टिकामस्तु कुर्वीत भूमिसंस्थं नरेश्वर ।
	क्षणमात्रं ततः स्थित्वा पुनरेवमुदीरयेत् ॥
	ॐ नमस्ते सर्वभूतानां साक्षिभूते सनातने ।
	पितामहेन देवि त्वं निर्मिता परमेष्ठिना ॥
	त्वया घृतं जगत् सर्वं महत् स्थावरजङ्गमम् ।
	सर्वभूतात्मभूतस्थे नमस्ते विश्वधारिणि ॥
[३१९]	ततो ऽवतीर्य गुरवे पूर्वमर्धं निवेदयेत् ।
	ऋत्विग्भ्यः परमर्धं तु दद्यादुदकपूर्वकम् ॥
	गुरवे ग्रामरत्नानि ऋत्विग्भ्यश् च निवेदयेत् ।
	प्राप्य तेषामनुज्ञां च तथान्येभ्यो ऽपि दापयेत् ॥
	दीनानाथविशिष्टादीन् पूजयेद् ब्राह्मणैः सह ।
	न चिरं घारयेद् गेहे हेम संप्रोक्षितं बुधः ॥
	तिष्ठद्भयावहं यस्माच् छोकव्याधिकरं नृणाम् ।
	शीघ्रं परस्वीकरणाच् छ्रेयः प्राप्नोति पुष्कलम् ॥
	अनेन विधिना यस्तु तुलापुरुषम् आचरेत् ।
	प्रतिलोकाधिपस्थाने प्रतिमन्वन्तरं वसेत् ॥
	विमानेनार्कवर्णेन किंकिणीजालमालिना ।
	पूज्यमानो ऽप्सरोभिश् च ततो विष्णुपुरं व्रजेत् ॥
	कल्पकोटिशतं यावत् तस्मिंल् लोके महीयते ॥
	कर्मक्षयाद् इह् पुनर् भुवि राजराजभूपालमौलिमणिरञ्जितपादपीठः ।
	श्रद्धान्वितो भवति यज्ञसहस्रयाजी दीपप्रतापजितसर्वमहीपलोकः ॥
	यो दीयमानमपि पश्यति भक्तियुक्तो लोकान्तरे स्मरति वाचयतीह लोके ।
	यो वा शृणोति पठतीन्दुसमानरूपं प्राप्नोति धाम स पुरंदरदेवजुष्टम् ॥

इति तुलापुरुषदानम् ।

अत्र भविष्योत्तरीया विशेषाः ।
	तन्मध्ये कारयेद् वेदिं हस्तमात्रोच्छ्रितां शुभाम् ।
	चतुर्द्वारेषु संस्थाप्याः कुम्भाः स्युः पल्लवाननाः ॥
	पञ्चरत्नसमायुक्ताःसप्तधान्योपरि स्थिताः ।
पञ्चरत्नानि ।
	कनकं हीरकं नीलं पद्मरागं च मौक्तिकम् ॥ इति 
सप्तधान्यानि ग्राम्याणि आरण्यानि ग्राम्यारण्यानि वा ।
	व्रीहयो यवगोधूमा उभौ च तिलसर्षपौ ।
	इक्षुः प्रियङ्गवश् चैव ग्राम्या ओषधयः स्मृताः ॥
	वेणुश्यामाकनीवारजर्तिलाश् च गवेधुकाः ।
	आरण्यजा मर्कटिकाः सप्त गन्दुतिकोत्तमाः ॥
[३२०]	अणवो राजमाषाश् च माषा मुद्गाश् च कोद्रवाः ।
	कुहीनकाः सहीनाश् च सप्तैते द्व्यन्तराः स्मृताः ॥ इति ।
तथा ।
	अत्रैव केचिद् इच्छन्ति ऋषयः षोडशर्त्विजः ।
	आघाराव् आज्यभागौ तु पूर्वं हुत्वा द्विजोत्तमः ॥
	प्रणवादिस्वनाम्ना च स्वाहान्ते होम उच्यते ॥
तथा ।
	अनेनैव विधानेन केचिद् रौप्यमयं पुनः ।
	कर्पूरेण तथेच्छन्ति केचिद् ब्राह्मणपुंगवाः ॥
	तथा सिततृतीयायां नार्यः सौभाग्यदर्पिताः ।
	कुङ्कुमेन प्रयच्छन्ति लवणेन गुडेन च ॥
	तत्र मन्त्रा न होमा वा एवमेव प्रदापयेत् ॥
इति तुलादाने विशेषः ।
	अथातः संप्रवक्ष्यामि महादानमुत्तमम् ।
	नाम्ना हिरण्यगर्भाख्यं महपातकनाशनम् ॥
	पुण्यं दिनमथासाद्य तुलापुरुषदानवत् ।
	ऋत्विग्मण्डपसंभारभूषणाच्छादनादिकम् ॥
	कुर्यादुपोषितस्तद्वल् लोकेशावाहनं बुधः ।
	पुण्याहवाचनं कृत्वा तद्वत् कृत्वाधिवासनम् ॥
	ब्राह्मणैरानयेत् कुण्डं तपनीयमयं शुभम् ।
	द्वासप्तत्यङ्गुलोच्छ्रायं हेमपङ्कजगर्भवत् ॥
	त्रिभागहीनविस्तारं प्रशस्तं मुरजाकृति ।
	दशान्तानि सरत्नानि दात्रं सूची तथैव च ॥
	हेमनालं सपिटकं बहिरादित्यसंयुतम् ।
	अथैवावरणं नाभेरुपवीतं च काञ्चनम् ॥
	पार्श्वतः स्थापयेत् तद्वद् धेमदण्डं कमण्डलुम् ।
	पद्माकारं पिधानं स्यात् समन्तादङ्गुलाधिकम् ॥
	मुक्तावलीसमोपेतं पद्मरागदलान्वितम् ।
	तिलद्रोणोपरि गतं वेदिमध्ये ततो ऽर्चयेत् ॥
	ततो मङ्गलशब्देन ब्रह्मघोषरवेण च ।
[३२१]	सर्वौषध्युदकस्थानं स्नपितं वेदपारगैः ॥
	शुक्लमाल्याम्बरधरैः सर्वाभरणभूषितः।
	इद(म)मुच्चारयेन् मन्त्रं गृहीतकुसुमाञ्जलिः ॥
	नमो हिरण्यगर्भाय हिरण्यकवचाय च ।
	सप्तलोकसुराध्यक्ष जगद्धात्रे नमो नमः ॥
	भूर्लोकप्रमुखा लोकास्तव घर्भे व्यवस्थिताः ।
	ब्रह्मादयस्तथा देवा नमस्ते विश्वधारिणे ॥
	नमस्ते भुवनाधार नमस्ते भुवनाश्रय ।
	नमो हिरण्यगर्भाय गर्भे यस्य पितामहः॥
	यतस्त्वमेव भूतात्मा भूते भूते व्यवस्थितः ॥
	तस्मान् मामुद्धराशेषदुःखसंसारसागरात् ।
	एवम् आमन्त्र्य तन्मध्यम् आविश्यास्त उदङ्मुखः ॥
	मुष्टिभ्यां परिसंगृह्य धर्मराजचतुर्मुखौ ॥
	जानुमध्ये शिरः कृत्वा तिष्ठेदुच्छ्वासपञ्चकम् ।
	गर्भाधानं पुंसवनं सीमन्तोन्नयनं तथा ॥
	कुर्युर्हिरण्यगर्भस्य ततस्ते द्विजपुंगवाः ।
	गीरमङ्गलघोषेण गुरुरुत्थापयेत् ततः ॥
	जातकर्मादिकाः कुर्युः क्रियाः षोडश चापराः ।
	सूच्यादिकं च गुरवे दत्वा मन्त्रमिमं पठेत् ॥
	ॐ नमो हिरण्यगर्भाय विश्वगर्भाय वै नमः ।
	चराचरस्य जगतो गृहभूताय वै नमः ॥
	मात्राहं जनितः पूर्वं मर्त्यधर्मामरोत्तम ।
	त्वद्गर्भसंभवो देव दिव्यदेहो भवाम्यहम् ॥
	चतुर्भिः कलशैर् भूयस्ततस्ते द्विजपुंगवाः ।
	स्नानं कुर्युः प्रसन्नाङ्गाः सर्वाभरणभूषिताः ॥
	देवस्य त्वेति मन्त्रेण स्थितस्य कनकासने ।
	अद्य जातस्य ते ऽङ्गानि अभिप्रेक्ष्यामहे वयम् ॥
	दिव्येनानेन वपुषा चिरं जीव सुखी भव ।
[३२२]	ततो हिरण्यगर्भं तं तेभ्यो दद्याद् विचक्षणः ॥
	ते पूज्याः सर्वभावेन बहवो वा तदाज्ञया ।
	तत्रोपकरणं सर्वं गुरवे विनिवेदयेत् ॥
	पादुकोपानहच्छत्रं चामरासनभाजनम् ।
	ग्रामं वा विषयं वापि यदन्यद् दयितं भवेत् ॥
	अनेन विधिना यस्तु पुण्ये ऽह्नि विनिवेदयेत् ।
	हिरण्यगर्भदानं स ब्रह्मलोके महीयते ॥
	पुरेषु लोकपालानां प्रैमन्वन्तरं वसेत् ।
	कल्पकोटिशतं यावद् ब्रह्मलोके महीयते ॥
	कलिकलुषविमुक्तः पूजितः सिद्धसंघैरमलचमरमालावीज्यमानो ऽप्सरोभिः ।
	पितृशतमथ बन्धून् पुत्रपौत्रप्रपौत्रानपि नरकनिमग्नांस्तारयेदेक एव ॥

इति मात्स्ये हिरण्यगर्भदानविधिः ।

	मत्स्य उवाच ।
	अथातः संप्रवक्ष्यामि ब्रह्माण्डाभिधमुत्तमम् ।
	यच् छ्रेष्ठं सर्वदानानां महापातकनाशनम् ॥
	पुण्यं दिनमथासाद्य तुलापुरुषदानवत् ।
	ऋत्विग्मण्डलसंभारभूषणाच्छादनानि च ॥
	लोकेशावाहनं तद्वदधिवासनकं तथा ।
	कुर्याद् विंशपलादूर्ध्वम् आ सहस्राच् च शक्ततः ॥
	शकलद्वयसंयुक्तं ब्रह्माण्डं काञ्चनं बुधः ।
	दिग्गजाष्टकसंयुक्तं षड्वेदाङ्गसमन्वितम् ॥
	लोकपालाष्टकोपेतं मध्यस्थितचतुर्मुखम् ।
	शिवाच्युतार्कशिखरमुमालक्ष्मीसमन्वितम् ॥
	वस्वादित्यमरुद्गर्भं महारत्नसमन्वितम् ।
	वितस्तेरङ्गुलशतं यावदायामविस्तरम् ॥
	कौशेयवस्त्रसंयुक्तं तिलद्रोणोपरि न्यसेत् ।
	तथाष्टादश धान्यानि समन्तात् परिकल्पयेत् ॥ [३२३]
	श्यामाकधान्ययवमुद्गतिलाणुमाषगोधूमकोद्रवकुलत्थसतीनशिम्बैः ।
	अष्टादशं चणकलायमयोष्टराजमाषप्रियङ्गुसहितं च मसूरम् आहुः ॥
	पूर्वेणानन्तसंयुक्तं प्रद्युम्नं पूर्वदक्षिणे ।
	प्रकृतिं दक्षिणे देशे संकर्षणमतः परम् ॥
	पश्चिमे चतुरो वेदाननिरुद्धमतः परम् ।
	अग्निमुत्तरतो हेमवासुदेवमतः परम् ॥
	समन्ताद् गुडपीठस्थानर्चयेत् काञ्चनान् बुधः ।
	स्थापयेद् वस्त्रसंवीतान् पूर्णकुम्भान् दशैव तु ॥
	दशैव धेनवो देयाः सहेमा वरदोहनाः ।
	पादुकोपानहच्छत्रचामरासनदर्पणैः ॥
	भक्ष्यभोज्यान्नदीपेक्षुफलमाल्यानुलेपनैः ।
	होमाधिवासनान्ते तु स्नापितो वेदपुंगवैः ॥
	ॐ नमो ऽस्तु विश्वेश्वर विश्वधाम जगत्सवित्रे भगवन् नमस्ते ।
	सप्तर्षिलोकामरभूतलेश गर्भेण सार्धं वितराभिरक्षाम् ॥
	ये दुःखितास्ते सुखिनो भवन्तु प्रयान्तु पापानि चराचराणाम् ।
	त्वद्दानशस्त्राहतपातकानां ब्रह्माण्ड दोषाः प्रलयं प्रयान्तु ॥
	देवं प्रणम्यामरविश्वगर्भं दद्याद् द्विजेभ्यो दशधा विभज्य ।
	भागद्वयं तत्र गुरोः प्रकल्प्य समं भजेच् छेषमतः क्रमेण ॥
	स्वल्पेषु होमं गुरुरेक एव कुर्यादथैकाग्निविधानयुक्त्या ।
	स एव संपूज्यतमो ऽल्पवित्तैर्यथोक्तवस्त्राभरणादिकेन ॥
	इत्थं य एतदखिलं पुरुषो ऽनुकुर्याद् ब्रह्माण्डदानमधिगम्य महद् विमानम् ।
	निर्धूतकल्मषविशुद्धतनुर्मुरारेरानन्दकृत्पदमुपैति महाप्सरोभिः ॥
	संतारयेत् पितृपितामहपुत्रपौत्रबन्धुप्रियातिथिकलत्रशताष्टकं सः ।
	ब्रह्माण्डदानशकलीकृतपातकौघम् आनन्दयेच् च जननीकुलमप्यशेषम् ॥

इति मात्स्ये ब्रह्माण्डदानविधिः ।

अत्र भविष्योत्तरीया विशेषाः । [३२४]
	ब्रह्माण्डं काञ्चनं कृत्वा सर्वलक्षणसंयुतम् ।
	देवासुरैर्मनुष्यैश् च गन्धर्वोरगराक्षसैः ॥
	संयुक्तं च नदीभिश् च समुद्रैः पर्वतैस्तथा ।
	विमानशतकोटीभिर् भूषितं च सरोवरैः ॥
तथा ।
	तस्याङ्गे कल्पयेद् राजन् भुवनानि चतुर्दश ।
तथा ।
	कलश(शकल)द्वयसंयुक्तं घटाकारं सुसंहतम् ।
तथा ।
	पुष्पमण्डपिकां कृत्वा तत्र संस्थापयेद् बुधः ।
	तिलद्रोणोपरिगतं कुङ्कुमक्षोदचर्चितम् ॥
	वासोयुग्मेन संछाद्य धूपगन्धादिवासितम् ।
	अष्टादशैव धान्यानि द्रोणमात्राण्यथाहरेत् ॥
	गृहे वा मण्डपे वापि स्थापयेत् तं विचक्षणः ।
तथा ।
	ब्रह्मविष्णुशिवानां च तन्नाम्ना जुहुयात् तिलान् ।
	अयुतं होमयेत् पञ्चान् महाव्याहृतिभिर्नृप ॥
	रुद्रजापश् च कर्तव्यस्तस्यैवानन्तरं बुधैः ।
	ततः पर्वसमीपे तु स्नातः शुक्लाम्बरः शुचिः ॥
	ब्रह्माणं पूजयेद् भक्त्या गृहीतसुकुमाञ्जलिः (?) ।
	नमो जगत्प्रतिष्ठाय विश्वधाम्ने नमो ऽस्तु ते ॥
	वाङ्मयान्तर्निमग्नाय ब्रह्माण्डे शुभकृद् भव ।
	ब्रह्माण्डोदरवर्तीनि यानि सत्त्वानि कानिचित् ॥
	तानि सर्वाणि मे पुष्टिं प्रयच्छन्त्व् अतुलां तथा ।
	ब्रह्मा विष्णुश् च रुद्रश् च लोकपालास्तथा ग्रहाः ॥
	नक्षत्राणि तथा नागा ऋषयो मरुतस्तथा ।
	सर्वे भवन्तु मे प्रीताः सप्त जन्मान्तराणि च ॥
	इत्युच्चार्य ततो दद्याद् ब्रह्माण्डं सर्वकामदम् ।
	सदक्षिणं च तत् कृत्वा दिक्संस्थान् पूजयेद् द्विजान् ॥

इति भविष्योत्तरे विशेषतो ब्रह्माण्डदानविधिः \

	मत्स्य उवाच ।
	कल्पपादपदानाख्यमतः परमनुत्तमम् ।
	महादानं प्रवक्ष्यामि सर्वपापप्रणाशनम् ॥
[३२५]	पुण्यं दिनमथासाद्य तुलापुरुषदानवत् ।
	पुण्याहवाचनं कृत्वा लोकेशावाहनं तथा ॥
	ऋत्विग्मण्डपसंस्कारभूषणाच्छादनादिकम् ।
	काञ्चनं कारयेद् वृक्षं नानाफलसमन्वितम् ॥
	नानाविहगवस्त्राणि भूषणानि च कारयेत् ।
	शक्तितस्त्रिपलादूर्ध्वम् आ सहस्राद् धि कारयेत् ॥
	अथ तप्तसुवर्णस्य कारयेत् कल्पपादपम् ।
	गुडप्रस्थोपरिष्टाच् च सितवस्त्रयुगावृतम् ॥
	ब्रह्मविष्णुशिवोपेतं पञ्चशाखं सभास्करम् ।
	कामदेवमधस्ताच् च सकलत्रं प्रपूजयेत् ॥
	संतानं पूर्वतस्तद्वत् तुरीयांशेन कल्पयेत् ।
	मन्दारं दक्षिणे पार्श्वे श्रिया सार्धं घृतोपरि ॥
	पश्चिमे पारिभद्रं तु सवित्र्या सह जीरके ।
	सुरभीसंयुतं तद्वत् तिलेषु हर्चन्दनम् ॥
	तृतीयांशेन कुर्वीत तिलेन फलसंयुतम् ।
	कौशेयवस्त्रसंयुक्तान् इक्षुमालासमन्वितान् ॥
	तथाष्टौ पूर्णकलशान् पादुकासनभाजनम् ।
	दीपकोपानहच्छत्रचामरासनसंयुतम् ॥
	फलमाल्ययुतं तद्वदुपरिष्टाद् वितानकम् ।
	तथाष्टादश धान्यानि समन्तात् परिकल्पयेत् ॥
	ॐ नमस्ते कल्पवृक्षाय चिन्तितार्थप्रदायिने ।
	विश्वंभराय देवाय नमस्ते विश्वमूर्तये ॥
	यस्मात् त्वमेव विश्वात्मा ब्रह्मा स्थानुर्दिवाकरः ।
	मूर्तामूर्तं परं बीजमतः पाहि सनातनम् ॥
	त्वमेवामृतसर्वस्वमनन्तः पुरुषो ऽव्ययः ।
	संतानाद्यैरुपेतः सन् पाहि संसारसागरात् ॥
[३२६]	एवम् आमन्त्र्य तं दद्याद् गुरवे कल्पपादपम् ।
	चतुर्भ्यश् चापि ऋत्विग्भ्यः संतानाद्यान् प्रकल्पयेत् ॥
	(स्वल्पेष्व् एकाग्निवत् कुर्याद् गुरुरेवाभिपूजितः ।
	न वित्तशाठ्यं कुर्वीत न च विस्मयवान् भवेत् ॥
	अनेन विधिना यस्तु महादानं निवेदयेत् ।)
	सर्वपापविनिर्मुक्तः सो ऽश्वमेधफलं लभेत् ॥
	अप्सरोभिः परिवृतः सिद्धचारणकिंनरैः ।
	भूतान् भव्यांश् च मनुजांस्तारयेद् रोमसंमितान् ॥
	स्तूयमानो दिवः पृष्ठे पुत्रपौत्रप्रपौत्रकान् ।
	विमानेनार्कवर्णेन विष्णुलोकं स गच्छति ॥
	दिवि कल्पशतं तिष्ठेद् राजराजो भवेन् नरः ।
	नारायणबलोपेतो नारायणपरायणः ॥
	नारायणकथासक्तो नारायणपरं व्रजेत् ॥

इति मात्स्ये कल्पवृक्षदानविधिः ।

अस्य भविष्योत्तरे विशेषः ।

	श्रीभगवान् उवाच ।
	अपुत्रः पुरुषो यश् च नारी वा पर्वतात्मने ।
	सौवर्णस्तेन दातव्यः कल्पवृक्षो गुणान्वितः ॥
	कृत्त्रिमं वापि गृह्णीयाद् वृक्षं वा स्थावरादिकम् ।
	अन्यजातो ऽथ वा पुत्रः पुत्रत्वे परिकल्पयेत् ॥
	तेन पुत्रवतां लोके गच्छेद् दिवि न संशयः ।
	कल्पवृक्षस्तु कर्तव्यः सुद्धकाञ्चनसंभवः ॥
	बहुशाखः सुपर्णाङ्गो ह्यनेककुसुमान्वितः ।
	महास्कन्धः सुरूपश् च रत्नालंकृतविग्रहः ॥
	फलानि तस्य दिव्यानि सौवर्णानि प्रकल्पयेत् ।
	राजतं चैव कुर्वीत समन्तात् पीठमुत्तमम् ॥
	प्रवालाङ्कुरसंपृक्तं मुक्तादामविलम्बितम् ।
	चतुष्कोणेषु कुर्वीत चतुरः काञ्चनद्रुमान् ॥
[३२७]	सुवर्णस्य प्रमाणं तु कथयामि वरानने ।
	सहस्रेण तदर्धेन तस्याप्यर्धेन वा पुनः ॥
	कारयेत् कल्पवृक्षं तु सर्वकामसमृद्धये ।
	चन्द्रसूर्योपरागे तु दुःस्वप्नाद्भुतदर्शने ॥
	जन्मर्क्षे विषुवे चैव युगाद्यास्व् अथ वा पुनः ।
	नद्यास्तीरे गृहे वापि देवतायतने ऽपि वा ।
	प्रागुदक्प्रवणे देशे मण्डपं तत्र कारयेत् ॥
	दशहस्तप्रमाणेन कुण्डमेकं सुशोभनम् ।
	आग्नेय्यां कारयेद् राजन् मेखलात्रयभूषितम् ॥
	तत्र च ब्राह्मणा योज्या ऋग्यजुःसामपाठकाः ।
	उपदेष्टा च तत्रैव द्वितीयः पञ्चमो ऽपि वा ॥
	सर्वाभरणसंपन्नास्ताम्रपात्रविभूषिताः ।
	गुडप्रस्थोपरिष्टाच् च स्थापयेत् कल्पपादपम् ॥
	ब्रह्मविष्णुशिवोपेतं पञ्चशाखं सभास्करम् ।
	कामदेवमधस्ताच् च सकलत्रं प्रकल्पयेत् ॥
	संतानं सह गायत्र्या पूर्वतो लवणोपरि ।
	मन्दारं दक्षिणे पार्श्वे श्रिया सह तथा घृते ॥
	पश्चिमे पारिजातं च उमया सह जीरके ।
	सुरभीसहितं तद्वित्तिलेषु हरिचन्दनम् ॥
	कौशेयवस्त्रसंयुक्तान् इक्षुमालासमन्वितान् ।
	तथाष्टौ पूर्वकलशान् समन्तात् परिकल्पयेत् ॥
	अग्नौ प्रणयनं कृत्वा अधिवास्य तु पादपम् ।
	होमं च ब्राह्मणाः कुर्युः सुशुद्धेनान्तरात्मना ॥
	आघाराव् आज्यभागौ च पूर्वं हुत्वा विचक्षणः ।
	तल्लिङ्गैः स्थापितान् देवान् होमेनाप्याययेत् ततः ॥
	महाव्याहृतिभिश् चैव होमं कुर्युस्ततः परम् ।
	अयुतेन भवेत् सिद्धिर्यज्ञस्य वरवर्णिनि ॥
	ततः प्रभाते चोत्थाय स्नात्वा शुक्लाम्बरः शुचिः ।
	त्रिः प्रदक्षिणम् आवृत्य मन्त्रमेतमुदीरयेत् ॥
[३२८]	नमस्ते कल्पवृक्षाय चिन्तितार्थप्रदायक ।
	वृद्धिप्रदाय देवाय नमस्ते विश्वमूर्तये ॥
	यस्मात् त्वमेव विश्वात्मा ब्रह्मा स्थाणुर्दिवाकरः ।
	मूर्तामूर्थं परं बीजमतः पाहि सनातनम् ॥
	एवम् आमन्त्र्य तं दद्याद् गुरवे कल्पपादपम् ।
	चतुर्भ्यश् चाथ ऋत्विग्भ्यः संतानादीन् प्रकल्पयेत् ॥
	अनेन विधिना यस्तु दानमेतत् प्रयच्छति ।
	तस्य पुण्यफलं देवि शृणुष्व गदतो मम ॥
	नारी वा पुरुषो वापि स तावद् भुवि दुर्लभः ।
	मातृतः पितृतश् चैव पुरुषान् एकविंशतिम् ॥
	तारयेत् कृतकृत्यश् च भवेज् जन्मनि जन्मनि ।
	अवस्थात्रितये यच् च पापं जन्मदशार्जितम् ॥
	तत् क्षालयत्यसंदेहं ब्रह्मलोकं च गच्छति ।
	तत्र ब्रह्मदिनं स्थित्वा पुनर्याति शिवालयम् ॥
	तत्रापि सुचिरं कालं गमित्वा पुण्यलोकतः ।
	एवमादि वसित्वा तु मुनुष्यो जायते पुनः ॥
	अरोगी बलवाञ् शूरो रूपवान् सुभगस्तथा ।
	दश् जन्मानि कुरुते राज्यं निहतकण्टकः ॥
	नारी वा दानमेतद् धि दत्वा चैतत् फलं लभेत् ।
	एतद् गौर्याः समाख्यातं भवेन भवमेदिना ॥
	मया च कथितं सर्वं तव पाण्डुकुलोद्वह ॥
	हैमं सुरद्रुमचतुष्टयसंयुतं च संकल्प्य कल्पविटपं प्रतिपादयेद् यः ।
	विप्राय् वेदविदुषे प्रयतो ऽह्नि पुण्ये प्राप्नोत्यनल्पमविकल्पमसाव् अभीष्टम् ॥

इति भविष्योत्तरे कल्पवृक्षदाने विशेषः ।

	मत्स्य उचाच ।
	अथातः संप्रवक्ष्यामि महादानमनुत्तमम् ।
	गोसहस्रप्रदानाख्यं सर्वपापहरं परम् ॥
	पुण्यां तिथिं समासाद्य युगमन्वन्तरादिकम् ।
[३२९]	पयोव्रत्स्त्रिरात्रं स्यादेकरात्रमथापि वा ॥
	लोकेशावाहनं कुर्यात् तुलापुरुषदानवत् ।
	पुण्याहवाचनं कुर्याद् धोमकार्यं तथैव च ॥
	ऋत्विग्मण्डलसंभारभूषणाच्छादनादिकम् ।
	वृषं लक्षणसंयुक्तं वेदिमध्ये ऽधिवासयेत् ॥
	गोसहस्राद् विनिष्कृष्य गवां दशकमेव च ।
	गोसहस्रं बहिष्कुर्याद् वस्त्रमाल्यविभूषितम् ॥
	सुवर्णशृङ्गाभरणं रौप्यपादसमन्वितम् ।
	अन्तः प्रेवेश्य दशकं वस्त्रमाल्यैस्तु पूजयेत् ॥
	सुवर्णघण्टिकोपेतं हेमपट्टैरलंकृतम् ।
	कौशेयवस्त्रसंवीतं गन्धमाल्यसमन्वैतम् ॥
	हेमरत्नमयैः शृङ्गैश् चामरैरुपशोभितम् ।
	पादुकोपानहच्छत्रभाजनासनसंयुतम् ॥
	गवां दशकमध्ये स्यात् काञ्चनो नन्दिकेश्वरः ।
	कौशेयवस्त्रसंवीतो गन्धमाल्यविभूषितः ॥
	लवणद्रोणशिखरे मालेक्षुफलसंयुतः ।
	कुर्यात् पलशतादूर्ध्वं सर्वमेतदसंशयम् ॥
	शक्तितः पलसाहस्रं त्रितयं यावदेव तु ।
	गोशते ऽपि दशांशेन सर्वमेतत् समाचरेत् ॥
	पुण्यकालं समाशाद्य गीतमङ्गलनिःस्वनैः ।
	सर्वौषध्युदकस्नानैः स्नापितो वेदपुंगवैः ॥
	इममुच्चारयेन् मन्त्रं गृहीतकुसुमाञ्जलिः ।
	ॐ नमो विश्वमूर्तिभ्यो विश्वमातृभ्य एव च ॥
	विश्वाधिवासिनीभ्यश् च रोहिणीभ्यो नमो नमः ।
	गवामङ्गेषु तिष्ठन्ति भुवनान्येकविंशतिः ॥
	ब्रह्मादयस्तथा देवा रोहिण्यः पान्तु मातरः ।
	गावो ममाग्रतः सन्तु गावः पृष्ठत एव हि ॥
	गावः शिरसि मे नित्यं गवां मध्ये वसाम्यहम् ।
	यस्मात् त्वं वृषरूपेण धर्म एव सनातनः ॥
[३३०]	अष्टमूर्तेरधिष्ठानमतः पाहि सनातनम् ।
	इत्यामन्त्र्य ततो दद्याद् गुरवे नन्दिकेश्वरम् ॥
	सर्वोपकरणोपेतं गोयुगं च विचक्षणः ।
	ऋत्विग्भ्यो धेनुमेकैकां दशानां विनिवेदयेत् ॥
	दश पञ्चाथ वा दद्यादन्येभ्यस्तदनुज्ञया ।
	नैका बहुभ्यो दातव्या यतो दोषकरो भवेत् ॥
	बह्व्यश् चैकस्य दातव्याः श्रीमतारोग्यवृद्धये ।
	पयोव्रतः पुनस्तिष्ठेदेकाहं गोसहस्रदः ॥
	श्रावयेच् छृणुयाद् वापि महादानानुकीर्तनम् ।
	तद् दिनं ब्रह्मचारी स्याद् य इच्छेद् विपुलां श्रियम् ॥
	अनेन विधिना यस्तु गोसहस्रप्रदो भवेत् ।
	सर्वपापविनिर्मुक्तः सिद्धचारणसेवितः ॥
	विमानेनार्कवर्णेन किङ्किणीजालमालिना ।
	सर्वेषां लोकपालानां लोके संपूज्यते ऽमरैः ॥
	प्रतिमन्वन्तरं तिष्ठेत् पुत्रपौत्रसमन्वितः ।
	सप्त लोकानतिक्रम्य ततः शिवपुरं व्रजेत् ॥
	शतमेकोत्तरं तद्वत् पितॄणां तारयेद् बुधः ।
	मातामहानां तद्वच् च पुत्रपौत्रसमन्वितः ॥
	यावत् कल्पशतं तिष्ठेद् राजराजो भवेत् पुनः ।
	अश्वमेधशतं कुर्याच् छिवध्यानपरायणः ॥
	वैष्णवं लोकम् आस्थाय ततो मुच्येत बन्धनात् ।
	पितरश् चाभिनन्दन्ति गोसहस्रप्रदं शुभम् ॥
	अपि स्यात् स कुले ऽस्माकं पुत्रो दौहित्र एव वा ।
	गोसहस्रप्रदो भूत्वा नरकादुद्धरिष्यति ॥
	तस्य कर्मकरो वा स्यादपि द्रष्टा तथैव च ।
	संसारसागरादस्माद् यो ऽस्मान् संतारयिष्यति ॥

इति मात्स्ये गोसहस्रदानविधिः ।

	मत्स्य उवाच ।
	अथातः संप्रवक्ष्यामि कामधेनुविधिं परम् ।
	सर्वकामप्रदं नॄणां महापातकनाशनम् ॥
[३३१]	लोकेशावाहनं तद्वद् धोमः कार्यो विचक्षणैः ।
	तुलापुरुषवत् कुर्यात् कुण्डमण्डपवेदिकाम् ॥
	स्वल्पेष्व् एकाग्निवत् कुर्याद् गुरुरेव समाहितः ।
	काञ्चनस्यातिशुद्धस्य धेनुं वत्सं च कारयेत् ॥
	उत्तमा पलसाहस्रा तदर्धेन तु मध्यमा ।
	कनीयसी तदर्धेन कामधेनुः प्रकीर्तिता ॥
	शक्तितस्त्रिपलादूर्ध्वमशक्तो ऽपि हि कारयेत् ।
	वेद्यां कृष्णाजिनं न्यस्य गुडप्रस्थसमन्विताम् ॥
	न्येअसेदुपरि तां धेनुं महारत्नैरलंकृताम् ।
	कुम्भाष्टकफलोपेतां नानाफलसमन्विताम् ॥
	तथाष्टादश धान्यानि समन्तात् परिकल्पयेत् ।
	इक्षुदण्डाष्टकं तद्वच् नानाफलसमन्वित्म् ॥
	भाजनं चामरं तद्वत् ताम्रदोहनकं तथा ।
	कौशेयवस्त्रद्वयसंप्रयुक्ता दीपातपत्राभरणाभिरामा ।
	सचामरा कुण्डलिनी सघण्टा गलर्तिका पादुकरौप्यपादा ॥
गलर्तिका गलभूषणम् ।
	रसैश् च सर्वैः परितो ऽभिजुष्टा हरिद्रया पुष्पफलैरनेकैः ।
	अजाजिकुस्तुंबुरुशर्कराभिर्वितानकं चोपरि पञ्चवर्णम् ॥
	स्नातस्ततो मङ्गलवेदघोषैः प्रदक्षिणीकृत्य सपुष्पहस्तः ।
	आवाहयेत् तां गुरुणोक्तमन्त्रैर्द्विजाय दद्यादथ दर्भपाणिः ॥
	त्वं सर्वदेवगणमन्दिरसङ्गभूता विश्वेश्वरत्रिपथगोदधिपर्वतानाम् ।
	त्वद्दानशस्त्रशकलीकृतपातकौघः प्राप्तो ऽस्मि निर्वृतिमतीव परां नमामि ॥
	लोके यथेप्सितफलार्थविधायिनीं त्वाम् आसाद्य को हिअ भवदुःखमुपैति मर्त्यः ।
	संसारदुःखशमनाय ददस्व कामं त्वां कामधेनुरिति देवगणा वदन्ति ॥
	आमन्त्र्य रूपकुलशीलगुणान्विताय विप्राय यः कनकधेनुमिमां प्रदद्यात् ।
	प्राप्नोति धाम स पुरंदरदेवजुष्टं कन्यागणैः परिवृतः पदमिन्दुमौलेः ॥

इति मात्स्य कामधेनुप्रदानविधिः ।

	मत्स्य उवाच ।
	अथातः संप्रवक्ष्यामि हिरण्याश्वविधिं शुभम् ।
	यस्य प्रदानाद् भुवने अनन्तं फलमश्नुते ॥
[३३२]	पुण्यां तिथिं समासाद्य कुर्याद् ब्राह्मणवाचनम् ।
	लोकेशावाहनं तद्वत् तुलापुरुषदानवत् ॥
	ऋत्विग्मण्डपसंभारभूषणाच्छादनादिकम् ।
	अल्पेष्व् एकाग्निवत् कुर्याद् धेमवाजिमखं बुधः ॥
	स्थापयेद् वेदिमध्ये तु कार्ष्णाजिनतिलोपरि ।
	कौशेयवस्त्रसंवीतं कारयेद् धेमवाजिनम् ॥
	शक्तितस्त्रिपलादूर्ध्वम् आसहस्रपलं बुधः ।
	पादुकोपाहनच्छत्रचामरासनभाजनैः ॥
	पूर्णकुम्भाष्टकोपेतं माल्येक्षुफलसंयुतम् ।
	शय्यां सोपस्करां तद्वद् धेममार्तण्डसंयुताम् ॥
	ततः सर्वौषधिस्नानस्नापितं वेदपुंगवैः ।
	इममुच्चारयेन् मन्त्रं गृहीतकुसुमाञ्जलिः ॥
	नमस्ते देव देवेश वेदाहरणलम्पट ।
	वाजिरूपेण मामस्मात् पाहि संसारसागरात् ॥
	त्वमेव सप्तधा भूत्वा छन्दोरूपेण भास्करम् ।
	यस्माद् ब्रमयसे लोकानतः पाहि सनातन ॥
	एवमुच्चार्य गुरवे तमश्वं विनिवेदयेत् ।
	दत्वा पापक्षयाद् भानोर्लोकमभ्येति शाश्वतम् ॥
	गोभिर्विभवतः सर्वान् ऋत्विजश् चाभिपूजयेत् ।
	सर्वधान्योपकरणं गुरवे विनिवेदयेत् ॥
	सर्वं शय्यादिकं दत्वा भुञ्जीत तिलमेव च ।
	पुराणश्रवणं तद्वत् कारयेद् भोजनादिकम् ॥
	इमं हिरण्याश्वविधिं करोति यः संपूज्यमानो दिवि देवतेन्द्रैः ।
	विमुक्तपापः स पुरं मुरारेराप्नोति सिद्धरि अभिपूजितः सन् ॥

इति मात्स्ये हिरण्याश्वदानम् ।

	मत्स्य उवाच ।
	अथातः संप्रवक्ष्यामि महादानमनुत्तमम् ।
	पुण्यमश्वरथं नाम महापातकनाशनम् ॥
	पुण्यं दिनमथासाद्य कृत्वा ब्राह्मणवाचनम् ।
	लोकेशावाहनं कुर्यात् तुलापुरुषदानवत् ॥
[३३३]	ऋत्विग्मण्डपसंभारभूषणाच्छादनादिकम् ।
	कृष्णाजिने तिलान् कृत्वा काञ्चनं कारयेद् रथम् ॥
	सप्ताश्वं चतुरश्वं वा चतुश्चक्रं सुकूबरम् ।
	ऐन्द्रनीलेन कुम्भेन ध्वजरूपेण संयुतम् ॥
	लोकपालाष्टकोपेतं पद्मरागदलान्वितम् ।
	चत्वारः पूर्णकलशा धान्यान्यष्टादशैव तु ॥
	कौशेयवस्त्रसंयुक्तमुपरिष्टाद् वितानकम् ।
	माल्येक्षुफलसंयुक्तं पुरुषेण समन्वितम् ॥
	यो यद्भक्तः पुमान् कुर्यात् स तन्नाम्न्याधिवासनम् ।
	छत्रचामरकौशेयवस्त्रोपानहपादुकाः ॥
	गोभिर्विभवतः सार्धं दद्याच् च शयनासनम् ।
	आ भारात् त्रिपलादूर्ध्वं शक्तितः कारयेद् बुधः ॥
	अष्टाभिरथ संयुक्तं चतुर्भिर्वाथ वाजिभिः ।
	द्वाभ्यामथ युतं दद्याद् धेमसिंहध्वजान्वितम् ॥
	चक्ररक्षाव् उभौ तद्वत् तुरगस्थावथाश्विनौ ।
	पुण्यकालमथासाद्य पूर्ववत् स्नापितो द्विजैः ॥
	त्रिः प्रदक्षिणम् आवृत्य गृहीतकुसुमाञ्जलिः ।
	शुक्लमाल्याम्बरो दद्याद् इमं मन्त्रमुदीरयेत् ॥
	ॐ नमो नमः पापविनाशनाय वेदात्मने वेदतुरंगमाय ।
	धाम्नामधीशाय भवाभवाय पापौघदावानल देहि शान्तिम् ॥
	वस्वष्टकादित्यमरुद्गणानां त्वमेव धाता परमं निधानम् ।
	यतस्ततो मे हृदयं प्रयातु धर्मैकतानत्वमघौघनाशात् ॥
	इति तुरगरथप्रदानमेवं भवभयसूदनमत्र यः करोति ।
	स कलुषपटलैर्विमुक्तदेहः परममुपैति पदं पिनाकपाणेः ॥
	देदीप्यमानवपुषा विजितप्रभावम् आक्रम्य मण्डलमखण्डमचण्डभानोः ।
	सिद्धाङ्गनानयनषट्पदपीयमानवक्त्राम्बुजो ऽम्बुजभवेन चिरं सहास्ते ॥
	इति पठति शृणोति वा य इत्थं कनकतुरङ्गरथप्रदानमस्मिन् ।
	न स नरकपुरं प्रयाति जातु नरकरिपोर् भवनं प्रयाति भूयः ॥
[३३४]
इति मात्स्ये हिरण्याश्वरथदानम् ।

	मत्स्य उवाच ।
	अथातः संप्रवक्ष्यामि हेमहस्तिरथं शुभम् ।
	यस्य प्रदानाच् च हरेर् भवनं याति मानवः ॥
	पुण्यां तिथिं समासाद्य तुलापुरुषदानवत् ।
	विप्रवाचनकं कुर्याल् लोकेशावाहनं बुधः ॥
	ऋत्विग्मण्डलसंभारभूषणाच्छादनादिकम् ।
	अत्राप्युपोषितस्तद्वत् ब्राह्मणैः सह भोजनम् ॥
	कुर्यात् पुष्परथाकारं काञ्चनं मणिमण्डितम् ।
	वलभीभिर्विचित्राभिश् चतुश्चक्रसमन्वितम् ॥
	लोकपालाष्टकोपेतं ब्रह्मार्कशिवसंयुतम् ।
	मध्ये नारायणोपेतं लक्ष्मीपुष्टिसमन्वितम् ॥
	कृष्णाजिने तिलद्रोणं कृत्वा संस्थापयेद् रथम् ।
	तथाष्टादश धान्यानि भाजनासनचन्दनैः ॥
	दीपकोपनहच्छत्रदर्पणं पादुकान्वितम् ।
	ध्वजे तु गरुडं कुर्यात् कूबराग्रे विनायकम् ॥
	नानाफलसमायुक्तमुपरिष्टाद् वितानकम् ।
	कौशेयकं पञ्चवर्णमम्लानकुसुमान्वितम् ॥
	चतुर्भिः कलशैः सार्धं गोभिरष्टाभिरन्वितम् ।
	चतुर्भिर्हेममातङ्गैर्मुक्तादामविभूषितम् ॥
	स्वरूपतः करिभ्यां च युक्तं कृत्वा निवेदयेत् ।
	कुर्यात् पञ्चपलादूर्ध्वम् आ भारादपि शक्तितः ॥
	ततो मङ्गलशब्देन स्नपितो वेदपुंगवैः ।
	त्रिः प्रदक्षिणम् आवृत्य गृहीतकुस्माञ्जलिः ॥
	इममुच्चारयेन् मन्त्रं ब्राह्मणेभ्यो निवेदयेत् ।
	नमो नमः शंकरपद्मजार्कलोकेशविद्याधरवासुदेवैः ।
	त्वं सेव्यसे वेदपुराणयज्ञैस्तेजोमय स्यन्दन पाहि तस्मात् ॥
	यत् तत्पदं परम् गुह्यतरं मुरारेरानन्दहेतु गुणरूपविमुक्तमन्तः ।
	योगैकमानसदृशो मुनयः समाधौ पश्यन्ति तत् त्वमसि नाथ रथे ऽधिरूढः ॥
	यस्मात् त्वमेव भवसागरसंप्लुतानाम् आनन्दभाण्डभृतमन्थनयानपात्रम् ? ।
[३३५]	तस्मादघौघशमनेन कुरु प्रसादं चामीकरेभरथमाधवसंप्रदानम् ॥
	इत्थं प्रणम्य कनकेभरथप्रदानं यः कारयेत् सकलपापविमुक्तदेहः ।
	विद्याधरामरमुनीन्द्रगणाभुजुष्टं प्राप्नोति तत्पदमतीन्द्रियमिन्दुमौलेः ॥
	कृतदुरितवितानांस्तूल्लसद्वह्निजालव्यतिकरकृतदाहोद्वेगभाजो ऽपि बन्धून् ।
	नयति च पितृपौत्रान् रौरवादप्यशेषान् कृतगजरथदानः शाश्वतं सद्म विष्णोः ॥

इति मात्स्ये हस्तिरथदानम् ।

	मत्स्य उवाच ।
	अथातः संप्रवक्ष्यामि महादानमनुत्तमम् ।
	पञ्चलाङ्गलकं नाम महापातकनाशनम् ॥
	पुण्यां तिथिं समासाद्य युगादिग्रहणादिकाम् ।
	भूमिदानं नरो दद्यात् पञ्चलाङ्गलकान्वितम् ॥
	खर्वटं खेटकं वापि ग्रामं वा सस्यशालिनम् ।
	निर्वर्तनशतं वापि तदर्धं वापि शक्तितः ॥
	सुरदारुमयान् कृत्वा हलान् पञ्च विचक्षणः ।
	सर्वोपकरणैर्युक्तांस्तथा तान् पञ्च काञ्चनान् ॥
	वृषलक्षणसंयुक्तान् दशैव च दुरंधरान् ।
	सुवर्णशृङ्गाभरणान् मुक्तालाङ्गूलशोभितान् ॥
	रौप्यपादाग्रतिलकान् रक्तकौशेयभूषणान् ।
	स्रग्दामचन्दनयुताञ् शालायामधिवासयेत् ॥
	पर्जन्यादित्यरुद्रेभ्यः पयसा निर्वपेच् चरून् ।
	एतस्मिन्न् एव कुण्डे तु गुरुर्यस्मै निवेदयेत् ॥
	पलाशसमिधस्तद्वद् आज्यं कृष्णतिलांश् तथा ।
	तुलापुरुषवत् कुर्याल् लोकेशावाहनं बुधः ॥
	ततो मङ्गलशब्देन शुक्लमाल्याम्बरो ऽथ सः ।
	आहूय द्विजदांपत्यं हेमसूत्राङ्गुलीयकैः ॥
	कौशेयवस्त्रकटकैर्मणिभिश् चाभिपूजयेत् ।
	शय्यां सोपस्करां तद्वद् धेनुमेकां पयस्विनीम् ॥
	तथाष्टादश दान्यानि समन्तादधिवासयेत् ।
	ततः प्रदक्षिणं कृत्वा गृहीतकुसुमाञ्जलिः ॥
[३३६]	इममुच्चारयेन् मन्त्रमथ संविनिवेदयेत् ।
	यस्माद् देवगणाः सर्वे स्थावराणि चराणि च ॥
	धुरंधराङ्गे तिष्ठन्ति तस्माद् भक्तिः शिवाश्तु मे ।
	यस्माच् च भूमिदानस्य कलां नार्हन्ति षोडशीम् ॥
	दानान्यन्यानि मे भक्तिर्धर्म एव दृढा भवेत् ।
	दण्डेन सप्तहस्तेन त्रिंशद् दण्डा निवर्तनम् ॥
	त्रिभागहीनं गोचर्ममानम् आह प्रजापतिः ।
	मानेनानेन यो दद्यान् निवर्तनशतं बुधः ॥
	विधिनानेन तस्याशु क्षीयते पापसंहतिः ।
	तदर्धमथ वा दद्यादपि गोचर्ममात्रकम् ॥
	भवनस्थानमात्रं सो ऽपि पापैः प्रमुच्यते ।
	यावन्ति लाङ्गलकमार्गमुखानि भूमेस्तासां पतेर्दुहितुरङ्गजरोमकाणि ।
	तावन्ति शंकरपुरे स समानि तिष्ठेद् भूमिप्रदानमिह यः कुरुते मनुष्यः ॥
	गन्धर्वकिंनरसुरासुरसिद्धसंघैराधूतचामरमुपेत्य महद् विमानम् ।
	संपूज्यते पितृपितामहबन्धुयुक्तः शंभोः पुरं व्रजति चामरनायकः सन् ॥
	नेन्द्रत्वमप्यधिगतं क्षयमभ्युपैति गोभूमिलाङ्गलधुरंधरसंप्रदानात् ।
	तस्मादघौघपटलक्षयकारि भूमेर्दानं विधेयमतिभूतिभवाभवाय ॥

इति मात्स्ये पञ्चलाङ्गलकप्रदानम् ।

	मत्स्य उवाच ।
	अथातः संप्रवक्ष्यामि धरादानमनुत्तमम् ।
	पापक्षयकरं नॄणाममङ्गल्यविनाशनम् ॥
	कारयेत् पृथिवीं हैमीं जम्बुद्वीपानुकारिणीम् ।
	मर्यादापर्वतमयीं मध्ये मेरुसमन्विताम् ॥
	लोकपालाष्टकोपेतां नववर्षसमायुताम् ।
	नदीनदशतोपेतां सप्तसागरवेष्टिताम् ॥
	महारत्नसमाकीर्णां वसुरुद्रार्कसंयुताम् ।
	हेम्नः पलसहस्रेण तदर्धेनाथ शक्तितः ॥
	शतत्रयेण वा कुर्याद् द्विशतेन शतेन वा ।
	कुर्यात् पञ्चपलादूर्ध्वमशक्तो ऽपि विचक्षणः ॥
[३३७]	तुलापुरुषवत् कुर्याल् लोकेशावाहनं बुधः ।
	ऋत्विग्मण्डलसंभारभूषणाच्छादनादिकम् ॥
	वेद्यां कृष्णाजिनं कृत्वा तिलान् उपरि विन्यसेत् ।
	तथाष्टादश धान्यानि रसांश् च लवणादिकान् ॥
	तथाष्टौ पूर्णकलशान् समन्तात् परिकल्पयेत् ।
	वितानकं च कौशेयं फलानि विविधानि च ॥
	तथांशुकानि रम्याणि श्रीखण्डशकलानि च ।
	इत्येवं रचयित्वा तामधिवासनपूर्वकम् ॥
	शुक्लमाल्याम्बरधरः शुक्लाभरणभूषितः ।
	प्रदक्षिणं ततः कृत्वा गृहीतकुसुमाञ्जलिः ॥
	पुण्यकालमथासाद्य मन्त्रान् एतान् उदाहरेत् ।
	ॐ नमस्ते सर्वदेवानां त्वमेव भवनं यतः ॥
	धात्री च सर्वभूतानामतः पाहि वसुंधरे ।
	वसून् धारयते यस्माद् वसुधा तेन निर्मला ॥
	वसुंधरा ततो जाता तस्मात् पाहि भयादलम् ।
	चतुर्मुखो ऽपि नो गच्छेद् यस्मादन्तं तवाचले ॥
	अनन्तायै नमस्तस्मात् पाहि संसारकर्दमात् ।
	त्वमेव लक्ष्मीर्गोविन्दे शिवे गौरीति संस्थिता ॥
	गायत्री ब्रह्मणः पार्श्वे ज्योत्स्ना चन्द्रे रवौ प्रभा ।
	बुद्धिर्बृहस्पतौ ख्याता मेधा मुनिषु संस्थिता ॥
	विश्वं व्याप्य स्थिता यस्मात् ततो विश्वंभरा मता ।
	स्थितिर्धृतिः क्षमा क्षोणी पृथ्वी वसुमती रसा ।
	एताभिर्मूर्तिभिः पाहि देवि संसारसागरात् ॥
	एवमुच्चार्य तां देवीं ब्राह्मणेभ्यो निवेदयेत् ।
	धरार्धं वा चतुर्भागं गुरवे प्रतिपादयेत् ॥
	शेषं चैवाथ ऋत्विग्भ्यः प्रणिपत्य विसर्जयेत् ।
	अनेन विधिना यस्तु दद्याद् धेमधरां बुधः ॥
	पुण्यकाले तु संप्राप्ते स पदं याति वैष्णवम् ।
	विमानेनार्कवर्णेन किङ्किणीजालमालिना ॥
[३३८]	नारायणपुरं गत्वा कल्पत्रयमथो वसेत् ।
	पितृपौत्रप्रपौत्रांश् च तारयेदेकविंशतिः(तिम्) ॥
	इति पठति य इत्थं यः शृणोति प्रसङ्गादपि कलुषवितानैर्युक्तदेहः समन्तात् ।
	दिवममरवधूभिर्याति स पार्थ्यमानः पदममरसहस्रैः सेवितं चन्द्रमौलैः ॥

इति मात्स्ये हैमपृथ्वीदानम् ।

	मत्स्य उवाच ।
	अथातः संप्रवक्ष्यामि महादानमनुत्तमम् ।
	विश्वचक्रमिति ख्यातं महापातकनाशनम् ॥
	तपनीयस्य शुद्धस्य विश्वचक्रं च कारयेत् ।
	श्रेष्ठं पलसहस्रेण तदर्धेन तु मध्यमम् ॥
	तस्यार्धेन कनिष्ठं स्याद् विश्वचक्रमुदाहृतम् ।
	अन्यद् विंशपलादूर्ध्वमशक्तो ऽपि निवेदयेत् ॥
	षोडशारं ततश् चक्रं भूषणैरष्टधावृतम् ।
	नाभिपद्मे स्थितं विष्णुं योगारूढं चतुर्भुजम् ॥
	शङ्खपद्मौ च पार्श्वे तु देव्यष्टकसमावृतम् ।
	द्वितीयावरणे तद्वत् पूर्वतो जलशायिनम् ॥
	अत्रिर् भृगुर्वसिष्ठश् च ब्रह्मा कश्यप एव च ।
	मत्स्यः कूर्मो वराहश् च नरसिंहो ऽथ वामनः ॥
	रामो रामश् च कृष्णश् च बुद्धः कल्कीति च क्रमात् ।
	तृतीयावरणे गौरी मातृभिर्वसुभिर्वृता ॥
	चतुर्थे द्वादशादित्या वेदाश् चत्वार एव च ।
	पञ्चमे पञ्च भूतानि रुद्राश् चैकादशैव तु ॥
	लोकपालाष्टकं षष्ठे दिङ्मातङ्गांस्तथैव च ।
	सप्तमे ऽस्त्राणि सर्वाणि मङ्गल्यानि च कारयेत् ॥
	अन्तरान्तरतो देवान् विन्यसेदष्टमे पुनः ।
	तुलापुरुषवत् सर्वं समन्तात् परिकल्पयेत् ॥
	ऋत्विग्मण्डलसंभारभूषणाच्छादनादिकम् ।
	विश्वचक्रं ततः कुर्यात् कृष्णाजिनतिलोपरि ॥
	तथाष्टादश धान्यानि रसाश् च लवणादयः ।
[३३९]	पूर्णकुम्भाष्टकं चैव वस्त्राणि विविधानि च ॥
	माल्येक्षुफलरत्नानि वितानं चैव कल्पयेत् ।
	ततो मङ्गलशब्देन स्नातः शुक्लाम्बरो गृही ॥
	होमाधिवासनान्ते तु गृहीतकुसुमाञ्जलिः ।
	इममुच्चारयेन् मन्त्रं त्रिः कृत्वाथ प्रदक्षिणम् ॥
	नमो विश्वमायायेति विश्वचक्रात्मने नमः ।
	परमानन्दरूपी त्वं पाहि नः पापकर्दमात् ॥
	तेजोमयमिदं यस्मात् सदा पश्यन्ति योगिनः ।
	तद् इदं त्रिगुणातीतं विश्वचक्रं नमाम्यहम् ॥
	वासुदेवे स्थितं चक्रं चक्रमध्ये च माधवः ।
	अन्योन्याधाररूपेण प्रणमामि स्थिताव् इह ॥
	चक्रं। विश्वमयं यस्मात् सर्वपापहरं हरेः ।
	आयुधं चापि वासश् च भवादुद्धर मामतः ॥
	इत्यामन्त्र्य च यो दद्याद् विश्वचक्रममत्सरः ।
	विमुक्तः सर्वपापेभ्यो विष्णुलोके महीयते ॥
	वैकुण्ठलोकम् आसाद्य चतुर्बाहुः सनातनः ।
	सेव्यते ऽप्सरसां संघैर्वसेत् कल्पशतत्रयम् ॥
	प्रणमेद् वा स्वयं कृत्वा विश्वचक्रं दिने दिने ।
	तस्यायुर्वर्धते नित्यं लक्ष्मीश् च विपुला भवेत् ॥
	इति सकलजगत्सुराधिवासं वितरति यस्तपनीयषोडशारम् ।
	हरिभवनमुपागतः स सिद्धैश् चिरमभिगम्य नस्यते शिरोभिः ॥
	असुदर्शनतां प्रयाति शत्रोर्मदनसुदर्शनतां च कामिनीनाम् ।
	स सुदर्शनकेशवानुरूपः कनकसुदर्शनदानदग्धपापः ॥
	कृतगुरुदुरितारिषोडशारप्रवितरणप्रवराकृतिर्मुरारेः ।
	अभिभवति भवोद्भवानि भित्त्वा भवमभितो भवने भयानि भूयः ॥

इति मात्स्य विश्वचक्रदानम् ।

	मत्स्य उचाच ।
	अथातः संप्रवक्ष्यामि महादानमनुत्तमम् ।
	महाकल्पलता नाम पातकावलिनाशनम् ॥
[३४०]	पुण्यां तिथिं समासाद्य कृत्वा ब्राह्मणवाचनम् ।
	ऋत्विग्मण्डलसंसारभूषणाच्छादनादिकम् ॥
	तुलापुरुषवत् कुर्याल् लोकेशावाहनादिकम् ।
	चामीकरमयीः कुर्याद् दश कल्पलताः शुभाः ॥
	नानापुष्पफलोपेता नानांशुकविभूषिताः ।
	विद्याधरसुवर्णानां मिथुनैरुपशोभिताः ॥
	हारानादित्सुभिः सिद्धैः फलानि च विहंगमैः ।
	लोकपालानुकारिण्यः कर्तव्यास्तासु देवताः ॥
	ब्राह्मीमनन्तशक्तिं तां लवणस्योपरि न्यसेत् ।
	अधस्ताल् लतयोर्मध्ये पद्मशङ्खकरे शुभे ॥
	इभासनस्था च गुडे पूर्वतः कुलिशायुधा ।
	अजेनावस्थिताग्नेयी स्रुवपाणिरथानले ॥
	याभ्यां महिषम् आरूढा दण्डिनी तण्डुलोपरि ।
	घृतेन नैरृती स्थाप्या सखड्गा दक्षिणापरे ॥
	वारुणी वारुणे क्षीरे ऊषस्था नागपाशिनी ।
	पताकिनी च वायव्ये मृगस्था शर्करोपरि ॥
	सौम्या तिलेषु संस्थाप्या शङ्खिनी निधिसंस्थिता ।
	माहेश्वरी वृषगता नवनीते त्रिशूलिनी ॥
	मालिन्यो वरदास्तद्वत् कर्तव्या बालकान्विताः ।
	शक्त्या पञ्चपलादूर्ध्वम् आ सहस्रात् प्रकल्पयेत् ॥
	सर्वासामुपरिष्टाच् च पञ्चवर्णं वितानकम् ।
	धेनवो दश कुम्भाश् च वस्त्रयुग्मानि(णि) चैवे हि ॥
	संन्यसेद् द्वे च गुरवे ऋत्विग्भ्यो ऽन्यास्तथैव च ।
	ततो मङ्गलशब्देन स्नातः शुकाम्बरो बुधः ॥
	त्रिः प्रदक्षिणम् आवृत्य मन्त्रांश् चैतान् उदाहरेत् ।
	नमो नमः पापविनाशिनीभ्यो ब्रह्माण्डलोकेश्वरपालिनीभ्यः ।
	आशंसिताधिक्यफलप्रदाभ्यो दिग्भ्यस्तथा कल्पलतावधूभ्यः ॥
	इति सकलदिगङ्गनाप्रदानं भवभवसूदनकारि यः करोति ।
[३४१]	अभिमतफलदे स नागलोके वसति पितामहवत्सराणि विंशत् ॥
	पितृशतमपि तारयेद् भवाब्धेर्गुरुदुरितौघविधातशुद्धदेहः ।
	सुरवरवनितासहस्रसंघैः परिवृतमम्बुजसंभवाभिनन्द्यम् ॥
	इति विधानमिदं सदिगङ्गनाकनककल्पलताविनिवेदने ।
	पठति यः स्मरतीह तथेक्षते स पदमेति पुरंदरसेवितम् ॥

इति मात्स्ये कल्पलतादानम् ।

	मत्स्य उवाच ।
	अथातः संप्रवक्ष्यामि महापातक्नाशनम् ।
	सप्तसागरकं नाम सर्वपापप्रणाशनम् ॥
	पुण्यं दिनं समासाद्य कृत्वा ब्राह्मणवाचनम् ।
	तुलापुरुषवत् कुर्याल् लोकेशावाहनं बुधः ॥
	ऋत्विग्मण्डलसंभारभूषणाच्छादनादिकम् ।
	कारेयेत् सप्त कुण्डानि काञ्चनानि विचक्षणः ॥
	प्रादेशमात्राणि तथारत्निमात्राणि वा पुनः ।
	कुर्यात् सप्तपलादूर्ध्वम् आ सहस्राच् च शक्तितः ॥
	संस्थाप्यानि च सर्वाणि पूर्णानि च तिलोपरि ।
	प्रथमं पूरयेत् कुण्डं लवणेन विचक्षणः ॥
	द्वितीयं पयसा तद्वत् तृतीयं सर्पिषा पुनः ।
	चतुर्थं च गुडेनैव दध्ना पञ्चममेव च ॥
	षष्ठं शर्करया तद्वत् सप्तमं तीर्थवारिणा ।
	स्नापयेल् लवणस्यान्तर्ब्रह्माणं काञ्चनं शुभम् ॥
	केशवं क्षीरमध्ये तु घृतमध्ये महेश्वरम् ।
	भास्करं गुडमध्ये तु दधिमध्ये ऽमराधिपम् ॥
	शर्करायां न्यसेल् लक्ष्मीं जलमध्ये तु पार्वतीम् ।
	सर्वेषु सर्वरत्नानि धान्यानि च समन्ततः ॥
	तुलापुरुषवच् छेषमत्रापि परिकल्पयेत् ।
	ततो वारुणहोमान्ते स्नापितो वेदपुंगवैः ॥
	त्रिः प्रदक्षिणम् आवृत्य मन्त्रान् एतान् उदाहरेत् ।
	नमो वः सर्वसिन्धूनाम् आधारेभ्यः सनातनाः ॥
	जन्तूनां स्थानदेभ्यश् च समुद्रेभ्यो नमो नमः ।
[३४२]	क्षीरोदकाज्यदधिमाधवलावणेक्षुसारामृतेन भुवनत्रयजीवसांघान् ।
	आनन्दयन्ति वसुभिश् च यतो भवन्तस्तस्मान् ममाप्यघविघातमलं दिशन्तु ॥
	यस्मात् समस्तभुवनेषु भवन्त एव तीर्थामरासुरसुगन्धिमणिप्रतानम् ।
	पापक्षयाध्वरविलेपनभूषणाय लोकस्य बिभ्रति ततो ऽस्तु ममापि लक्ष्मीः ॥
	इति ददाति रसामरसंयुतान् सुचिरविस्मयवान् इह सागरान् ।
	अमलकाञ्चनरत्नचयानसौ पदमुपैति हरेरमरार्चितम् ॥
	सकलपापविघातविराजितं पितृपितामहपुत्रशतत्रयम् ।
	नरकलोकसमाकुलमप्यलं झगि(टि)ति नेतुमसौ शिवमन्दिरम् ॥

इति मात्स्य सप्तसागरदानम् ।

	मत्स्य उवाच ।
	अथातः संप्रवक्ष्यामि महादानमनुत्तमम् ।
	रत्नधेनुरिति ख्यातं गोलोकफलदं नृणाम् ॥
	पुण्यां तिथिं समासाद्य तुलापुरुषदानवत् ।
	लोकेशावाहनं कृत्वा रत्नधेनुं प्रकल्पयेत् ॥
	भूमौ कृष्णाजिनं कृत्वा लवणद्रोणसंयुतम् ।
	धेनुं रत्नमयीं कुर्यात् संकल्पविधिपूर्वकम् ॥
	स्थापयेत् पद्मरागाणामेकाशीतिं मुखे बुधः ।
	पुष्परागशतं तद्वद् घोणायां परिकल्पयेत् ॥
	ललाटे हैमतिलकं मुक्ताफलशतं दृशोः ।
	भ्रूयुगे विद्रुमशतं शुक्ती कर्णद्वयं स्मृतम् ॥
	काञ्चनानि च शृङ्गाणि शिरो वज्रशतात्मकम् ।
	ग्रीवायां नेत्रपुटकं गोमेदकशतात्मकम् ॥
	इन्द्रनीलशतं पृष्ठे वैडू(दू)र्यशतपार्श्वकौ ।
	स्फटिकं चोदरे तद्वत् सौगन्धिकशतान् (त्) कटिः ॥
	खुरा हेममयाः कार्याः पुच्छं मुक्तावलीमयम् ।
	सूर्यकान्तेन्दुकान्तानां प्राणे कर्पूरचन्दनम् ॥
	कौङ्कुमानि च रोमाणि नाभिं रौप्यां च कल्पयेत् ।
	गारुत्मतशतं तद्वदपाने परिकल्पयेत् ॥
	अथान्यानि च रत्नानि स्थापयेत् सर्वसंधिषु ।
	कुर्याच् छर्करया जिह्वां गोमयं च गुडात्मकम् ॥
[३४३]	गोमूत्रम् आज्येन तथा दधिदुग्धं स्वरूपतः ।
	पुच्छाग्रे चमरं दद्यात् समीपे ताम्रदोहनम् ॥
	कुण्डलानि च हैमानि भूषणानि स्वशक्तितः ।
	कारयेदेवमेवं तु चतुर्थांशेन वत्सकम् ॥
	तथा धान्यानि सर्वाणि पादाश् चेक्षुमयाः शुभाः ।
	नाना फलानि सर्वाणि पञ्चवर्णं वितानकम् ॥
	एवं विरचनां कृत्वा तद्वद् धोमादिकं परम् ।
	ऋत्विग्भ्यो दक्षिणां दत्वा धेनुम् आमन्त्रयेत् ततः ॥
	गुडधेनुवद् आवाह्य इमं चोदाहरेत् ततः ।
	त्वां सर्वदेवगणधाम यतः पठन्ति रुद्रेन्द्रसोमकमलासनवासुदेवाः ।
	तस्मात् समस्तभुवनत्रयदेवयुक्ते मां पाहि देवि भवसागरपीड्यमानम् ॥
	आमन्त्र्य चेत्थमभितः परिवृत्य भक्त्या दद्याद् द्विजाय गुरवे जलपूर्वकं ताम् ।
	यः पुण्यम् आप्य दिनमत्र कृतोपवासः पापैः स मुक्ततनुरेति पदं मुरारेः ॥
	इति सकलविधिज्ञो रत्नधेनुप्रदानं वितरति स विमानं प्राप्य देदीप्यमानम् ।
	सकलकलुषमुक्तो बन्धुभिः पुत्रपौत्रैः सह मदनसरूपः स्थानमभ्येति शंभोः ॥

इति मात्स्ये रत्नधेनुविधानम् ।

	मत्स्य उवाच ।
	अथातः संप्रवक्ष्यामि महादानमनुत्तमम् ।
	महाभूतघटं नाम महापातकनाशनम् ॥
	पुण्यां तिथिमथासाद्य कृत्वा ब्राह्मणवाचनम् ।
	ऋत्विग्मण्डपसंभारभूषणाच्छादनादिकम् ॥
	तुलापुरुषवत् कार्यं लोकेशावाहनादिकम् ।
	कारयेत् काञ्चनं कुम्भं महारत्नचितं शुभम् ॥
	प्रादेशादङ्गुलशतं यावत् कुर्यात् प्रमाणतः ।
	क्षीराज्यपूरितं तच् च कल्पवृक्षसमन्वितम् ॥
	पद्मासनगतांस्तद्वद् ब्रह्मविष्णुमहेश्वरान् ।
	वराहेणोद्धृतां तद्वत् कुर्याद् भूमिं सपर्वताम् ॥
	वरुणं चासनगतं काञ्चनं मकरोपरि ।
	हुताशनं मेषगतं वायुं मृगकृतासनम् ॥
	तथाकाशाधिपं कुर्यान् मूषकस्थं विनायकम् ।
	विन्यसेद् घटमध्ये तान् वेदपञ्चकसंयुतान् ॥
[३४४]	ऋग्वेदस्याक्षसूत्रं स्याद् यजुर्वेदस्य पङ्कजम् ।
	सामवेदस्य वीणा स्याद् धेनुं धक्षिणतो न्यसेत् ॥
	अथर्ववेदस्य पुनः स्रुक्स्रुवौ कमलं करे ।
	पुराणवेदो वरदः साक्षसूत्रकमण्डलुः ॥
	परितः सर्वधान्यानि चामरासनदर्पणम् ।
	पादुकोपानहच्छत्रदीपप्का भूषणानि च ॥
	शय्याथ जलकुम्भश् च पञ्चवर्णं वितानकम् ।
	स्नात्वाधिवासनान्ते तु मन्त्रमेतद् (म्) उदीरयेत् ॥
	नमो वः सर्वदेवानाम् आधारेभ्यश् चराचरे ।
	महाभूतादिदेवेभ्यः शान्तिरस्तु शिवं मम ॥
	यस्मान् न किंचिदप्यस्ति महाभूतैर्विना कृतम् ।
	ब्रह्माण्डे सर्वभूतानां तस्माच् छ्रीरक्षयास्तु मे ॥
	इत्युच्चार्य महाभूतघटं यो विनिवेदयेत् ।
	सर्वपापविनिर्मुक्तः प्रयाति परमां गतिम् ॥
	विमानेनार्कवर्णेन पितृबन्धुसमन्वितः ।
	स्तूयमानो वरस्त्रीभिः पदमभ्येति वैष्णवम् ॥
	षोडशैतानि य कुर्यान् महादानानि मानवः ।
	न तस्य पुनरावृत्तिरिह लोके ऽभिजायते ॥
	इति पठति य इत्थं वासुदेवस्य पार्श्वे ससुतपितृकलत्रः संशृणोतीह सम्यक् ।
	पुररिपुभवने वै मन्दिरे चार्कलक्ष्म्योरमरपुरवधूभिर्मोदते सोऽपि कल्पम् ॥

इति मात्स्य महाभूतघटदानम् ।

अथ पर्वतदानानि ।

मत्स्यपुराणे ।
	उमापतिरुवाच
	मेरुप्रदानं वक्ष्यामि दशधा मुनिसत्तम ।
	यत्प्रदानान् नरो लोकान् आप्नोति सुरपूजितान् ॥
	पुराणेषु च वेदेषु कृतेष्व् एषु यदश्नुते ।
	तस्माद् विधानं वक्ष्यामि पर्वतानामनुक्रमात् ॥
	प्रथमो धान्यशैलः स्याद् द्वितीयो लवनाचलः ।
	गुडाचलस्तृतीयस्तु चतुर्थो हेमपर्वतः ॥
	पञ्चमस्तिलशैलः स्यात् षष्ठः कार्पासपर्वतः ।
	सप्तमो घृतशैलः स्याद् रत्नशैलस्तथाष्टमः ॥
[३४५]	राजतो नमस्तद्वद् दशमः शर्कराचलः ।
	वक्ष्ये विधानमेतेषां यथावदनुपूर्वशः ॥
	अयने विषुवे पुण्ये व्यतीपाते दिनक्षये ।
	कृष्णपक्षे तृतीयायामुपरागे शशिक्षये ॥
	विवाहोत्सवयज्ञेषु द्वादश्यामथ वा पुनः ।
	शुक्लायां पञ्चदश्यां वा पुण्यर्क्षे वा विधानतः ॥
	धान्यशैलादयो देया यथाशास्त्रं विधानतः ।
	तीर्थे वायतने वापि गोष्ठे वा संगमे ऽपि वा ॥
	मण्डलं कारयेद् भक्त्या चतुरश्रमुदङ्मुखम् ।
	प्रागुदक्प्रवणं तद्वत् प्राङ्मुखं वा विधानतः ॥
	गोमयेनोपलिप्तायां भूमाव् आस्तीर्य वा कुशान् ।
	तन्मध्ये पर्वतं कुर्याद् विष्कम्भैः पर्वतैर्युतम् ॥
	धान्यद्रोणसहस्रेण भवेद् गिरिरिहोत्तमः ।
	मध्यमः पञ्चशतिकः कनिष्ठः स्यात् तिभिः शतैः \\
	मेरुर्महाव्रीहिमयस्तु मध्ये सुवर्णवृक्षत्रयसंयुतः स्यात् ।
	पूर्वेण मुक्ताफलवज्रयुक्तो याम्येन गोमेदकपुष्परागैः ॥
	पश्चाच् च गारुत्मतनीलरत्नैः सौम्येन वैडू(दू)र्यसरोजनालैः ।
	श्रीखण्डखण्डैरभितः प्रवाललतान्वितैः शुक्तिशिलातलः स्यात् ॥
	ब्रह्मा च विष्णुर् भगवान् पुरारिर्दिवाकरो ऽप्यत्र हिरण्मयः स्यात् ।
	मूर्ध्नि व्यवस्थानममत्सरेण कार्यं सुवर्णेन तथा द्विजौघैः ॥
	चत्वारि शृङ्गाणि च राजतानि नितम्बभागेष्व् अपि राजतः स्यात् ।
	तथेक्षुवंशावृतकन्दरश् च घृतोदकप्रस्रवणश् च दिक्षु ॥
	शुक्लाम्बराण्यम्बुधरावली स्यात् पूर्वेण पीतानि च दक्षिणेन ।
	वासांसि पश्चादथ कर्बुराणि रक्तानि चैवोत्तरतो घनाली ॥
	रौप्यान् महेन्द्रप्रमुखांस्तथाष्टौ संस्थाप्य लोकाधिपतीन् क्रमेण ।
	नानाफलाली च समन्ततः स्यान् मनोरमं माल्यविलेपनं च ॥
	वितानकं चोपरि पञ्चवर्णमम्लानपुष्पाभरणं सितं च ।
	इत्थं निवेद्यामरशैलमग्र्यं तं काञ्चनेनातिविराजमानम् ॥
[३४६]	ततस्तु विष्कम्भगिरीन् क्रमेण तुरीयभागेण चतुर्दिशं च ।
	संस्थापयेत् पुष्पविलेपनाढ्यान् मनोरमान् वस्त्रगणावृतांश् च ॥
	युक्तं यवैः करभभद्रकदम्बचिह्नं कामेन काञ्चनमयेन विराजमानम् ।
	तं कारयेत् कुसुमवस्त्रविलेपनाढ्यं क्षीरारुणोदसरसा च वनेन चैव ॥
	रौप्येण शुक्तिघटितेन विराजमानं याम्येन गन्धमदनो ऽत्र निवेशनीयः ।
	गोधूमसंचयमयः कलधौतजो वा हैमेन यक्षपतिना घृतमानसेन ॥
	वस्त्रैश् च राजतवनेन च संयुतः स्यात् पश्चाच् च मैनाकतिलाचलं च ।
	सुगन्धधूपेन विलेपनेन पुष्पोत्करैर्मण्डितविग्रहाभम् ॥
	सौवर्णपिप्पलहिरण्मयसंप्रयुक्तम् आकारयेद् रजतपुष्पवनेन तद्वत् ।
	वस्त्रान्वितं दधिसितोदसरस्तथाग्रे संस्थाप्य तं विपुलशैलमथोत्तरेण ॥
	शैलं स्वपार्श्वमपि धातुमयं सुवस्त्रं विन्यासभूषितमहाकृतिसंनिवेशम् ।
	पुष्पैश् च हेमवटपादपशेखरं तम् आकारयेत् कनकधेनुविराजमानम् ॥
	साक्षीकभद्रसुरसावसनेन तद्वद् रौप्येण भासुरवता च युतं विहाय ।
	होमं चतुर्भिरथ वेदपुराणविद्भिर्मान्यैरनिन्द्यचरिताकृतिभिर्द्विजेन्द्रैः ॥
	पूर्वेण हस्तिमुखवच् च विधाय कुण्डं कार्यस्तिलैर्यवघृतेन समित्कुशैश् च ।
	रात्रौ च जागरमनुद्धतगीततूर्यैरावाहनं च कथयामि शिलोच्चयानाम् ॥
	त्वं सर्वदेवगणधामनिधे विरुद्धमस्मद्गृहेष्व् अमरपर्वत नाशयाशु ।
	त्वमेव भगवान् ईशो ब्रह्मा विष्णुर्दिवाकरः ।
	मूर्तामूर्तं परं बीजमतः पाहि सनातनः ॥
	यस्मात् त्वं लोकपालानां विश्वमूर्तेश् च मन्दिरम् ।
	रुद्रादित्यवसूनां च तस्माच् छान्तिं प्रयच्छ मे ॥
	यस्मादशून्यममरैर्नारीभिश् च शिरस्तव ।
	तस्मान् मामुद्धराशेषदुःखसंसारसागरात् ॥
	एवमभ्यर्चितं मेरुं मन्दरं चाभिपूजयेत् ।
	यस्माच् चैत्ररथेन त्वं भद्राश्ववरिषेण च ॥
	शोभसे मन्दर क्षिप्रमतस्तुष्टिकरो भव ।
	यस्माच् चूडामणिर् जम्बुद्वीपे त्वं गन्धमादन ॥
	गन्धर्ववनशोभावानतः कीर्तिर्दृढास्तु मे ।
	यस्मात् त्वं केतुमालेन वैभ्राजेन वनेन च ॥
	हिरण्मयैश् च शिखरैस्तस्मात् पुष्टिर्ध्रुवास्तु मे ।
	उत्तरैः कुरुभिर्यस्मात् सावित्रेण वनेन च ॥
	सुपार्श्व राजसे नित्यमतः श्रीरक्षयास्तु मे ।
	एवम् आमन्त्र्य तान् सर्वान् प्रभाते विमले पुनः ॥
	स्नात्वाथ गुरवे दद्यान् मध्यमं पर्वतोत्तमम् ।
	विष्कम्भपर्वतान् पश्चाद् ऋत्विग्भ्यः क्रमशो मुने ॥
	गाश् च दद्याच् चतुर्विंशदथ वा दश नारद ।
	शक्तितः सप्त वाष्टौ वा पञ्च दद्यादशक्तिमान् ॥
	एकां वा गुरवे दद्यात् कपिलां च पयस्विनीम् ।
	पर्वतानामशेषाणामेष एव विधिः स्मृतः ॥
	त एव पूजने विप्रास्त एवोपस्कराः स्मृताः ।
	ग्रहणं लोकपालानां ब्रह्मादीनां च सर्वदा ॥
	स्वमन्त्रेणैव सर्वेषु होमः शैलेषु पठ्यते ।
	उपवासी भवेन् नित्यमशक्तौ नक्तमिष्यते ॥
	विधानं सर्वशैलानां क्रमशः शृणु नारद ।
	दानकालेषु ये मन्त्राः पर्वतेषु च यत् फलम् ॥
	अन्नं ब्रह्म यतः प्रोक्तमन्नं प्राणाः प्रकीर्तिताः ।
	अन्नाद् भवन्ति भूतानि जगदन्नेन वर्तते ॥
	अन्नमेव यतो लक्ष्मीरन्नमेव जनार्दनः ।
	धान्यपर्वतरूपेण पाहि तस्मान् नगोत्तम ॥
	अनेन विधिना यस्तु दद्याद् धान्यमयं गिरिम् ।
	मन्वन्तरशतं साग्रं देवलोके महीयते ॥
	अप्सरोगणगन्धर्वैराकीर्णेन विराजता ।
	विमानेन दिवः पृष्ठम् आयाति ऋषिसेवितः ॥
	कर्मक्षये राजराज्यम् आप्नोतीह न संशयः ॥

इति धान्यपर्वतदानम् ।
[३४८]
	मत्स्य उवाच ।
	अथातः संप्रवक्ष्यामि लवणाचलमुत्तमम् ।
	यत्प्रदानान् नरो लोकान् आप्नोति शिवसंमतान् ॥
	उत्तमः षोडशद्रोणः कर्तव्यो लवणाचलः ।
	मध्यमः स्यात् तदर्धेन चतुर्भिरवमः स्मृतः ॥
	वित्तहीनो यथा शक्त्या द्रोनादूर्ध्वं तु कारयेत् ।
	चतुर्थांशेन विष्कम्भपर्वतान् कारयेत् पृथक् ॥
	विधानं पूर्ववत् कुर्याद् ब्रह्मादीनां च सर्वदा ।
	तद्वद् धेममयान् सर्वांल् लोकपालान् निवेशयेत् ॥
	सरांसि कामदेवादींस्तद्वच् चात्र निवेशयेत् ।
	कुर्याज् जागरमत्रापि दानमन्त्रान् निबोध मे ॥
	सौभाग्यरससंभूतो यतो ऽयं लवणाचलः ।
	तदात्मकत्वेन च मां पाहि पापान् नगोत्तम ॥
	यस्मादन्नरसाः सर्वे नोत्कटा लवणं विना ।
	प्रियं च शिवयोर्नित्यं तस्माच् छान्तिं प्रयच्छ मे ॥
	विष्णुदेहसमुद्भूतं यस्माद् आरोग्यवर्धनम् ।
	तस्मात् पर्वतरूपेण पाहि संसारसागरात् ॥
	अनेन विधिना यस्तु दद्याल् लवणपर्वतम् ।
	उमालोके वसेत् कल्पं ततो याति परां गतिम् ॥

इति लवणपर्वतदानम् ।

	अथातः संप्रवक्ष्यामि गुडपर्वतमुत्तमम् ।
	यत्प्रदानान् नरः श्रीमान् स्वर्गम् आप्नोति पूजितः ॥
	उत्तमो दशभिर् भारैर्मध्यमः पञ्चभिर्मतः ।
	त्रिभिर् भारैः कनिष्ठः स्यात् तदर्धेनाल्पवित्तवान् ॥
	तद्वद् आमन्त्रणं पूजा हेमवृक्षसुरार्चनम् ॥
	विष्कम्भपर्वतांस्तद्वल् लोकपालाधिवासनम् ।
	धान्यपर्वतवत् कुर्याद् इमं मन्त्रमुदीरयेत् ॥
	यथा देवेषु विश्वात्मा प्रवरो ऽयं जनार्दनः ।
	सामवेदस्तु वेदानां महादेवस्तु योगिनाम् ॥
	प्रणवः सर्वमन्त्राणां नारीणां पार्वती यथा ।
[३४९]	तथा रसानां प्रवरः सदैवेक्षुरसो मतः ॥
	मम तस्मात् परां लक्ष्मीं ददस्व गुडपर्वत ।
	सुरासुराणां सर्वेषां नागयक्षर्क्षपक्षिणाम् ॥
	निवासश् चापि पार्वत्यास्तस्मान् मां पाहि सर्वदा ॥
	अनेन विधिना यस्तु दद्याद् गुडमयं गिरिम् ।
	पूज्यमानः स गन्धर्वैर्गौरीलोके महीयते ॥
	पुनः कल्पशतान्ते तु सप्तद्वीपाधिपो भवेत् ।
	आयुरारोग्यसंपन्नः शत्रुभिश् च पराजितः ॥

इति गुडपर्वतदानम् ।

	अथातः संप्रवक्ष्यामि हिरण्याचलमुत्तमम् ।
	यस्य प्रदानाद् भवनं वैरिञ्चं याति मानवः ॥
	उत्तमः पलसाहस्रो मध्यमः पञ्चभिः शतैः ।
	तदर्धेनावरस्तद्वदल्पवित्तो ऽपि शक्तितः ॥
	दद्यादेकपलादूर्ध्वं यथा शक्त्या विमत्सरः ।
	धान्यपर्वतवत् सर्वं वदध्यान् मुनिपुंगव ॥
	विष्कम्भशैलांस्तद्वच् च कृत्वा मन्त्रमुदीरयेत् ।
	नमस्ते ब्रह्मबीजाय ब्रह्मगर्भाय वै नमः ॥
	यस्मादनन्तफलदस्तस्मात् पाहि शिलोच्चय ।
	यद्मादग्नेरपत्यं त्वं यस्मादुल्बं जगत्पतेः ॥
	हेमपर्वतरूपेण तस्मात् पाहि नमो नमः ।
	अनेन विधिना यस्तु दद्यात् कनकपर्वतम् ॥
	स याति परमं स्थानं ब्राह्ममानन्दकारम् (?) ।
	तत्र कल्पशतं तिष्ठेत् ततो याति परां गतिम् ॥

इति सुवर्णपर्वतदानम् ।

	अथातः संप्रवक्ष्यामि तिलशैलं विधानतः ।
	यत् प्रदानान् नरो याति विष्णुलोकमनुत्तमम् ॥
	उत्तमो दशभिर्द्रोणैर्मध्यमः पञ्चभिर्मतः ।
	त्रिभिः कनिष्ठो विप्रेन्द्र तिलशैलः प्रकीर्तितः ॥
[३५०]	पूर्ववच् चापरं सर्वं विष्कम्भपर्वतादिकम् ।
	दानमन्त्रं प्रवक्ष्यामि यथावन् मुनिपुंगव ॥
	यस्मान् मधुवधे विष्णोर्देहस्वेदसमुद्भवाः ।
	तिला मुद्गाश् च माषाश् च तस्माच् छं नो भवत्व् इह ॥
	हव्यकव्येषु यस्माच् च तिलैरेवाभिरक्षणम् ।
	भवादुद्धर शैलेन्द्र तिलाचल नमो ऽस्तु ते ॥
	इत्यामन्त्र्य च यो दद्यात् तिलाचलमनुत्तमम् ।
	स वैष्णवपदं याति पुनरावृत्तिदुर्लभम् ॥
	दीर्घायुष्यमवाप्नोति इह चामुत्र मानवः ।
	पितृभिर्देवगन्धर्वैः पूज्यमानो दिवं व्रजेत् ॥

इति तिलपर्वतदानम् ।

	कार्पासपर्वतस्तद्वद् विंशद्भारैरिहोत्तमः ।
	दशभिर्मध्यमः प्रोक्तः कनिष्ठः पञ्चभिर्मतः ॥
	भारेणाल्पधनो दद्याद् वित्तशाठ्यविवर्जितः ।
	धानपर्वतवत् सर्वम् आसाद्य मुनिपुंगव ॥
	प्रभातायां तु शर्वर्यां दद्याद् इदमुदीरयेत् ।
	त्वमेवावरणं यस्माल् लोकानामिह सर्वदा ॥
	कर्पासाचल तस्मात् त्वमघौघध्वंसनो भव ।
	एवं कार्पासशैलेन्द्रं यो दद्यात् पर्वसंनिधौ ॥
	रुद्रलोके वसेत् कल्पं ततो राजा भवेद् इह ॥

इति कार्पासपर्वतदानम् ।

	अथातः संप्रवक्ष्यामि घृताचलमनुत्तमम् ।
	तेजोमृतमयं दिव्यं महापातकनाशनम् ॥
	विंशत्या घृतकुम्भानामुत्तमः स्याद् घृताचलः ।
	दशभिर्मध्यमः प्रोक्तः पञ्चभिस्त्व् अवरः स्मृतः ॥
	अल्पवित्तो ऽपि यः कुर्याद् द्वाभ्यामिह विधानतः ।
	विष्कम्भपर्वतांस्तद्वच् चतुर्भागेन कल्पयेत् ॥
	शालितण्डुलपात्राणि कुम्भोपरि निवेशयेत् ।
	कारयेत् संहतान् उच्चान् यथाशोभं विधानतः ॥
[३५१]	वेष्टयेच् छुक्लवासोभिरिक्षुदण्डफलादिभिः ।
	धान्यपर्वतवच् छेषं विधानमिह पठ्यते ॥
	अधिवासनपूर्वं तु तद्वद् धोमसुरार्चनम् ।
	प्रभातायां विभावर्यां गुरवे तु निवेदयेत् ॥
	विष्कम्भपर्वतांस्तद्वद् ऋत्विग्भ्यः शान्तमानसः ।
	संयोगाद् घृतमुत्पन्नं यस्मादमृततेजसोः ॥
	तस्माद् घृतार्चिर्विश्वात्मा प्रीयतां मम शंकरः ।
	यस्मात् तेजोमयं ब्रह्म घृते तच् च व्यवस्थितम् ॥
	घृतपर्वतरूपेण तस्मान् नः पाहि भूधर ।
	अनेन विधिना दद्याद् घृतपर्वतमुत्तमम् ॥
	महापातकयुक्तो ऽपि लोकम् आयाति शंकरम् ।
	हंससारसयुक्तेन किंकिणीजालमालिना ॥
	विमानेनाप्सरोभिश् च सिद्धविद्याधरैर्वृतः ।
	विहरेत् पितृभिः सार्धं यावद् आभूमिसंप्लवम् ॥

इति घृतपर्वतदानम् ।

	अथातः संप्रवक्ष्यामि रत्नाचलमनुत्तमम् ।
	मुक्ताफलसहस्रेण पर्वतः स्यादनुत्तमः ॥
	मध्यमः पञ्चशतिको द्विशतेनावरः स्मृतः ।
	चतुर्थांशेन विष्कम्भपर्वताः स्युः समन्ततः ॥
	पूर्वेण वज्रगोमेदैर्दक्षिणेनेन्द्रनीलकैः ।
	पुष्परागयुतैः कार्यो विद्वद्भिर्गन्धमादनः ॥
	वैडू(दू)र्यविद्रुमैः पश्चात् संमिश्रो विपुलाचलः ।
	पद्मरागैः ससौवर्णैरुत्तरेण च विन्यसेत् ॥
	धान्यपर्वतवत् सर्वत्रापि परिकल्पयेत् ।
	तद्वद् आवाहनं कृत्वा वृक्षान् वेदांश् च काञ्चनान् ॥
	पूजयेत् पुष्पपानीयैः प्रभाते स्याद् विसर्जनम् ।
	पूर्ववद् गुरुऋत्विग्भ्य इमान् मन्त्रान् उदीरयेत् ॥
	यथा देवगणाः सर्वे सर्वरत्नेष्व् अवस्थिताः ।
	त्वं हि रत्नमयो नित्यमतः पाहि महाचल ॥
[३५२]	यस्माद् रत्नप्रदानेन तुष्टिं प्रकुरुते हरिः ।
	सदानन्दप्रसादेन तस्मान् नः पाहि भूधर ॥
	अनेन विधिना यस्तु दद्याद् रत्नमहागिरिम् ।
	स याति वैष्णवं लोकममरेश्वरपूजितः ॥
	यावत्कल्पशतं साग्रं वसित्वेह नराधिपः ।
	रूपारोग्यगुणोपेतः सप्तद्वीपाधिपो भवेत् ॥
	ब्रह्महत्यादिकं किंचिद् यदत्रामुत्र वा कृतम् ।
	तत् सर्वं नाशम् आयाति गिरिर्वज्रहतो यथा ॥

इति रत्नपर्वतदानम् ।

	अथातः संप्रवक्ष्यामि रूप्याचलमनुत्तमम् ।
	यत्प्रदानान् नरो याति सोमलोकं नराधिप ॥
	दशभिः पलसाहस्रैरुत्तमो रजताचलः ।
	पञ्चभिर्मध्यमः प्रोक्तस्तदर्धेनावरः स्मृतः ॥
	अशक्तो विंशतेरूर्ध्वं कारयेच् छक्तितः सदा ।
	विष्कम्भपर्वतांस्तद्वत् तुरीयांशेन कारयेत् ॥
	पूर्ववद् राजतान् कुर्यान् मन्दरादीन् विधानतः ।
	कलधौतमयांस्तद्वल् लोकेशानर्चयेद् बुधः ॥
	ब्रह्मविष्ण्वर्कवान् कार्यो नितम्बो ऽत्र हिरण्मयः ।
	राजतं स्याद् यदन्येषां सर्वं तद् इह काञ्चनम् ॥
	शेषं च पूर्ववत् कुर्याद् धोमजागरणादिकम् ।
	दद्यात् तद्वत् प्रभाते तु गुरवे रौप्यपर्वतम् ॥
	विष्कम्भशैलान् ऋत्विग्भ्यः प्राज्यवस्त्रविभूषणान् ।
	इमं मन्त्रं पठन् दद्याद् दर्भपाणिर्विमत्सरः ॥
	पितॄणां वल्लभं यस्माद् धरीन्द्राणां शिवस्य च ।
	रजतं पाहि तस्मान् नः शोकसंसारसागरात् ॥
	इत्थं निवेद्य यो दद्याद् रजताचलमुत्तमम् ।
	गवायुतसहस्रस्य फलम् आप्नोति मानवः ॥
	सोमलोके स गन्धर्वैः किंनराप्सरसां गणैः ।
	पूज्यमानो वसेद् विद्वान् यावद् आभूतसंप्लवम् ॥

इति रजतपर्वतदानम् ।

[३५३]	अथातः संप्रवक्ष्यामि शर्कराचलमुत्तमम् ।
	यस्य प्रदानाद् विष्ण्वर्करुद्रास्तुष्यन्ति सर्वदा ॥
	अष्टभिः शर्कराभारैरुत्तमः स्यान् महाचलः ।
	चतुर्भिर्मध्यमः प्रोक्तो भाराभ्यामवरो मतः ॥
	भारेण वार्धभारेण कुर्याद् यः स्वल्पवित्तवान् ।
	विष्कम्भपर्वतान् कुर्यात् तुरीयांशेन मानवः ॥
	धान्यपर्वतवत् सर्वम् आसाद्यामरसंयुतम् ।
	मेरोरुपरि तत् तद्वत् स्थाप्यं हेमतरुत्रयम् ॥
	मन्दारः पारिजातश् च तृतीयः कल्पपादपः ।
	एतद् वृक्षत्रयं मूर्ध्नि सर्वेष्व् अपि निवेशयेत् ॥
	हरिचन्दनसंतानौ पूर्वपश्चिमभागयोः ।
	निवेश्यौ सर्वशैलेषु विशेषाच् छर्कराचले ॥
	मन्दारे कामदेवस्तु प्रत्यग्वक्त्रः सदा भवेत् ।
	गन्धमादनशृङ्गे च धनदः स्यादुदङ्मुखः ॥
	प्राङ्मुखो वेदमूर्तिश् च हंसः स्याद् विपुलाचलः ।
	हैमी सुपार्श्वसुरभी दक्षिणाभिमुखी भवेत् ॥
	धान्यपर्वतवत् सर्वम् आवाहनमखादिकम् ।
	कृत्वाथ गुरवे दद्यान् मध्यमं पर्वतोत्तमम् ॥
	ऋत्विग्भ्यश् चतुरः शैलान् इमान् मन्त्रान् उदीरयेत् ।
	सौभाग्यामृतसारो ऽयं परमः शर्कराचलः ॥
	तस्माद् आनन्दकरी त्वं भव शैलेन्द्र सर्वदा ।
	अमृतं पिबतां ये तु निपेतुर् भुवि शीकराः ॥
	देवानां तत्समुत्थो ऽयं पाहि नः शर्कराचलः ।
	मनोभवधनुर्मध्यादुद्गता शर्करा यतः ॥
	तन्मयो ऽपि महाशैल पाहि संसारसागरात् ।
	यो दद्याच् छर्कराशैलमनेन विधिना ततः ॥
	सर्वपापविनिर्मुक्तः स याति शिवमन्दिरम् ।
	चन्द्रादित्याग्निसंकाशमधिरुह्यानुजीविभिः ॥
	सहैव यानम् आतिष्ठेत् स तु विष्णुप्रभो दिवम् ।
	ततः कल्पशतान्ते तु सप्तद्वीपाधिपो भवेत् ॥
[३५४]	आयुरारोग्यसंपन्नो यावज्जन्मार्बुदत्रयम् ।
	भोजनं शैक्तितः कुर्यात् सर्वशैलेष्व् अमत्सरः ॥
	सर्वत्र क्षारलवणमश्नीयात् तदनुज्ञया ।
	पर्वतोपस्करान् सर्वान् प्रापयेद् ब्राह्मणालये ॥
	पश्येदमून् मानधनो हि भक्त्या स्पृशेन् मनुष्यैरिह दीयमानान् ।
	शृणोति भक्त्व्याथ मतिं ददाति विकल्मषः सो ऽपि दिवं प्रयाति ॥

इति शर्कराचलदानम् ।

अथ कृष्णाजिनदानं विचार्यते । तत्र विष्णुः ।
अथ वैशाख्यां पौर्णमास्यां कृष्णाजिनं सखुरं सुवर्णशृङ्गं रूप्यखुरं मुक्तालाङ्गूलभूषितं कृत्वाविकवस्त्रे प्रसारयेत् । तत्र तिलैः प्रच्छादयेत् । सुवर्णनाभं च कुर्यादहतेन वाससोर्युगलेन प्रच्छादयेत् । सर्वरत्नगन्धैश् चालं कुर्यात् । चतसृषु दिक्षु चत्वारि तैजसानि पात्राणि क्षीरदधिमधुसर्पिःपूर्णानि निधायाहिताग्नये ब्राह्मणायालंकृताय वासोयुगेन प्रच्छादिताय दद्यात् । अथ गाथा भवन्ति ।
	यस्तु कृष्णाजिनं दद्यात् सखुरं शृङ्गसंयुतम् ।
	तिलैः प्रच्छाद्य वासोभिः सर्वरत्नैरलंकृतम् ॥
	ससमुद्रगुहा तेन सशैलवनकानना ।
	चतुरन्ता भवेद् दत्ता पृथिवी नात्र संशयः ॥
	कृष्णाजिने तिलान् कृत्वा हिरण्यं मधुसर्पिषी ।
	ददाति यस्तु विप्राय स संतरति दुष्कृतम् ॥ इति ।
यमगाथासु ।
	गोभूहिरण्यसंयुक्तमार्गमेकं ददाति यः ।
	हित्वा दुष्कृतकर्माणि सायुज्यं ब्रह्मणो व्रजेत् ॥
	गोभिश् चतसृभिर्युक्तं तथा भूमिसमन्वितम् ।
	प्रतिग्रहसमर्थाय विदुषे ब्रह्मचारिणे ॥
मत्स्यपुराणे ।
	मत्स्य उवाच ।
	वैशाखी पौर्णमासी च ग्रहणं चन्द्रसूर्ययोः ।
	पौर्णमासी तथा माघी आषाढी कार्तिकी तथा ॥
	तुरायणं तु द्वादश्यां तस्यां दत्तं महाफलम् ।
	आहिताग्निर्द्विजो यश् च तद् देयं कस्य पार्थिव ॥
[३५५]	यथा येन विधानेन तन् मे निगदतः शृणु ।
	गोमयेनोपलिप्ते तु शुचौ देशे नराधिप ॥
	आदाव् एव समास्तीर्य शोभनं वस्त्रम् आविकम् ।
	ततः सशृङ्गं सखुरम् आविके कृष्णमार्गणम् ॥
	कर्तव्यं रूप्यशृङ्गं तद्रूप्यदन्तं तथैव च ।
	लाङ्गूलं विद्रुमं चैव नेत्रयोर्मौक्तिकं तथा ॥
	तिलैरात्मसमं कृत्वा वाससाच्छादयेद् बुधः ।
	सुवर्णनाभं तत् कुर्यादलंकुर्याद् विशेषतः ॥
	गन्धैरन्नैर्यथाशक्त्या तस्य दिक्षु च विन्यसेत् ।
	धातुपात्राणि चत्वारि दिक्षु दद्याद् यथाक्रमम् ॥
	हिरण्मयेषु पात्रेषु पूर्वादिक्रमेण तु ।
	घृतं क्षीरं दधि क्षौद्रमेवं दत्वा यथाविधि ॥
	चम्पकस्य तथा शाखामव्रणं कुम्भमेव च ।
	वाद्योपस्थापनं कृत्वा शुभवित्तो निवेशयेत् ॥
	जीर्णवस्त्रेण पीतेन सर्वाङ्गानि च मार्जयेत् ।
	धातुमयानि पात्राणि पादेष्व् अस्य प्रदापयेत् ॥
	यानि काम्यानि पापानि मया लोके कृतानि वै ।
	लोहपात्रप्रदानेन प्रणश्यन्तु ममाशु वै ॥
	तिलपूर्णं तु तं कृत्वा वामपादे निवेशयेत् ।
	यानि पापान्यकाम्यानि कामोत्थानि कृतानि च ॥
	कांस्यपात्रप्रदानेन तानि नश्यन्तु मे सदा ।
	मधुपूर्णं तु तं कृत्वा पादे वै दक्षिणे न्यसेत् ॥
	परापवादपैशुन्यात् पृष्ठमांसस्य भक्षणात् ।
	तत्रोत्थितं च मे पापं ताम्रपात्रात् प्रशश्यतु ॥
	कन्यानृतं गवां चैव परदारप्रघर्षणम् ।
	रूप्यपात्रप्रदानाद् धि क्षिप्रं नाशं प्रयातु मे ॥
	ऊर्ध्वपादौ त्व् इमौ कार्यौ ताम्रस्य रजतस्य च ।
	जन्मजन्मसहस्रेषु कृतं पापं कुबुद्धिना ॥
[३५६]	सुवर्णपात्रदानेन नाशयाशु जनार्दन ।
	हेम मुक्ता विद्रुमं च दाडिमं बीजपूरकम् ॥
	प्रशस्तपात्रे श्रवणे खुरशृङ्गाटकानि च ।
	एवं कृत्वा यथोक्तेन सर्वशाकफलानि च ॥
	तत्प्रतिग्रहविद् विद्वान् आहिताग्निर्द्विजोत्तमः ।
	स्नातो वस्त्रयुगच्छन्नः स्वशक्त्या वाप्यलंकृतः ।
	प्रतिग्रहश् च तस्योक्तः पुच्छदेशे महीपते ॥
	सुवर्णनाभकं दद्यात् प्रीयतां वृषभध्वजः ।
	अनेन विधिना दत्वा यथावकृष्णमार्गणम् ॥
	न स्पृश्यः स द्विजो राज्ंश् चितियूपसमो हि सः ।
	दाने च श्रद्दधाने च दूरतः परिवर्जयेत् ॥
	स्वगृहान् प्रेष्य तं विप्रं मण्डले स्नानम् आचरेत् ।
	पूर्णकुम्भेन राजेन्द्र शाखायां चणकस्य च ॥
	कृत्वा चाचार्यकलशं मन्त्रेणानेन मूर्धनि ।
	आप्यायतां समुद्रस्त्वाम् ऋचो जप्यास्तु षोडश ॥
	अहते वाससी कृत्वा चाचान्तः शुचितामियात् ।
	तद्वत् सुसंहितं कुम्भं नीत्वोत्क्षिप्य चतुष्पथे ॥
	कृतेनानेन या व्युष्टिर्न सा क्रतुशतैरपि ।
	वक्तुं च नृपतिश्रेष्ठ तथाप्युद्देशतः शृणु ॥
	समग्रभूमिदानस्य फलं प्राप्नोत्यसंशयम् ।
	सर्वांश् च लोकाञ् जयति कामचारी विहंगमः ॥
	आभूतसंप्लवं यावत्स्वर्गं प्राप्नोत्यसंशयम् ।
	न पिता पुत्रमरणं वियोगं भायया सह ॥
	धनदेशपरित्यागं न चैवेहाप्नुयात् क्वचित् ॥

इति कृष्णाजिनदानविधिः ।

अथ कालपुरुषदानम् ।

	श्रीकृष्ण उवाच ।
	पुण्यं दिनमथासाद्य भूमिभागे समे शुभे ।
	चतुर्दश्यां चतुर्थ्यां वा विष्ट्यां वा पाण्दुनन्दन ॥
[३५७]	पुमान् कृष्णतिलैः कार्यो रूप्यदन्तः सुवर्णदृक् ।
	खड्गोद्यतकरो दीर्घो जपाकुसुममण्डितः ॥
	रक्ताम्बरधरः स्रग्वी शङ्खमालाविभूषितः ।
	तीक्ष्णासिपुत्र्या बन्धनं प्रभावितकटीतटः ॥
	उपानद्युगयुक्तो ऽपि कृष्णकम्बलपार्श्वगः ।
	गृहीतसांसपिण्डश् च वामे करतले तु सः ॥
	एवंविधं तु तं कृत्वा गृहीतकुसुमाञ्जलिः ।
	यजमानः प्रसन्नात्मा इमं मन्त्रमुदीरयेत् ॥
	संपूज्य गन्धकुसुमैर्वैवेद्यं विनिवेद्य च ।
	सर्वं कालयसे यस्मात् कालस्तेनैव चोद्यसे ॥
	ब्रह्मविष्णुशिवादीनां त्वमसाध्यो ऽसि सुव्रत ।
	पूजितस्त्वं मया भक्त्या पार्थितश् च मया सुखम् ॥
	यद् युज्यते तव विभो तत् कुरुष्व नमो नमः ।
	एवं संपूजयित्वा तं ब्राह्मणाय निवेदयेत् ॥
	ब्राह्मणः प्रथमं पूज्यो वासोभिर् भूषणैस्तथा ।
	दक्षिणां शक्तितो दत्वा प्रणिपत्य विसर्जयेत् ॥
	अनेन विधिना यस्तु दानमेतत् प्रयच्छति ।
	अपसृत्युभयं तस्य न च व्याधिकृतं भवेत् ॥
	भवत्यव्याहरैश्वर्यः सर्वबाधाविवर्जितः ।
	देहान्ते सूर्यभवनं भित्त्वा याति परां गतिम् ॥
	पुण्यक्षयाद् इहाभ्येत्य राजा भवति धार्मिकः ।
	यज्ञयाजी श्रिया युक्तः पुत्रपौत्रसमन्वितः ॥
	संपूज्य कालपुरुषं विधिवद् द्विजाय दत्वा शुभाशुभफलोदयहेतुभूतम् ।
	रोगामयैः सकलरोगमयैः श्रीरे देही न मोहमुपगच्छति तत्प्रभावात् ॥

इति भविष्योत्तरे कालपुरुषदानविधानम् ।

अथ तिथिदानानि । तत्र विष्णुः ।
मार्गशीर्षशुक्लपञ्चदश्यां मृगशिरसा युक्तायां चूर्णितलवणस्य सुवर्णनाभं प्रस्थमेकं ब्राह्मणाय प्रतिपादयेत् । अनेन कर्मणा रूपसौभाग्यं [३५८] जायते । पौषी चेत् पुष्ययुक्ता स्यात् तस्यां गौरसर्षपकल्केनोत्सादितशरीरो गव्यघृतकुम्भेनाभिषिक्तः सर्वौषधीभिः सर्वगन्धैः सर्वबीजैश् च स्नातो घृतेन च भगवन्तं वासुदेवं स्नापयित्वा पुष्पधूपदीपगन्धनैवेद्यादिभिश् चाभ्यर्च्य वैष्णवैः सूक्तैर्बार्हस्पत्यैश् च मन्त्रैः पावकं हुत्वा सुसुवर्णेन घृतेन ब्राह्मणं स्वस्ति वाचयेत् । वासोयुगं च कर्त्रे दद्यात् । अनेन कर्मणा पुष्यते । माघी मघायुक्ता चेत् स्यात् तस्यां तिलैः श्राद्धं कृत्वा पूतो भवति । फाल्गुनी फल्गुनेन युक्ता चेत् स्यात् तस्यां ब्राह्मणाय सुसंस्कृतं स्वास्तीर्णं शयनं निवेद्य भार्यां मनोज्ञां पक्षवतीं रूपवतीं द्रविणवतीं चाप्नोति नर्यप्येवंविधं भर्तारम् । चैत्री चित्रायुक्ता चेत् स्यात् तस्यां ब्राह्मणाय चित्रवस्त्रदानेन सौभाग्यम् आप्नोति । वैशाख्यां पौर्णमास्यां ब्राह्मणानां सप्तकं क्षौद्रयुक्तैस्तिलैः संतर्प्य धर्मराजं प्रीणयित्वा पापेभ्यः पूतो भवति । ज्यैष्ठी ज्येष्ठायुक्ता चेत् स्यात् तस्यां छत्रोपनत्प्रदानेन नगराधिपत्यम् आप्नोति । आषाढ्याम् आषाडायुक्तायामन्नपानदानेन तदेवाक्षय्यम् आप्नोति । श्रावण्यां श्रणयुक्तायां जलधेनुं सान्नां वासोयुगाच्छादितां दत्वा स्वर्गलोकम् आप्नोति । प्रोष्ठपद्या तद्युक्तायां गोदानेन सर्वपापविनिर्मुक्तो भवति । आश्वयुज्यामश्विनीगते चन्द्रमसि घृतपूर्णभाजनं सुवर्णयुतं विप्राय दत्वा दीपाग्निर् भवति । कार्तिकी चेत् कृत्तिकायुक्ता स्यात् तस्यां सितमुक्षाणमन्यवर्णं वा शशाङ्कोदये सर्वसस्यरत्नगन्दोपेतं दीपमध्ये ब्राह्मणाय दद्यात् । कान्तारभयं न पश्यति । वैशाखमासतृतीयायामुपोषितो ऽक्षतैर्वासुदेवमभ्यर्च्य तान् एव हुत्वा दत्वा सर्वं यच् च तस्मिन्नहनि प्रयच्छति तदक्षय्यम् आप्नोति । पौष्यामतीतायां कृष्णपक्षद्वादश्यां सोपवासस्तिलैः स्नातस्तिलोदकं दत्वा तिलैर्वासुदेवमभ्यर्च्य तान् एव हुत्वा भुक्त्वा च सर्वपापेभ्यः पूतो भवति । माघ्यां समतीतायां कृष्णद्वादशीं सश्रवणां प्राप्य वासुदेवाग्रतो महावर्तिद्वयेन दीपद्वयं दद्यात् । दक्षिणपार्श्वे महारजनरक्तेन समग्रेण वाससा घृततुलामष्टाधिकां दत्वा वामपार्श्वे तिलतैलतुलां साष्टां दत्वा श्वेतेन समग्रेण वाससैतत् कृत्वा यस्मिन् राष्ट्रे ऽभिजायते यस्मिन् देशे यस्मिन् कुले च तत्रोज्ज्वलो भवति ॥ [३५९]
यमः ।
	वैशाख्यां पौर्णमास्यां तु ब्राह्मणान् सप्त पञ्च वा ।
	क्षौद्रयुक्तैस्तिलैः कृष्णैर्वार्चयेद् यदि वेतरैः ॥
	प्रीयतां धर्मराजेति यद् वा मनसि वर्तते ।
	यावज्जीवं कृतं पापं तत्क्षणादेव नश्यति ॥
तथा ।
	वैशाख्यामेव विधिवद् ब्राह्मणान् भोजयेद् दश ।
	त्रिरात्रमुषितः स्नात्वा कृसरं प्रयतः शुचिः ॥
	गौरान् यदि वा कृष्णांस्तिलान् क्षौद्रेण संयुतान् ।
	दत्वा दशसु विप्रेषु तान् एव स्वस्ति वाचयेत् ॥
	प्रीयतां धर्मराजेति पितॄन् देवांश् च तर्पयेत् ।
	यावज्जीवं कृतं पापं तत्क्षणादेव मुञ्चति ॥
	अयुतायुतं च तिष्ठेत् स्वर्गलोके न संशयः ।
	मामेव च न पश्येत् तु न च पापेन लिप्यते ॥
जाबालः ।
	शृतान्नमुदकुम्भं तु वैशाख्यां च विशेषतः ।
	निर्दिश्य धर्मराजाय गोदानफलम् आप्नुयात् ॥
	सुवर्णतिलयुक्तैस्तु ब्राह्मणान् सप्त पञ्च वा ।
	तर्पयेदुदपात्रैस्तु ब्रह्महत्यां व्यपोहति ॥
महाभारते ।
	वैशाख्यां पौर्णमास्यां तु तिलान् दद्याद् द्विजातिषु ।
	तिला भक्षयितव्याश् च सदा चालभनं च तैः ॥
	कार्यं सततमिच्छद्भिः श्रेयः सर्वात्मना गृहे ।
अनादिष्टप्रायश्चित्तम् आह संवर्तः ।
	माघमासे तु संप्राप्ते पौर्णमास्यामुपोषितः ।
	ब्राह्मणेभ्यस्तिलान् दत्वा सर्वपापैः प्रमुच्यते ॥
अत्र दानं पौर्णमास्यां विधीयते प्रधानत्वात् ततश् चार्थाच् चतुर्दश्यामुपवासः ।
	उपवासरतो भूत्वा पौर्णमास्यां तु कार्तिके ।
	हिरण्यमन्नं वस्त्रं च दत्वा तरति दुष्कृतम् ॥
यमः ।
	कार्तिकस्य तमिस्रे तु मधासु नवमीतिथौ ।
	अहोरात्रोषितो भूत्वा धर्मराजाय भोजयेत् ॥
	विधिवद् ब्राह्मणान् भक्त्या स्वर्गलोके महीयते ।
	तिलान् कृष्णाजिने कृत्वा हिरण्यं मधुसर्पिषी ॥
[३६०]	दत्वा तु ब्राह्मणायाशु सर्वं तरति दुष्कृतम् ।
	धेनुं दत्वोभयमुखीं भूदानफलम् आप्नुयात् ॥
	माघान्धकारद्वादश्यां तिलैर्हुत्वा हुताशनम् ।
	तिलान् दत्वा द्विजातिभ्यः सर्वपापैः प्रमुच्यते ॥
	आदित्यवारे विप्राय सहिरण्यं सदैव तु ।
	यः प्रयच्छत्यपूपं च तस्य तुष्यति वै यमः ॥
स्कन्दपुराणे ।
	तिलपात्राणि यो दद्याद् विप्रेभ्यः शुद्धमानसः ।
	अमावस्यां तु संप्राप्य कृष्णानां तु समाहितः ॥
	पितॄंश् च तर्पयित्वा तु अक्षयं नरपुंगवः ।
	पितृलोकं समाप्नोति चिरं च सुखमेधते ॥

अथ नक्षत्रदानानि ।

तत्र विष्णुः ।
प्रतिमासं रेवतीगते चन्द्रमसि मधुघृतयुतं परमान्नं ब्राह्मणान् भोजयित्वा रूपभाग् भवति ।
	मासि मासि च रेवत्यां ब्राह्मणान् गृतपायसैः ।
	सदक्षिणं भोजयित्वा रूपभाग् अभिजायते ॥
भविष्योत्तरे । 
	श्रीकृष्ण उवाच ।
	नक्षत्रयोगे यद् यस्मिन् देयं भवति भारत ।
	तत् ते ऽहं संप्रवक्ष्यामि सर्वपातकनाशनम् ॥
	कृत्तिकासु महाभाग पायसेन ससर्पिषा ।
	संतर्प्य ब्राह्मणान् साधूंल् लोकान् आप्नोति चाक्षयान् ॥
	रोहिण्यां पाण्डवश्रेष्ठ मांसैरन्नेन सर्पिषा ।
	पयो ऽन्नदानं दातव्यम् आनृण्यार्थं द्विजातये ॥
	दोग्ध्रीं दत्वा सवत्सां तु नक्षत्रे सोमदैवते ।
	दत्वा दिव्यविमानस्थः स्वर्गम् आप्नोत्यनुत्तमम् ॥
	आर्द्रायां कृसरं दत्वा तैलसिद्धं समाहितः ।
	नरस्तरति दुर्गाणि सर्वाण्येव नरोत्तम ॥
	पूपान् पुनर्वसौ दत्वा तिलपूर्णान् सुपाचितान् ।
	यशस्वी रूपसंपन्नो बह्वन्नो जायते कुले ॥
[३६१]	पुण्ये च काञ्चनं दत्वा कृतं चाकृतमेव च ।
	अनालोकेषु लोकेषु सोमवत् स विराजते ॥
	अश्लेषासु तथा रौप्यं यः सुरूपं प्रयच्छति ।
	स सर्वभयनिर्मुक्तः शास्त्रवानभिजायते ॥
	मधासु तिलपूर्णानि वर्धमानानि मानवः ।
	प्रदाय पशुमांश् चैव पुत्रवांश् चाभिजायते ॥
	फल्गुनीपर्वसमये वडवां द्विजपुंगवे ।
	दत्वा पुण्यकृतां लोकान् प्राप्नोति सुरसेवितान् ॥
	उत्तराफल्गुनीयोगे दत्वा सौवर्णपङ्कजम् ।
	सूर्यलोकमवाप्नोति सर्वबाधाविवर्जितः ॥
	हस्ते तु हस्तिनं दत्वा काञ्चनं शक्तितः कृतम् ।
	प्रयाति शक्रसदनं वरवारणधूर्गतः ॥
	चित्रासु वृषभं दत्वा पुण्यगन्धांश् च भारत ।
	चरत्यप्सरसां लोके मोदते नन्दने वने ॥
	स्वातिष्व् अथ धनं दत्वा यदभीष्टमिहात्मनः ।
	प्राप्नोति सुशुभांल् लोकान् इह लोके महद् यशः ॥
	विशाखासु महाराज धुरंधरविभूषितम् ।
	सोपासङ्गं च शकटं धान्यवस्त्रादिसंयुतम् ॥
	दत्वा प्रीणाति स पितॄन् प्रेत्य चानन्त्यमश्नुते ।
	न च दुर्गाण्यवाप्नोति रौरवादीनि मानवः ॥
	दत्वा यथेष्टं विप्रेभ्यो गतिमिष्टां स विन्दति ।
	कम्बलाननुराधासु दत्वा प्रावरणानि च ॥
	स्वर्गे वर्षशतं साग्रम् आस्ते सुरगणैर्वृतः ।
	कालशाकं च विप्रेभ्यो दत्वा मर्त्यः समूलकम् ॥
	ज्येष्ठासु ज्येष्ठतामेति गतिमिष्टां च विन्दति ।
	मूले मूलफलं दत्वा ब्राह्मणेभ्यः समाहितः ॥
	पितॄन् प्रीणयते सर्वान् गतिम् आप्नोत्यनुत्तमाम् ।
	अथ पूर्वास्व् आषाढासु दधिपात्राणि मानवः ॥
[३६२]	कुलवृत्तेन संपन्ने ब्राह्मणे वेदपारगे ।
	प्रदाय जायते प्रेत्य कुले स बहुगोधने ॥
	पुत्रपौत्रैः परिवृतः पशुमान् धनवांस्तथा ।
	उदमन्थं ससर्पिष्कं प्रभूतमधुफाणितम् ॥
	दत्वोत्तरास्व् आषाढासु सर्वान् कामानवाप्नुयात् ।
	दुग्धं त्व् अभिजिता योगे दत्वा घृतमधुप्लुतम् ॥
	दर्मविद्भ्यो मनीषिभ्यो स्वर्गे वसति पुण्यभाक् ।
	श्रवणे पुस्तकं श्रेष्ठं प्रददातीह यो नरः ॥
	स्वेच्छया याति यानेन सर्वांल् लोकानसंवृतान् ।
	गोयुगं च धनिष्ठासु दत्वा विप्राय मानवः ॥
	सर्वान् रसानवाप्नोति यत्र यत्रेह जायते ।
	तथा शतभिषायोगे दत्वा शगुरुचन्दनम् ॥
	प्राप्नोत्यप्सरसां लोकान् प्रेत्य गन्धांश् च शोभनान् ।
	पूर्वभद्रपदायोगे (?) राजमाषान् प्रदापयेत् ॥
	सर्वभक्ष्यफलोपेतः स वै प्रेत्य सुखी भवेत् ।
	औरभ्रमुत्तरायोगे सवस्त्रं यः प्रयच्छति ॥
	प्तिॠन् प्रीणाति सकलान् प्रेत्य चानन्त्यमश्नुते ।
	कांस्योपदोहनां धेनुं रेवत्यां यः प्रयच्छति ॥
	सा प्रेत्य कामान् आदाय दातारमुपतिष्ठति ।
	रथमश्वसमायुक्तं दत्वाश्विन्यां नरोत्तमः ॥
	हस्त्यश्वरथसंपन्ने वर्चस्वी जायते कुले ।
	भरणीषु द्विजातिभ्यस्तिलधेनुं प्रदाय वै ॥
	गाः सुप्रसूताः प्राप्नोति नरः प्रेत्य यशस्तथा ।
	इत्येष दक्षिणोद्देशः प्रोक्तो नक्षत्रयोगतः ॥
	देवक्या नारदेनेह मया च कथितस्तव ।
	सर्वपापप्रशमनः सर्वोपद्रवनाशनः ॥
	न चात्र कालनियमो न नक्षत्रक्रमस्तथा ।
	वित्तं श्रद्धा च राजेन्द्र कारणं चात्र कथ्यते ॥
	यद्यत्र ते भगवता कमलासनस्य पुत्रेण दानमुदितं प्रसमीक्ष्य वेदान् ।
	तद् यो ददाति विभवे सति साधुवृत्ते किं तेन पार्थ न कृतं भवतीह लोके ॥

इति भविष्योत्तरे नक्षत्रदानविधिः ।

अथ मासदानानि

विष्णुः ।
आश्विनं सकलं मासं ब्राह्मणेभ्यः प्रत्यहं घृतं प्रदायाश्विनौ प्रीणयित्वा रूपभाग् भवति । अस्मिन्न् एव मासि प्रत्यहं गोरसैर्ब्राह्मणान् भोजयित्वारोग्यभाग् भवति । माघे मास्यग्निं प्रत्यहं तिलैर्हुत्वा सघृतं कुल्माषं ब्राह्मणान् भोजयित्वा च दीप्ताग्नित्वम् आप्नोति ।
तथा ।
	घृतम् आश्वयुजे मासि नित्यं दद्याद् द्विजातये ।
	प्रीणयित्वाश्विनौ देवौ रूपभाग् अभिजायते ॥
	तिलप्रदः प्रजामिष्टां पुरुषः खलु विन्दति ।
	माघे मासि विशेषेण तत् तमिस्रे विशेषतः ॥
यमः ।
	कृसरं भोजयित्वा तु स्वशक्त्या शिशिरे द्विजान् ।
	दीप्ताग्नित्वमवाप्नोति स्वर्गलोकं च गच्छति ॥
	मासि मासि च रेवत्यां ब्राह्मणान् घृतपायसम् ।
	सदक्षिणं भोजयित्वा रूपभाग् अभिजायते ॥
आदित्यपुराणे ।
	ज्येष्ठे मासि तिलान् दत्वा पौर्णमास्यां विशेषतः ।
	अश्वमेधस्य यत् पुण्यं तत् प्राप्नोति न संशयः ॥
देवीपुराणे ।
	धेनुं तिलमयीं माघ्यां दद्याद् यश् चोत्तरायण (?) ।
	विचित्राणि च वस्त्राणि चैत्रे दद्याद् द्विजोत्तमः ॥
	वैशाखे यवगोधूमाञ् ज्येष्ठे तोयभृतान् घटान् ।
	आषाढे चन्दनं देयं सकर्पूरं महाफलम् ॥
	नवनीतं नभोमासि छत्रं प्रोष्ठपदे मतम् ।
	गुडशर्करवर्णाढ्यांल् लड्डुकान् आश्विने मुने ॥
	दीपदानं महापुण्यं कार्तिके यः प्रयच्छति ।
	सर्वान् कामानवाप्नोति क्रमान् मार्गाद्युदाहृतान् ॥
	धेनुं पौषे घृतमयीं माघे तिलमयीं तथा ।
	ज्येष्ठे तोयमयीं दद्याद् घृतवत्सां महाफलाम् ॥
	सुरूपां श्रावणे दद्याद् गां महाफलदायिकाम् ।
	सर्वहेममयैः शृङ्गै रौप्यपादा उदाहृताः ॥
	कांस्यपात्राः सघण्टास्तु किङ्किणीभिः सुशोभिताः ।
	सयुगाः सस्रजो वत्सा दत्व्या विधिना मुने ॥
[३६४]	देवीब्रह्मेशसूर्यान् वा विष्णुं वाथ यथाविधि ।
	स्वभाववृत्तसंपन्ने पूजयित्वा द्विजोत्तमे ॥
	दातव्यालंकृता धेनुः कामक्रोधविवर्जिते ।
	अयाचके सदाचारे विनीते विनयान्विते ॥
	गोप्रदानाल् लभेत् कामान् स्वे स्वे लोके मनोरमान् ।
तथा ।
	आषाढे तोयधेनुः स्याद् धेनुर् भाद्रपदे सदा ।
	माघे तु तिलधेनुः स्याद् यां दत्वा लभते हितम् ॥
	माघे मासि तिलान् यस्तु ब्राह्मणेभ्यः प्रयच्छति ।
	सर्वसत्त्वसमाकीर्णं नरकं न स पश्यति ॥
यमः ।
	महापातकसंघातः कामतो वाप्यकामतः ।
	शुद्धिं तस्य प्रवक्ष्यामि स्वर्गसाधनमेव च ॥
	शुक्लैः कृष्णैस्तथा लब्धैर्द्वात्रिंशदङ्गुलोच्छ्रितः ।
	राशिस्तिलैः समे देशे कर्तव्यः पुरुषायतः ॥
	प्रतिमाष्टाङ्गुलोत्क्षेप्या सौवर्णीं विभवे सति ।
	क्षौद्रेण पयसा दध्ना घृतेनापूरयेद् घटान् ॥
	यथाविभवविस्तारं ब्राह्मणे श्रोत्रिये ऽर्थिनि ।
	दद्यान् माघे ऽथ वैशाखे विषुवे चोत्तरायणे ॥
	यावज्जीवं कृतं पापं तत्क्षणादेव नश्यति ।
वामनपुराणे ।
	माघे मासि तिला देयास्तिलधेनुश् च दानव ।
	इध्मेन्धनादयश् चैव माधवप्रीणनाय वै ॥
	फाल्गुने व्रीहयो गावो वस्त्रं कृष्णाजिनान्वितम् ।
	गोविन्दप्रीणनार्थाय दातव्यं पुरुषर्षभ ॥
	चैत्रे विचित्रवस्त्राणि शयनान्यासनानि च ।
	विष्णोः प्रीत्यर्थमेतानि देयानि ब्राह्मणेष्व् अथ ॥
	गन्धाश् च माल्यानि तथा वैशाखे सुरभीणि च ।
	देयानि द्विजमुख्येभ्यो मधुसूदनतुष्टये ॥
	उदकुम्भाम्बुधेनुं च तालवृन्तं सचन्दनम् ।
	त्रिविक्रमस्य प्रीत्यर्थं दातव्यं साधुभिः सदा ॥
	उपानद्युगलं छत्रं लवनामलकानि च ।
	आषाढे वामनप्रीत्यै दातव्यानि तु भक्तितः ॥
[३६५]	घृतं च क्षीरकुम्भाश् च घृतधेनुस्तथैव च ।
	श्रावणे श्रीधरप्रीत्यै दातव्यानि विपश्चिते ॥
	मासि भाद्रपदे दद्यात् पायसं मधुसर्पिषी ।
	हृषीकेशप्रीणनाय लवणं सुगुडौदनम् ॥
	तिलास्तुरङ्गवृषभदधिताम्ररसादिकम् ।
	प्रीत्यर्थं पद्मनाभस्य देयम् आश्वयुजे नरैः ॥
	रजतं कनकं दीपा मणिमुक्ताफलादिकम् ।
	दामोदरस्य प्रीत्यर्थं प्रदद्यात् कार्तिके नरः ॥
	खरोष्ट्राश्वतरा नागाः शकटोक्षमजाविकम् ।
	दातव्यं केशवप्रीत्यै मासि मार्गशिरे नरैः ॥
	प्रासादनगरादीनि गृहप्रावरणानि च ।
	नारायणस्य तुष्ट्यर्थं पौषे देयानि यत्नतः ॥
	दासीदाससमलंकारमन्नं षड्रससंयुतम् ।
	पुरुषोत्तमतुष्ट्यर्थं पौषे देयानि यत्नतः ॥
	अथ वा चतुर्थपादः प्रदेयं सार्वकामिकम् ।
	यद् यद् इष्टतमं किंचिद् यच् चाप्यस्ति शुभं गृहे ॥
	तत् तद् धि देयं प्रीत्यर्थं देवदेवस्य चक्रिणः ॥ इति ॥ १।२०८ ॥


गोप्रदानप्रसङ्गाद् दानान्युक्तानि, प्रकृतमुच्यते ।

	श्रान्तसंवाहनं रोगिपरिचर्या सुरार्चनम् ।
	पादशौचं द्विजोच्छिष्टमार्जनं गोप्रदानवत् ॥ १।२०९ ॥

श्रान्तसंवाहनादिकं प्रत्येकं गोदानेन फलतः समं भवति । श्रान्तः खिन्नस्तस्य संवाहनं श्रमापनयनम् । रोगिपरिचर्या चिकित्सादि । प्रसिद्धमन्यत् । पादशौचद्विजोच्छिष्टमार्जने समोत्तमवर्षविषये । यमः ।
	देवमाल्यापनयनं देवागारसमूहनम् ।
	स्नापनं सर्वदेवानां गोप्रदानसमं मतम् ॥
नन्दिपुराणे ।
	धर्मार्थकामकोक्षाणाम् आरोग्यं साधनं यतः ।
	अतस्त्व् आरोग्यदानेन नरो भवति सर्वदः ॥
[३६६]	आरोग्यशालां कुरुते महौषधिपरिच्छदाम् ।
	विदग्धवैद्यसंयुक्तां घृतान्नमधुसंयुताम् ॥
	वैद्यस्तु शास्त्रवित् प्राज्ञो दृष्टौषधिपरम्परः ।
	ओषधीमूलपर्णज्ञः समुद्धरणकालवित् ॥
	रसवीर्यविपाकज्ञः शालिमांसौषधीगणे ।
	योगविद् देहिनां देहं यो धिया प्रविशेद् बुधः ॥
	धातुपथ्यामयज्ञश् च निदानविदतन्द्रितः ।
	व्याधीनां पूर्वलिङ्गज्ञस्तदुत्तरविधानवित् ॥
	देशकालविधानज्ञश् चिकित्सासामयवित् तथा ।
	अष्टाङ्गायुर्वेदवेत्ता मुष्टियोगविधानवित् ॥
	एवंविधः शुभो वैद्यो भवेद् यत्राभियोजितः ।
	आरोग्यशालामेवं तु कुर्याद् यो धर्मसंश्रयः ॥
	स पुमान् धार्मिको लोके स कृतार्थः स शुद्धिमान् ।
	सम्यग् आरोग्यशालायाम् औषधैः स्नेहपाचनैः ॥
	व्याधितं नीरुजीकृत्य अप्येकं करुणायुतः ।
	प्रयाति ब्रह्मसदनं कुलसप्तकसंयुतः ॥
	आढ्यो वित्तानुसारेण दरिद्रः फलभाग् भवेत् ।
	दरिद्रस्य कुतः शाला आरोग्याय भिषक् तथा ॥
	अपि मूलेन केनापि चन्दनाद्यैरथापि वा ।
	स्वस्थीकृते लभेन् मर्त्ये पूर्वोक्तं लोकमव्ययम् ॥
	वातपित्तकफाद्यानां चयापचयभेदिनाम् ।
	यस्तु स्वस्ल्पाभ्युपायेन मोक्षयेद् व्याधिपीडितान् ॥
	सो ऽपि याति शुभांल् लोकानवाप्यान् यज्ञयाजिभिः ।

शल्यं शालक्यं कायचिकित्सा भूतविद्या कौमारप्रभृत्यमश्वतन्त्रं रसायनतन्त्रं वाजीकरणतन्त्रम् ।
इति सुश्रुतोक्तान्यष्टाङ्गान्यायुर्वेदस्य । इत्यारोग्यदानम् ॥ १।२०९ ॥

[३६७]

किं च ।

	भूदीपान्नाश्ववस्त्राम्भस्तिलसर्पिःप्रतिश्रयान् ।
	नैवेशिकस्वर्णधुर्यान् दत्वा स्वर्गे महीयते ॥ १।२१० ॥

भूमिदीपादिदानेन स्वर्गम् आप्नोतीति वाक्यार्थः । भूश् च सस्यवती फलप्रदा वा देया । तद्द्वारेणैव तद्गुरुत्वम् ।
	भूमिं सस्यवतीं श्रेष्ठां दत्वा स्वर्गे महीयते ।
इति संवर्तः । पापक्षयार्थमपि भवति । यथाह बृहस्पतिः ।
	यत् किंचित् कुरुते पापं जन्मप्रभृति मानवः ।
	अपि गोचर्ममात्रेण भूमिदानेन शुध्यति ॥
	सप्तहस्तेन दण्डेन त्रिंशद् दण्डा निवर्तनम् ।
	दश तान् एव गोचर्म दत्वा स्वर्गे महीयते ॥
चर्ममात्रगोप्रदानेनापि स्वर्गप्राप्तिः । "दिव्यं वर्षशतं यावद् भूमिदः स्वर्गम् आप्नोति । द्वियं वर्षशतं सार्धं तथा" इति, तद् द्वैगुण्यादितारतम्याद् इति । यत् पुनर्मनुनोक्तम् "भूमिदो भूमिम् आप्नोति" इति, तत् स्वर्गच्युताभिप्रायेण न्यूनात्मदानाभिप्रायेण वा । तद्दानस्य वैश्वरूप्यात् । अत एव ।
	सुवर्णं रजतं ताम्रं मणिमुक्तावसूनि च ।
	सर्वमेतद् भवेद् दत्तं वसुधां यः प्रयच्छति ॥ इति ।
न च सकलवसुधाभिप्रायेणोच्यते । तस्या अशक्यत्वात् । एवं प्रदीपादिदाने ऽपि पात्रविशेषाद् आवृत्तौ वा स्वर्गप्राप्तिः ।
	पात्रस्य हि विशेषेण श्रद्दधानतयापि च ।
	अल्पं वा बहु वा प्रेत्य दानस्याप्नोति तत्फलम् ॥
इति वचनात् । अन्यथा —
	वारिदस्तृप्तिम् आप्नोति सुखमक्षय्यमन्नदः ।
	तिलप्रदः प्रजामिष्टां दीपदश् चक्षुरुत्तमम् ॥
	वासोदश् चन्द्रसालोक्यं सूर्यसालोक्यमश्वदः । इति ।
वस्त्रादिविशेषाच् च फलविशेषो द्वित्रादिसंख्यातश् च । क्षीणवृत्तेरायातस्यास्मिन् भवने स्थीयतामिति प्रतिश्रयः । निवेशार्थं कन्यापि दीयत इति नैवेशिकम् । [३६८] अत एव ।
	मातापितृविहीनं तु संस्कारोद्वाहनादिभिः ।
	यः स्थापयति तस्येह पुण्यसंख्या न विद्यते ॥ इति ।
	न तच्छ्रेयो ऽग्निहोत्रेण नाश्वमेधेन नान्यथा ।
	यच्छ्रेयः प्राप्यते प्रेत्य विप्रेण स्हापितेन तु ॥ इति ।
स्थापितेन भवनादिदानेन प्रतिष्ठापितेनेत्यर्थः । दक्षः । "सुवर्णमेव स्वर्णमस्य च देशकालपात्रसुवर्णपरिमाणाच् च फलविशेषः" । तथा ।
	उच्चा दिवि दक्षिणावन्तो अस्थुर्ये अश्वदाः सह ते सूर्येण ।
	हिरण्यदा अमृतत्वं भजन्ते वासोदाः सोम प्र तिरन्त आयुः ॥
इत्यमृतत्वं मुक्तिर्दर्शिता । तथा: "स्वर्णधुर्यान् दर्त्वा स्वर्गे महीयते" इति । गर्गः ।
	भूमिदो भूमिम् आप्नोति दीर्घम् आयुर्हिरण्यदः ।
	गृहदो ऽग्र्याणि वेश्मानि रूप्यदो रूपमुत्तमम् ॥ इति ।
एतच् च सुवर्णदाने ऽपि वेदितव्यम् । अलंकारे तु फलविशेषः ।
	अलंकृतस्त्व् अलंकारं दत्वा स्वर्गे महीयते । इति ।
धुरमर्हतीति धुर्यः । 
	अनडुहः श्रियं पुष्टां गोदो ब्रध्नस्य विष्टपम् । इति ।
अत्रापि पात्रादिदेशकालविशेषाद् द्वित्रादिविशेषाच् च फलविशेषः । विष्णुधर्मेषु ।
	भगवान् उवाच ।
	छत्रप्रदानेन गृहं वरिष्ठं रथं तथोपानहसंप्रदानात् ।
	धुर्यप्रदानेन गवां तथैव लोकानवाप्नोति पुरंदरस्य ॥
	स्वरीयमप्याह हिरण्यदानं तथा वरिष्ठं कनकप्रदानम् ।
	नैवेशिकं सर्वगुणोपपन्नं प्रयच्छते यः पुरुषो द्विजाय ॥
	स्वाध्यायचारित्र्यगुणान्विताय तस्यापि लोकाः प्रवरा भवन्ति ।
	यो ब्रह्मदेयां प्रददाति कन्यां भूमिप्रदानं च करोति विप्रे ॥
	वस्त्रान्नदानं च तथा विशिष्टं स शक्रलोकं लभते दुरापम् ।
	भूदानेन समं दानं न भूतं न भविष्यति ।
	इति धर्मविदः प्राहुस्तन् मे निगदतः शृणु ॥
[६३९]	षष्टिं वर्षसहस्राणि स्वर्गे वसति भूमिदः ।
	आच्छेत्ता चानुमन्ता च तान्येव नरके वसेत् ॥
	दानानामति सर्वेषां भूमिदानमिहोच्यते ।
	अचला ह्यक्षया भूमिः सर्वान् कामान् प्रयच्छति ॥
	भूमिदः स्वर्गम् आरुह्य शाश्वतीरेधते समाः ।
	पुनर्जन्म च संप्राप्य भवेद् भूमिपतिर्ध्रुवम् ॥
	यथा भूमिः सदा देवी दातारं कुरुते पतिम् ।
	एवं सदक्षिणा दत्ता कुरुते गौर् जनाधिपम् ॥
	अपि पापकृतं प्राप्य प्रतिगृह्णीत भूमिदम् ।
	महीं ददत् पवित्रः स्यात् पुण्या हि जगती यतः ॥
	नाम वै प्रियदत्तेति गुह्यमेतत् सनातनम् ।
	तदास्याः सततं प्रीत्यै कीर्तनीयं प्रयच्छता ॥
	यत् किंचित् कुरुते पापं पुरुषो वृत्तिकर्षितः ।
	अपि गोचर्ममात्रेण भूमिदानेन शुध्यति ॥
	सुवर्णं रजतं ताम्रं मणिमुक्तावसूनि च ।
	सर्वान् एतान् महाप्राज्ञ ददाति वसुधां ददत् ॥
	फालकृष्टां महीं दत्त्वा सोदकां च फलान्विताम् ।
	सोदकं वापि शरणं प्राप्नोति परमं पदम् ॥
	रत्नोपकीर्णां वसुधां यो ददाति द्विजातये ।
	विमुक्तः किल्बिषैः सर्वैः स्वर्गलोके महीयते ॥
	इक्षुभिः सहितां भूमिं यवगोधूमशालिभिः ।
	ये प्रयच्छन्ति विप्रेभ्यो नोपसर्पन्ति ते यमम् ॥
	सर्वकामदुघां भूमिं सर्वसस्यसमन्विताम् ।
	यो ददाति द्विजेन्द्राय ब्रह्मलोकं स गच्छति ॥
	भूमिदानं नरः कुर्यान् मुच्यते सर्वतो भयात् ।
	न भूप भूमिदानाद् धि दानमन्यद् विशिष्यते ॥
	पुण्यां सर्वरसां भूमिं यो ददाति नरर्षभः ।
	न तस्य लोकाः क्षीयन्ते भूमिदस्य महात्मनः ॥
	कृशाय कृशभृत्याय वृत्तिक्षीणाय सीदते ।
	भूमिं वृत्तिकरीं दत्त्वा सत्री भवति मानवः ॥
[३७०]	आस्फोटयन्ति पितरः प्रवल्गन्ति पितामहाः ।
	भूमिदो ऽस्मत्कुले जातः सो ऽस्मान् संतारयिष्यति ॥
आदित्यपुराणे ।
	य एतां दक्षिणां दद्यात् पृथिवीं पृथिवीपतिः ।
	पुनश् च जननं प्राप्य भवेत् स पृथिवीपतिः ॥
	यथा दानं तथा भोग इति धर्मेषु निश्चयः ।
	संग्रामे वा तनुं जह्याद् दद्याद् वा पृथिवीमिमाम् ॥
	इत्येतां क्षत्त्रबन्धूनां वदन्ति परमाशिषम् ।
	अपि पापकृतां राज्ञां प्रतिगृह्णन्ति साधवः ॥
	पृथिवीं नान्यद् इच्छन्ति पावनं ह्येतदुत्तमम् ।
	नामास्याः प्रियदत्तेति गुह्यं देव्याः सनातनम् ॥
	दानं वाप्यथ वा ज्ञानं नाम्नो ऽस्याः परमं प्रियम् ।
	यस्तु गोचर्ममात्रां वै प्रयच्छन्ति वसुंधराम् ॥
	विमुक्तः सर्वपापेभ्यो विष्णुलोकं स गच्छति ।
	षष्टिं वर्षसहस्राणि स्वर्गे वसति भूमिदः ॥
	आच्छेत्ता चानुमन्ता च तान्येव नरके वसेत् ।
	स्वदत्तां परदत्तां वा यो हरेत वसुंधराम् ॥
	श्वविष्ठायां कृमिर् भूत्वा पितृभिः सह मज्जति ॥
मत्स्यपुराणे ।
	यत् किंचित् कुरुते पापं पुरुषो वृत्तिकर्षितः ।
	अपि गोचर्ममात्रेण भूमिदानेन शुध्यति ॥
	सुवर्णानां सहस्रेण लभेद् दत्तेन यत् फलम् ।
	गोचर्मभूमिमात्रेण तत्फलं तु विधीयते ॥
महाभारते ।
	न चोषरां न निर्दग्धां महीं दद्यात् कथंचन ।
	न श्मशानपरीतां च न च पापनिवेशिताम् ॥

इति भूमिदानम् ।

दीपदाने संवर्तः ।
	देवागारे द्विजानां वा दीपं दत्वा चतुष्पथे ।
	मेधावी ज्ञानसंपन्नश् चक्षुष्मांश् च सदा भवेत् ॥
विष्णुधर्मेषु (?) ।
	उच्चैः प्रदीपम् आकाशे यो दद्यात् कार्तिके नरः ।
	स सर्वं कुलमुद्धृत्य विष्णुलोकमवाप्नुयात् ॥ [३७१]
कार्तिकनिर्णयश् च भविष्योत्तरे बोद्धव्यः । तद् यथा ।
	विष्णोरायतने ये तु सहस्रं परिदीपकान् ।
	प्रज्वालयन्त्यनुदिनं दिवारात्रमनिर्वृताः ।
	तामिस्रम् आश्वयुक्पक्षं शुक्लपक्षं तु कार्तिकम् ॥ इति ।
दीपदाने मन्त्रः ।
	दामोदराय नभसि तुलायां लोलया सह ।
	प्रदीपं ते प्रयच्छामि नमो ऽनन्ताय वेधसे ॥ इति ।
तथा ।
	यदा यदा नरश्रेष्ठ पुण्यकालः प्रपद्यते ।
	संक्रान्तिसूर्यग्रहणे चन्द्रे पर्वणि वैधृते ॥
	उत्तरे त्व् अयने प्राप्ते दक्षिणे त्व् अयने तथा ।
	एकादश्यां शुक्लपक्षे चतुर्दश्यां दिनक्षये ॥
	सप्तम्यामथ षष्ठ्यां वा स्नात्वा व्रतपरो नरः ।
	भवद्भूमिदेवेभ्यः प्रयच्छेत् प्रयतो गणे ॥
	घृतकुम्भे च वस्त्रेण प्रज्वलन्तं प्रदीपकम् ॥
गणे समुदाये वर्तमान इत्यर्थः । तथा ।
	सूर्याय रक्तवस्त्रेण पूर्णवर्ति घृतेन ताम् ।
	चतुष्प्रस्थैः प्रज्वलन्तीं मन्त्रेणानेन दापयेत् ॥
	तद् विष्णोरिति मन्त्रेण वर्तिं दद्यात् सदैव हि ।
	पीतवस्त्रेण कृष्णाय श्वेतवस्त्रेण शूलिने ॥
	कौसुम्भघृतवस्त्रेण गौरीमुद्दिश्य दापयेत् ।
	लाक्षारक्तेन दुर्गायै पूर्णवर्तिं प्रबोधयेत् ॥
	नेत्रपट्टेन मधुना गृतेन मधुकूपके ।
	अर्चिते च सिते चैवे ललितायै प्रबोधयेत् ॥
	मन्त्रेणानेन राजेन्द्र तं निशामय्य वैदिकान् ।
	आ ते वत्सो मनो यमत् परमाच् चित् सधस्थात् ।
	अग्ने त्वां कामया गिरा ॥
	ऋतावानं वैश्वानरम् ऋतस्य ज्योतिषस्पतिम् ।
	अजस्रं धर्मम् ईमहे ॥
[३७२]	दिवि पृष्ठे अरोचनाग्निर्वैश्वानरो मतान् ।
	ज्योतिषा बाधते तमः ॥
	कामो भूतस्य भव्यस्य सम्राड् एको विराजति । इत्यन्तो मन्त्रः ।
	एवमेतेन विधिना ये प्रयच्छन्ति दीपकम् ।
	विस्तीर्णे विपुले पात्रे घृतकुम्भं निवेशितम् ॥
	यान्ति ते ब्रह्मसदनं विमानेनार्कतेजसा ।
	तिष्ठन्ति द्योतमानास्ते यावद् आभूमिसंप्लवम् ॥
	घृतेन दीपो दातव्यो राजंस्तैलेन वा पुनः ।
	वसामज्जादिभिर्दीपो न तु देयः कथंचन ॥
	दीपतैलेन कर्तव्यं न तु कर्म विजानता ।
	निर्वापणं च दीपस्य हिंसनं च विगर्हितम् ॥
	यः कुर्यात् तेन कर्माणि स्यादसौ पुष्पितेक्षणः ।
	दीपहर्ता भवेदन्धः काणो निर्वापको भवेत् ॥
	पद्मसूत्रोत्थितां वर्तिं गन्धतैलेन दीपकम् ।
	नीरोगः सुभगश् चैव दत्वा भवति मानवः ॥
	प्रज्वाल्य देवदेवस्य कर्पूरेण तु दीपकम् ।
	अश्वमेधमवाप्नोति कुलं चैव समुद्धरेत् ॥

इति दीपदानम् ।

अथाश्वदानम् ।

देवीपुराणे ।
	अश्वं वा यदि वा युग्यं शोभने वाथ पादुके ।
	ददाति यः प्रदानं वै ब्राह्मणेभ्यः सुसंयतः ॥
	तस्य दिव्यानि यानानि रथध्वजपताकिनः ।
	दुष्टः पन्था न चैवेह भवत्येव कदाचन ॥
स्कन्दपुराणे ।
	अश्वं यस्तु प्रच्छेत हेमचित्रं सुलक्षणम् ।
	स तेन कर्मणा देवि गान्धर्वं लोकमश्नुते ॥
अन्नदाने संवर्तः ।
	अन्नदस्तु सुखी श्रीमान् सुतृप्तः सर्वकर्मसु ।
महाभारते । [३७३]
	नारद उवाव ।
	नान्नदानात् परं दानं किंचिदस्ति नरेश्वर ।
	अन्नेन धार्यते कृत्स्नं चराचरमिदं जगत् ॥
	अन्नं वै प्राणिनां प्राणा इत्युवाच प्रजापतिः ।
	तस्मादन्नप्रदो राजन् प्राणदः प्रोच्यते बुधैः ॥
	अन्नदः पशुमांल् लोके धनवान् रूपवानपि ।
	आयुष्मान् बलवांश् चैव सुखी च प्रेत्य जायते ॥
	नित्यं ददाति यश् चान्नमतिथिभ्यः समाहितः ।
	स याति ब्रह्मसालोक्यमेवम् आह पराशरः ॥
	अन्नेन सदृशं दानं न भूतं न भविष्यति ।
	तस्मादन्नं विशेषेण दातुमिच्छन्ति साधवः ॥
	कृत्वापि सुमहत् पापं यः पश्चादन्नदो भवेत् ।
	विमुक्तः सर्वपापेभ्यः स्वर्गलोकं स गच्छति ॥
	आशंसन्तीह पितरः सुवृष्टिमिव कर्षकाः ।
	अस्माकमिह पुत्रो वा पौत्रो वान्नं प्रदास्यति ॥
	यो दद्यादपरिक्लिष्टमन्नमध्वनि वर्तिने ।
	श्रान्तायादृष्टपूर्वाय स पुण्यां गतिम् आप्नुयात् ॥
	न पृच्छेद् गोत्रचरणं न स्वाध्यायं श्रुतं तथा ।
	याचितो ब्राह्मणेनान्नं दद्यादेवाविचारयन् ॥
	दुर्वृत्तः साधुवृत्तो वा मूर्खो वा यदि पण्डितः ।
	यः प्राप्तो वैस्वदेवान्ते सो ऽतिथिः स्वर्गसंक्रमः ॥
	अदृष्टं दृष्टपूर्वं वामित्रं वा सुहृदं तथा ।
	ब्राह्मणं भोजयेन् नित्यं शान्तं शीलसमन्वितम् ॥
	यस्य ह्यन्नमुपाश्नाति ब्राह्मणानां शतं सताम् ।
	हृष्टेन मनसा दत्तं न स तिर्यग्गतिर् भवेत् ॥
	भोजयित्वा दश शतं नरो वेदविदां नृप ।
	न्यायविद् धर्मविदुषां स्मृतिभाष्यविदां तथा ॥
	न याति नरकं घोरं संसारं च न सेवते ।
	ब्राह्मणानां सहस्राणि दश भोज्यानि भारत ॥
	नरो ऽध्र्मात् प्रमुच्येत पापेष्व् अपि रतः सदा । [३७४]
बृहस्पतिः ।
	अन्नदानं गुणकरं सर्वदानाधिकं स्मृतम् ।
	अन्नात् प्राणप्रजननं नॄणां संजायते सदा ॥
	प्राणाप्यायनमात्रं तु यो विप्राय प्रयच्छति ।
	दुर्भिक्षे तु विशेषेण स लभेताक्षयां दिवम् ॥
	हेमरत्नाम्बरयुतो ऽभुञ्जानो म्रियते नरः ।
	अश्नन् विनाप्यलंकारं जीर्णवस्त्रो ऽपि जीवति ॥
	तस्मात् प्रदद्याद् विप्रेभ्यः संस्कृतान्नं सदक्षिणम् ।
	तेनेह कीर्तिम् आप्नोति स्वर्गं चानन्तकं तथा ॥
आदित्यपुराणे ।
	अन्नदानात् परं नास्ति न भूतं न भविष्यति ।
	पुत्रं प्रजां पशून् मेधां स्त्रियः कामांश् च सर्वशः ॥
	सर्वं चान्नप्रदानेन लभते नात्र संशयः ।
	आदरेण तु भक्त्या च यदन्नमुपदीयते ॥
	तत् प्रीणयति गात्राणि नामृतं मानवर्जितम् ।
	दुर्लभस्तु मुदा दाता मुदा भोक्ता च दुर्लभः ॥
	मुदा दाता च भोक्ता च ताव् उभौ स्वर्गगामिनौ(णौ) ।
	यो दद्यादप्रियेणान्नं यश् चान्नं नाभिनन्दति ॥
	ताव् उभौ नरके मग्नौ वसेतां शरदां शतम् ।
विष्णुधर्मोत्तरे ।
	दानानामुत्तमं दानं वस्त्रदानं प्रकीर्तितम् ।
	वासो हि सर्वदै(दे)वत्यं सर्वसायुज्यमश्नुते ॥
	वस्त्रदाता सुवेशः स्याद् रूपद्रविणसंयुतः ।
	नीलीरक्तं तथा शीर्णं न देयं ब्राह्मणस्य तु ॥
	देयं न चाप्युपहतं बहुपुण्यमभीप्सता ।
	दत्वा कार्पासिकं वस्त्रं स्वर्गलोके महीयते ॥
	दत्वा सरोममपि तत् ततो दशगुणं लभेत् ।
	आविकं वसनं दत्वा भृगूणां लोकम् आप्नुयात् ॥
	छागं दत्वा चाङ्गिरसं क्षौमं दत्वा बृहस्पतेः ।
	वसूनां लोकम् आप्नोति कुशकौशेयवाससी ॥
	कृमिजं च तथा दत्वा सोमलोके महीयते ।
	अग्निष्टोममवाप्नोति दत्वैव मृगलोमिकम् ॥
[३७५]	दत्वा वल्कलजं वासो वसूनां लोकम् आप्नुयात् ।
	वस्त्रप्रदानात् तेजस्वी सर्वेषां प्रियदर्शनः ॥
	भवेत् संभोगवांश् चैव स्त्रीणां चैव मनोहरः ॥

इति वस्त्रदानम् ।

अथोदकदानम् ।

संवर्तः ।
	वारिदस्तृप्तिमतुलां वितृष्णः सर्ववस्तुषु ।
भविष्योत्तरे ।
	श्रीकृष्ण उवाच ।
	अतीते फाल्गुने मासि प्राप्ते चैत्रमहोत्सवे ।
	पुण्ये ऽह्नि विप्रकथिते ग्रहचन्द्रबलान्विते ॥
	तडाकं कारयेद् विद्वान् धनच्छायं मनोरमम् ।
	पुरस्य मध्ये ह्यथ वा कान्तारे तोयवर्जिते ॥
	देवतायतने वापि चित्रवृक्षतले ऽपि वा ।
	सुशीतलतरं रम्यं विचित्रासनसंयुतम् ॥
	कारयेन् मण्डलं दिव्यं शीतातपसहं दृढम् ।
	तन्मध्ये स्थापयेद् भव्यान् मणीन् कुम्भांश् च शोभनान् ॥
	अकालमूलान् कवकान् वस्त्रेणावेष्टिताननान् ।
	ब्राह्मणः शीलसंपन्नो भृतिं दत्वा यथोचिताम् ॥
	प्रपापालः प्रकर्तव्यो बहुपुत्रपरिच्छदः ।
	पानीयपानमश्रान्तो यः कारयति मानवान् ॥
	एवंविधां प्रपां कृत्वा शुभे ऽह्नि विधिपूर्वकम् ।
	यथाशक्त्या नरश्रेष्ठः प्रारम्भे भोजयेद् द्विजान् ॥
	ततश् चोत्सर्जयेद् विद्वान् मन्त्रेणानेन मानवः ।
	प्रपेयं सर्वसामान्या भूतेभ्यः प्रतिपादिता ॥
	अस्याः प्रदानात् पितरस्तृप्यन्तु च पितामहाः ।
	अनिवार्यं ततो देयं जलं सामचतुष्टयम् ॥
	त्रिपक्षं वा महाराज जीवानां जीवनं परम् ।
	गन्धाढ्यं सरसं शीतं शोभने भाजने स्थितम् ॥
[३७६]	प्रदद्यादप्रतिहतं श्रद्धावानवलोकयन् ।
	प्रत्यहं कारयेत् तस्य भोजनं शक्तितो द्विजे ॥
	अनेन विधिना यस्तु ग्रीष्मे शोषविनाशनम् ।
	पानीयमुत्तमं दद्यात् तस्य पुण्यफलं शृणु ॥
	कपिलाशतदानस्य सम्यग्दत्तस्य यत् फलम् ।
	तत् पुण्यफलम् आप्नोति सर्वदेवैस्तु पूजितः ॥
	पूर्णचन्द्रप्रतीकाशं विमानं सो ऽधिरुह्य वै ।
	याति देवेन्द्रभवनं पूज्यमानो ऽप्सरोगणैः ॥
	त्रिंशत्कोट्यो हि वर्षाणां यक्षगन्दर्वसेवितः ।
	पुण्यक्षयाद् इहागत्य चतुर्वेदो द्विजो भवेत् ॥
	ततः परमिदं याति पुनरावृत्तिर्दुर्लभम् ।
	प्रपां दातुमशक्तेन विशेषाद् धर्मम् ईप्सुना ॥
	प्रत्यहं धर्मघटकः कर्पटावेष्टिताननः ।
	ब्राह्मणस्य गृहे देयः शीतामलजलः शुचिः ॥
	तस्य वोद्यापनं कार्यं मासि मासि नराधिप ।
	मण्डकावेष्टिकाभिश् च पक्वान्नैः सर्वकामिकैः ॥
	उद्दिश्य शंकरं विष्णुं ब्रह्माणं वासवं तथा ।
	सलिलं प्रोक्षयित्वा तु मन्त्रेणानेन मानवः ॥
	एष धर्मघटो दत्तो ब्रह्मविष्णुशिवात्मकः ।
	अस्य प्रसादात्(दानात्) सकला मम सन्तु मनोरथाः ॥
	धर्मघटदानमन्त्रः ।
	अनेन विधिना यस्तु धर्मकुम्भं प्रयच्छति ।
	प्रपादानफलं सो ऽपि प्राप्नोतीह न संशयः ॥
	धर्मकुम्भप्रदाने ऽपि अशक्तो यः पुमान् भवेत् ।
	तेनाश्वत्थतरोर्मूलं नित्यं सेव्यं यतात्मना ॥
	अश्वत्थरूपी भगवान् प्रीयतां मे जनार्दनः ।
	इत्युच्चार्य नमस्कृत्य प्रत्यहं पापनाशनम् ॥
	यः करोति तरोर्मूले सेकं मासचतुष्टयम् ।
	सो ऽपि तत्फलम् आप्नोति श्रुतिरेषा सनातनी ॥
[३७७]	स्पृष्टा सुशीतसलिला क्लमनाशिनी च प्राप्ते परस्य पथि पान्थसमूहभूमौ ।
	यस्य प्रपा भवति सर्वजनस्य भोग्या धर्मान् नरः स खलु जीवति जीवलोके ॥

इति भविष्योत्तरे प्रपादानविधिः \

महाभारते ।
	तिला नित्यं प्रदातव्या यथाशक्ति द्विजातिभिः ।
	नित्यदानात् सर्वकामांस्तिला निर्वर्तयन्त्युत ॥
	घृतप्रदानेन तथा दीर्घं विन्दति जीवितम् ।
	दत्वा प्रतिश्रयं लोके तथा दत्वैव चाभयम् ॥
	तथा दत्वा क्षितिं विप्रो ब्रह्मलोके महीयते ।
नैवेशिकदाने कालिकापुराणम् ।
	कारयित्वा तथोद्वाहं श्रोत्रियाणां कुलेषु च ।
	वेदविच्छीलवृत्तेषु द्विजेष्व् एकादशस्व् अथ ॥
	ततो गृहाणि रम्याणि कुर्यादेकादशैव तु ।
	कारयित्वा तु धान्यैस्तु विविधैश् चैव पूजयेत् ॥
	दासीगोमहिषीश् चापि शयनासनपादुकाः ।
	भाजनानि विचित्राणि ताम्रमृन्मयकानि च ॥
	पात्राणि भोजनार्थं च कृत्स्नं चोपस्करं च यत् ।
	लोहं च काञ्चनं चैव वस्त्राणि तु विशेषतः ॥
	संभृत्यैवं सुसंभारं तद्गृहेषु नियोजयेत् ।
	योजयेच् चैव वृत्त्यर्थं शक्तितो वा शतं शतम् ॥
	पृथक् पृथग् लाङ्गलानां निर्वर्तनशतान्यपि ।
	विषयं खर्वटं खेटं ग्रामार्थं ग्राममेव वा ॥
	योजयेत् सोममूर्तिं च चिन्त्य तेषु द्विजेषु वै ।
	एकादशैव तास्तत्र दम्पत्योः प्रतिमात्मकाः ॥
	विचिन्त्य परया भक्त्या तद्गृहेषु निवेशयेत् ।
	ग्राहयेदग्निहोत्राणि प्रविश्यैतद् द्विजोत्तमान् ॥
	विधिपूर्वं यथान्याय्यम् आत्मनः श्रेयसे नरः ।
	अदुष्टकुलजानां च विधिरेष चिरंतनः ॥
	शिवशक्त्योर्विभाक्तानां द्विजानां कारयेत् सदा ।
	यश् च प्रेष्यान् निजान् मूढो योजयेद् धव्यकव्ययोः ॥
[३७८]	न भवेत् फलं तस्य दैविकीं श्रुतिर्ध्रुवा ।
	यज्ञदानव्रताद्यं च तीर्थयात्रादिकं च यत् ॥
	यस्त्व् एवं कारयेज् जन्तुस्तेन सर्वमनुष्ठितम् ।
	स यात्यर्कसमानाभं विमानं रत्नमालिनम् ॥
	आरुह्य तत्पदं पुण्यं सुरस्त्रीभिरलंकृतम् ।
	विनानैश् चापरैर्दिव्यैः सहस्रैः परिवारितम् ॥
	सर्वलोकगतान् भोगान् भुक्त्वा तस्मिन् प्रपद्यते ।
	ज्ञात्वा स्ववित्तसामर्थ्यादेकं चोद्वाहयेद् द्विजम् ॥
	तेनाप्याप्नोति तत् स्थानं शिवभक्तो नरो ध्रुवम् ।
	स्थानेन स्थानसंप्राप्तिर्विधिवत् तेन जायते ॥
दक्षः ।
	मातापितृविहीनं तु संस्कारोद्वाहनादिभिः ।
	यः स्थापयति तस्येह पुण्यसंख्या न विद्यते ॥
आदित्यपुराणे ।
	भूमिपालं च्युतं राज्याद् यस्तु संस्थापयेद् द्विजः ।
	तस्य वासो मुनीन्द्रेह नाकपृष्ठे न संशयः ॥
हिरण्यदाने भार्गवरामं प्रति विसिष्ठवाक्यानि ।
	सर्वरत्नानि निर्मथ्य तेजोराशिं समुत्थितम् ।
	सुवर्णमेभ्यो विप्रेन्द्र रत्नं परममुत्तमम् ॥
	एतस्मात् कारणाद् देवा गन्धर्वोरगराक्षसाः ।
	मनुष्याश् च पिशाचाश् च प्रयता धारयन्ति तत् ॥
	मुकुटैरङ्गदयुतैरलंकारैः पृथग्विधैः ।
	सुवर्णे विघृते तत्र विराजति भृगूत्तम ॥
	तस्मात् सर्वपवित्रेभ्यः पवित्रं परमं स्मृतम् ।
	पृथिवीं गां च दत्वेह तथान्यदपि किंचन ॥
	विशिष्यते सुवर्णस्य दानं परमकं विभो ।
	अक्षयं पावनं चैव सुवर्णमिति कथ्यते ॥
	प्रयच्छ द्विजमुख्येभ्यः पावनं ह्येतदुत्तमम् ।
	सुवर्णमेव सर्वत्र दक्षिणासु विधीयते ॥
[३७९]	सुवर्णं ये प्रयच्छन्ति वर्णदास्ते भवन्त्युत ।
	अग्निर्हि देवताः सर्वाः सुवर्णं च तदात्मकम् ॥
	तस्मात् सुवर्णं ददतो दत्ताः स्युः सर्वदेवताः ॥
नन्दिपुराणे ।
	कृष्णलाः पञ्च माषास्तु माषैः षोडशभिः स्मृतम् ।
	सुवर्णमेकं तद्दानाद् दाता स्वर्गमवाप्नुयात् ॥
तथा ।
	तस्मात् सर्वात्मना पात्रे दद्यात् कनकदक्षिणाम् ।
	अपात्रे पातयेद् दत्तं सुवर्णं नरकार्णवे ॥

इति सुवर्णदानम् ।

अथ भविष्योत्तरे वृषभदानम् ।

	कृष्ण उवाच ।
	वृषदानफलं पुण्यं शृणुष्व कथयामि ते ।
	पवित्रं पावनं चैव सर्वदानोत्तमं तथा ॥
	दशधेनुसमो ऽनड्वान् एकश् चैव धुरंधरः ।
	दशधेनुप्रदानाद् धि स एवैको विशिष्यते ॥
	वोढा चरंश् च पुष्टाङ्गो ह्यरोगः पाण्डुनन्दन ।
	युवा भद्रः सुशीलश् च सर्वदोषविवर्जितः ॥
	त्राता भवति संसारे नात्र कार्या विचारणा ।
	अलंकृत्य वृषं शान्तं पुण्ये ऽह्नि समुपस्थिते ॥
	रौप्यलाङ्गलसंयुक्तं ब्राह्मणाय निवेदयेत् ।
	मन्त्रेणानेन राजेन्द्र तं शृणुष्व वदामि ते ॥
	धर्मस्त्वं वृषरूपेण जगदानन्दकारकः ।
	अष्टमूर्तेरधिष्ठानमतः पाहि सनातन ॥
	दत्वैनं दक्षिणायुक्तं प्रणिपत्य विसर्जयेत् ।
	सप्तजन्मकृतं पापं वाङ्मनःकायकर्मणा ॥
	तत् सर्वं विलयं याति गोदानेन कृतेन वै ।
	दानं वृषभसंयुक्तं दीप्यमानं सुशोभितम् ॥
	आरुह्य कामगं दिव्यं स्वर्लोकमधिरोहति ।
	यावन्ति तस्य रोमाणि गोवृषस्य महीपते ॥
	तावद् वर्षसहस्राणि गवां लोके महीयते ।
	गोलोकादवतीर्णश् च इह लोके द्विजो भवेत् ॥
३८०]	यज्ञयाजी महातेजाः सर्वब्राह्मणपूजितः ।
	यथोक्तस्ते महाराज देयो यस्य वृषोत्तमः ॥
	तदप्यहं ते वक्ष्यामि पात्रं प्राणप्रदं नृणाम् ॥
	ये क्षान्तदान्ताः श्रुतपूर्णकर्णा जितेन्द्रियाः प्राणिवधान् निवृत्ताः ।
	प्रतिग्रहे संकुचिता गृहस्हास्ते ब्राह्मणास्तारयितुं समर्थाः ॥
	तेजस्विनं भरसहं दृढकन्धरं च यच्छन्ति ये वृषमशेषगुणोपपन्नम् ।
	दत्तेन यद् भवति गोदशकेन पुण्यं सत्यं भवन्ति भुवि तत्फलभागिनस्ते ॥

इति भविष्योत्तरे वृषदानम् ॥ १।२१० ॥


किं च ।

	गृहधान्याभयोपानच्छत्रमाल्यानुलेपनम् ।
	यानं वृक्षं प्रियं शय्यां दत्वात्यन्तं सुखी भवेत् ॥ १।२११ ॥

गृहादिदातात्यन्तमतिशयेन् सुखी भवेत् । मत्स्यपुराणे गृहदानम् ।
	मत्स्य उवाच ।
	पक्वेष्टका(क)चितं कृत्वा शैलजं वापि दारुजम् ।
	मृन्मयं वापि कर्तव्यं शुभलक्षणसंयुतम् ॥
	प्रभूतबलिपुष्पाढ्यं धेन्वा चैव समन्वितम् ।
	अर्जुनैः सरलैः शाकैरन्यैश् चैव मनोहरैः ॥
	तिनिशैः सर्जवृक्षैश् च कदम्बैः सह वञ्जुलैः ।
	शुभस्थानसमुत्पन्नैर्वास्तुलक्षणसंयुतम् ॥
	स्थापनं च यथान्यायं भूमेश् चैव सुशोभनम् ।
	मार्जनं सिञ्चनं चैव शास्तातीयेन कारयेत् ॥
शान्तातीयेन सं न इन्द्राग्नी इति सूक्तेन ।
	मङ्गलान्युपहाराश् च वास्तुविद्योदितास्तथा ।
	देवतापञ्चकं तत्र चत्वारिंशत्समन्वितम् ॥
	पूजयित्वा यथान्यायं ततो दद्याद् गृहं गृही ।
	अयने विषुवे पुण्ये व्यतीपाते दिनक्षये ॥
	युगादिषूपरागे च तथा मन्वन्तरादिषु ।
	संक्रान्तौ वैधृतिदिने पौर्णमास्यष्टमीषु च ॥
	यज्ञोत्सवविवाहेषु दुःस्वप्नानां च दर्शने ।
	द्रव्यब्राह्मणसंपत्तौ श्रद्धा वा यत्र जायते ॥
[३८१]	गृहदानं ततो देयं संसारभयभीरुणा ।
	अनित्यं जीवितं यस्माल् लक्ष्मीश् चातीव चञ्चला ॥
	एतज् ज्ञात्वा तु कर्तव्यम् ऐशान्यां हस्तसंमितम् ।
	चतुरस्रं समं कुण्डं मेखलायोनिभूषितम् ॥
	पूर्वोत्तरे हस्तमिता च वेदी ग्रहादिदेवेश्वरपूजनाय ।
	तत्रार्चनं ब्रह्मशिवाच्युतानां सूर्यस्य कार्यं फलपुष्पगन्धैः ॥
	द्वारेषु कार्याणि च तोरणानि पत्रैरपि क्षीरवनस्पतीनाम् ।
	मध्ये तु संस्थाप्य च पूर्णकुम्भं स्रग्गन्धधूपाम्बररत्नयुक्तम् ॥
	गृह्योक्तेन विधानेन हुत्वा चाग्निमुखं ततः ।
	गव्येन पयसा दिव्यं स्थालीपाकचरुं श्रपेत् ॥
	ततश् च वै तं चरुकं जुहोति मध्यस्थिताभ्यो गृहदेवताभ्यः ।
	बलिं च सम्यग्विधिसंप्रयोगात् क्षीरेण धारां परितस्तु दद्यात् ॥
	ब्रह्माणं द(दी)क्षयेत् पूर्वं परितुष्टं क्षमापयेत् ।
	शय्यां तु दक्षिणो भागे सोपधानां सदीपकाम् ॥
	सितवस्त्रैस्तु संछन्नां लक्ष्मीनारायणान्विताम् ।
	सिताम्बरं कुण्डलहेमभूषितं केयूरकण्ठाभरणाभिरामम् ।
	पत्नीसमेतं च करे गृहीत्वा दाता पठेन् मन्त्रमिमं गृहस्थः ॥
	एह्येहि नारायण दिव्यरूप सर्वामरैरर्चितपादपद्म ।
	शुभाशुभानां जगतामधीश लक्ष्मीयुतस्त्वं हि गृहं गृहाण ॥
	नमः कौस्तुभनाथाय हिरण्यकवचाय च ।
	क्षीरोदार्णवसुप्ताय जगद्धात्रे नमो नमः ॥
	नमो हिरण्यगर्भाय विश्वगर्भाय वै नमः ।
	चराचरस्य जगतो गृहभूताय वै नमः ॥
	भूलोकप्रमुखा लोकास्तव देहे व्यवस्थिताः ।
	नन्दन्ति यावत् कल्पान्तं तथास्मिन् भवने गृही ॥
	त्वत्प्रसादेन देवेश पुत्रैः पौत्रैर्युतो द्विजः ।
	पञ्चयज्ञक्रियायुक्तो वसेद् आचन्द्रतारकम् ॥
	एवमुक्त्वा तु देवेशं सपत्नीकं द्विजोत्तमम् ।
	तिलप्रस्थोपरिस्थायां शय्यायामुपवेश्य च ॥
[३८२]	वदेद् इदं ततो वाक्यं सर्वधान्ययुतं गृहम् ।
	सर्वोपस्करसंयुक्तं गृहं गृह्ण द्विजोत्तम ॥
	तत्रोपकरणं सर्वं दम्पत्योस्तु निवेदयेत् ।
	पादुकोपानहच्छत्रभूषणासनभाजनम् ॥
	संपन्नं चाप्यसंपन्नं गृहोपस्करभूषणम् ।
	सर्वं संपूर्णमेवास्तु त्वत्प्रसादाज् जनार्दन ॥
	अनेन विधिना यस्तु पक्वेष्टं विनिवेदयेत् ।
	कल्पकोटिशतं यावद् ब्रह्मलोके महीयते ॥
	शैलजं दारुजं वापि यो दद्याद् विधिपूर्वकम् ।
	वसेत् क्षीरार्णवे रम्ये नारायणसमीपतः ॥
	मृन्मयं चैव यो दद्याद् गृहं सोपस्करान्वितम् ।
	पुत्रेषु लोकपालानां प्रेत्यामन्वन्तरं वसेत् ॥
	कलिकलुषविमुक्तः पूजितः सिद्धसंघैरमरचमरमालावीज्यमानो ऽप्सरोभिः ।
	पितृशतमपि बन्धून् पुत्रपौत्रप्रपौत्रानपि नरकनिमग्नांस्तारयेदेक एव ॥
	दिव्यान् भोगांस्ततो भुक्त्वा राजराजो भवेद् भुवि ।
	नारायणबलोपेतो नारायणपरायणः ॥
	नारायणकथासक्तो जीवेद् वर्षशतं सुखी ।
	देवतापञ्चकं तत्र चत्वारिंशत् समन्वितम् ॥ इति ।
अत्रायं विधिः ।
	एकाशीतिपदं कृत्वा रेणुभिः कनकेन च ।
	पश्चाल् लिम्पेच् चानुलिम्पेत् सूत्रेणालोड्य सर्वतः ॥
	दश पूर्वायता रेखा दश चैवोदगायताः ।
	सर्ववास्तुविभागेषु विज्ञेया नवका नव ॥
	एकाशीतिपदं कृत्वा वास्तुवित् सर्ववास्तुषु ।
	पदस्थान् पूजयेद् देवांस्त्रिंशत् पञ्चदशैव तु ॥
	द्वात्रिंशद् बाह्यतः पूज्याः सूक्ष्माश् चान्तस्त्रयोदश ।
	नामतस्तान् प्रवक्ष्यामि स्थानानि च निबोधत ॥
	ईशानकोणादि सुरान् पूजयेत् पदिकान् नव ।
	शिखी चैवाथ पर्जन्यो जयन्तः कुलिशायुधः ॥
[३८३]	शून्यः सत्यो भृशश् चैव आकाशे वायुरेव च ।
	पूषाथ वितथश् चैव गृहक्षतयमाव् उभौ ॥
	गन्धर्वो भृङ्गराजश् च मृगः पितृगणस्तथा ।
	दौवारिको ऽथ सुग्रीवः पुष्पदन्तो जलाधिपः ॥
	असुरः शेषपापौ च रोगो ऽहिर्मुख्य एव च ।
	भल्लाटः सोमसूर्यौ च अदितिश् च दितिस्तथा ॥
	बहिर्द्वात्रिंशदेते तु तदन्तश् चतुरः शृणु ।
	ईशानादिचतुष्कोणसंस्थितान् पूजयेद् बुधः ॥
	आपश् चैवाथ सावित्रो जयो रुद्रस्तथैव च ।
	मध्ये नवपदे ब्रह्मा तस्याष्टौ च समीपगान् ॥
	सर्वान् एकान्तरान् विद्यात् पूर्वाद्यान् नामतः शृणु ।
	अर्यमा स्विता चैव विवस्वान् विबुधाधिपः ॥
	मित्रो ऽथ राजयक्ष्मा च तथा पृथ्वीधरः क्रमात् ।
	अष्टमस्त्व् आपवत्सस्तु परितो ब्रह्मणः स्मृताः ॥
	आपश् चैपावत्सश् च पर्जन्यो ऽग्निर्दितिस्तथा ।
	पदिकानां तु वर्गो ऽयमेवं कोणेष्व् अशेषतः ॥
	तन्मध्ये तु बहिर्विशद् द्विपदास्ते तु सर्वदा ।
	अर्यमा च विवस्वांश् च मित्रः पृथ्वीधरस्तथा ॥
	ब्रह्मणः परितो दिक्षु त्रिपदास्ते तु सर्वतः ॥
अत्रैवं प्रयोगः — गृहमध्ये समां चतुरस्रां भूमिं कृत्वा तत्र सुधालिप्तानि दश सूत्राणि समान्तरालानि पातयेत् तथैवोत्तरायतानि । एवमेकाशीतिपदानि संपद्यन्ते । तत्रेशानकोणगे पदे शिखी पूज्यस्तस्य दक्षिणतो ऽनन्तरे पर्जन्यः । तदनन्तरे दक्षिणे पदे स्वपश्चिमेनैकीकृते जयन्तः । एवं तद्दक्षिण इन्द्रः । तद्दक्षिणे शून्यः । एवं तद्दक्षिणे सत्यः । एवं त्द्दक्षिणे भृशः । ततो दक्षिण एकस्मिन्न् एव कोष्ठ आकाशः । तद्दक्षिणे आग्नेयकोणगृह एकस्मिन्न् एव कोष्ठे वायुः । ततः पश्चिमे पूषा । ततः पश्चिमे वितथः । एवं तथा पश्चिमे गृहक्षतः । ततः पश्चिमे गन्धर्वः । [३८४] एवं ततः पश्चिमे भृङ्गराजः । ततह् पश्चिमे एकस्मिन्न् एव मृगः । नैरृतकोण एकस्मिन्न् एव पितृगणः । तत उत्तर एकस्मिन्न् एव दौवारिकः । तत उत्तरे सुग्रीवः । वियवदुत्तरे वरुणः । एवं तदुत्तरे पुष्पदन्तः । एवं तदुत्तरे वरुणः । एवं तदुत्तरे ऽसुरः । एवं तदुत्तरे शेषः । तदुत्तरे एकस्मिन्न् एव पापः । वायव्यकोणे रोगः । ततः पूर्वस्मिन्नहिः । ततः पूर्वस्मिन् मुख्यः एवं तत्पूर्वस्मिन् भल्लाटः । एवं तत्पूर्वस्मिन् सोमः । एवं तत्पूर्वस्मिन् सूर्यः । एवं तत्पूर्वस्मिन्नदितिः । एकस्मिन्न् एव दितिः । मध्ये नवसु पदेष्व् एकीकृतेषु ब्रह्मा । तत्पूर्वस्मिन् दक्षिणोत्तराभ्यामेकीकृते ऽर्यमा । तस्य दक्षिणत एकस्मिन् सविता । तत्पश्चिमे पदत्रय एकीकृते विवस्वान् । ततः पश्चिम एकस्मिन्न् एव विबुधाधिपः । तत उत्तरे पदत्रय एकीकृते मित्रः । तत उत्तर एकस्मिन्न् एव राजयक्ष्मा । ततः पूर्वस्मिन् पदत्रय एकीकृते पृथ्वीधरः । ततः पूर्वस्मिन्न् एवापवत्सः । पर्जन्यात् पश्चिम एकस्मिन्न् एव पद आपः । आकाशात् पश्चिम एकस्मिन्न् एव सावित्रः । दौवारिकात् पूर्वस्मिन्न् एकस्मिञ् जयः । पापात् पूर्वस्मिन्न् एकस्मिन् रुद्र इति । बृहस्पतिः ।
	रसान्न्नोपस्करान् गेहं विप्रेभ्यो यः प्रयच्छति ।
	तस्य न क्षीयते वंशः स्वर्गम् आप्नोत्यनन्तकम् ॥ इति ।

इति गृहदानम् ।

विष्णुधर्मोत्तरे ।
	धान्यानामुत्तमं धान्यं कथितं द्विजपुंगवैः ।
	धान्येभ्यो ऽपि परं धान्यं रक्तशालिः प्रकीर्तितः ॥
	रक्तशालिः नरो दत्वा सूर्यलोके महीयते ।
	तथा गोधूमदानेन वसूनां लोकम् आप्नुयात् ॥
	प्रियो भवति लोकस्य प्रियङ्गुं यः प्रयच्छति ।
	ददाति यस्तु श्यामकं तस्य प्रीयन्ति देवताः ॥
	अन्येषां शूकधान्यानां प्रदाननिरतो नरः ।
	स्वर्गलोकमवाप्नोति नात्र कार्या विचारणा ॥
	मुद्गदः शक्रलोकं तु यमलोकं तु माषदः ।
	यथेष्टलोकम् आप्नोति तथा विप्रस्तिलप्रदः ॥
[३८५]	मयोष्टकानां दानेन लोकं वै नैरृतं व्रजेत् ।
	सतीनचणके दत्वा लोकं वारुणम् आप्नुयात् ॥
	वायव्यं च मसूराणि राजमाषाणि धानदम् ।
	अन्येषां शिष्टधान्यानां प्रदानात् स्वर्गम् आप्नुयात् ॥
	इक्षुमृद्वीकयोर्दानात् परं सौभाग्यम् आप्नुयात् ॥

इति धानदानम् ।

अथाभयदानम् ।

तत्र विष्णुः: "अन्नप्रदानाधिकमभयदानम् । एतत्प्रदानेनाभीष्टलोकम् आपद्यते" । संवर्तः ।
	भूताभयप्रदानेन सर्वान् कामानवाप्नुयात् ।
	दीर्थम् आयुश् च लभते सदा च सुमना भवेत् ॥
नन्दीपुराणे ।
	महतां सूक्ष्मदेहानां तथा च व्याधितात्मनाम् ।
	हिंस्राणां सौम्यमूर्तीनां सर्वदा ह्यभयात् सुखम् ॥
	वरमेकस्य सत्त्वस्य जीविताभयरक्षणम् ।
	न तु विप्रसहस्रस्य गोसहस्रं सदक्षिणम् ॥
मार्कण्डेयपुराणे ।
	धिक् तस्य जीवितं पुंसः शरणार्थिनम् आतुरम् ।
	यो नार्तमनुगृह्णाति वैरिपक्षमपि ध्रुवम् ॥
	यज्ञदानतपांसीह परत्र च न भूतये ।
	भवन्ति तस्य यस्यार्तपरित्राणे न मानसम् ॥
महाभारते ।
	लोभाद् द्वेषाद् भयाद् वापि यस्त्यजेच् छरणागतम् ।
	ब्रह्महत्यासमं तस्य पापम् आहुर्मनीषिणः ॥
तथा ।
	प्राणिनां वध्यमानं हि यः शक्तः समुपेक्षते ।
	स याति नरकं घोरमिति प्राहुर्मनीषिणः ॥
	चतुःसागरपर्यन्तां यो दद्यात् पृथिवीमिमाम् ।
	सत्त्वेभ्यो ऽथाभयं यश् च तयोरभयदो ऽधिकः ॥ इति ।
रामायणे ।
	विनष्टः पश्यतो यस्य रक्षितुः शरणागतः ।
	आदाय सुकृतं तस्मात् सर्वं गच्छत्यरक्षितः ॥
मनुः ।
	यत् किंचिदपि दातव्यं याचितेनानसूयतः ।
	उत्पत्स्यते हि तत् पात्रं यत् तारयति सर्वतः ॥
	वारिदस्तृप्तिम् आप्नोति सुखमक्षयमन्नदः ।
	तिलप्रदः प्रजामिष्टां दीपदश् चक्षुरुत्तमम् ॥
[३८६]	भूमिदः स्वर्गम् आप्नोति दीर्घम् आयुर्हिरण्यदः ।
	गृहदो ऽग्र्याणि वेश्मानि रूप्यदो रूपमुत्तमम् ॥
	वासोदश् चन्द्रसालोक्यमश्विसालोक्यमश्वदः ।
	अनडुद्दः श्रियं पुष्टां गोदो ब्रध्नस्य विष्टपम् ॥
	यानशय्याप्रदो भार्याम् ऐश्वर्यमभयप्रदः ।
	धान्यदः शाश्वतं सौख्यं ब्रह्मदो ब्रह्म शाश्वतम् ॥ इति ।
संवर्तः ।
	पादुकोपानहौ छत्रं शयनान्यासनानि च ।
	विविधानि च रत्नानि दत्वा द्रव्यपतिर् भवेत् ॥
विष्णुः: "छत्रदानेन च स्वर्गम् आप्नोति । उपानहां प्रदानेनाश्वतरयुक्तं रथम्" । महाभारते ।
	उपानहौ प्रयत्नाद् यो ब्राह्मणाय प्रयच्छति ।
	मन्दरे कण्टकान् सर्वान् विषमान् संतरिष्यति ॥
	शकटं दम्यसंयुक्तं दत्तं भवति चैव हि ।
तथा ।
	छत्रदो गृहम् आप्नोति गृहदो नगरं तथा ।
	उपानहां प्रदानेन रथम् आप्नोत्यनुत्तमम् ॥
बृहस्पतिः ।
	असिपत्रवनं मार्गं क्षुरधारासमन्वितम् ।
	तीक्ष्णातपं च तरति छत्रोपानत्प्रदो नरः ॥
देवीपुराणे ।
	अन्नदानाश्वगोवस्त्ररौप्यच्छत्रासनानि च ।
	प्रेतलोके प्रशस्तानि दानान्यष्टौ विशेषतः ॥
	क्षीरं दधि घृतं वापि मधु तैलं गुडं तथा ।
	यः प्रयच्छति विप्रेभ्यो स यमं नोपसर्पति ॥
शय्यादाने विष्णुधर्मोत्तरेषु ।
	शय्यादानेन चाप्नोति भार्यां ब्राह्मणसत्तमः ।
	दत्वा द्विजाय शयनं स्वास्तीर्णं सोत्तरच्छदम् ॥
	कुले महति संभूतां रूपद्रविणसंयुताम् ।
	तथा पक्षवतीं भार्यां प्राप्नोति वशगां तथा ॥
	अनेनैव च दानेन भार्या पतिम् आप्नुयात् ॥
तथा ।
	वितानकप्रदानेन सर्वपापैः प्रमुच्यते ।
	छतदश् च तथा विप्रो नात्र कार्या विचारणा ॥
[३८७]	छत्रं शतशलाकं तु दत्वैवातपवारणम् ।
	सर्वपापविनिर्मुक्तः स्वर्गलोके महीयते ॥
	याम्यं मार्गं तथा याति सुखेन द्विजसत्तम ।
	उपानहौ तथा दत्वा श्लक्ष्णे स्नेहसमन्विते ॥
	रथमश्वतरीयुक्तं त्रिदिवं प्रतिपद्यते ।
	सर्वपापविनिर्मुक्तो याम्यं मार्गं सुखं व्रजेत् ॥
	माल्यदः श्रियम् आप्नोति फलदः सफलाः क्रियाः ।
	अनुलेपनदानेन सर्वतापैः प्रमुच्यते ॥
तथा ।
	नरश् चन्दनदानेन रूपवानभिजायते ।
	सौभाग्यकारकं प्रोक्तं प्रदानं कुङ्कुमस्य च ॥
	तथा कर्पूरदानेन सर्वान् कामानवाप्नुयात् ।
	मृगनाभिप्रदानेन यशसा भुवि राजते ॥
वायुपुराणे ।
	चन्दनानां प्रदातारः शङ्खानां मौक्तिकस्य च ।
	पापकर्तॄनपि पितॄंस्तारयन्ति यथा श्रुतिः ॥
वृक्षदानं महाभारते ।
	पुष्पोपगं वाथ फलोपगं वा यः पादपं लम्बयते द्विजाय ।
	स स्त्रीसमृद्धं बहुरत्नपूर्णं प्राप्नोत्ययत्नोपगतं गृहं वै ॥
यमः ।
	देवतापुष्पदानेन जायते श्रीसमन्वितः ।
	ऊर्ध्वं गतिमवाप्नोति यश् च धूपप्रदो नरः ॥
	गर्भौषधमथाभ्यङ्गं माक्षिकं लवणं तथा ।
	यः प्रयच्छति विप्राय सौभाग्यं तु स विन्दति ॥
	अन्नप्रदानाद् आप्नोति यान् कामान् मनसेप्सितान् ।
	पानीयस्य प्रदानेन तृप्तिं विन्दति शाश्वतीम् ॥
विष्णुः ।
	यद् यद् इष्टतमं लोके यच् चस्य दयितं गृहे ।
	तत् तद् गुणवते दयें तदेवाक्षयमिच्छता ॥
भविष्योत्तरे शय्यादानम् ।
	श्रीकृष्ण उवाच ।
	शय्यादानं प्रवक्ष्यामि तव पाण्डुकुलोद्वह ।
	यां दत्वा सुखभागी स्याद् इह लोके परत्र च ॥
	अनित्यं जीवितं यस्मात् पश्चात् को ऽन्यः प्रदास्यति ।
	तावत् स बन्धुः स पिता यावज् जीवति भारत ॥
[३८८]	मृतो मृत इत् ज्ञात्वा क्षणात् स्नेहो निवर्तते ।
	तस्माद् यत्नेन दातव्यं स्वयं भोज्यफलादिकम् ॥
	आत्मैव ह्यात्मनो बन्धुरिति संचिन्त्य चेतसा ।
	आत्मैव यदि नात्मानं दानधर्मैः प्रपूजयेत् ॥
	को ऽन्यो हितकरस्तस्माद् यः पश्चात् पूजयिष्यति ।
	तस्माच् छय्यां समासाद्य सारदारुमयीं दृढाम् ॥
	सुदन्तपत्ररचनां हेमपट्टैरलंकृताम् ।
	हंसतूलीपरिच्छन्नां शुभगण्डोपधानकाम् ॥
	प्रच्छादनपटीयुक्तां धूपगन्धाधिवासिताम् ।
	तस्यां संस्थापयेद् धैमं हरिं लक्ष्म्या समन्वितम् ॥
	तच्छीर्षके घृतयुतं कलशं परिकल्पयेत् ।
	विज्ञेयः पाण्डव सदा स निद्राकलशो बुधैः ॥
	ताम्बूलकुङ्कुमक्षोदकर्पूरागुरुचन्दनम् ।
	दीपकोपानहच्छत्रचामरासनभाजनम् ॥
	पार्श्वेषु स्थापयेद् भक्त्या सप्त धान्यानि चैव हि ।
	शयनस्थस्य भवति यदन्यदुपकारकम् ॥
	शृङ्गारकरवाद्यं च पञ्चवर्णवितानकम् ।
	शय्यामेवंविधां कृत्वा ब्राह्मणायोपपादयेत् ॥
	सपत्नीकाय विप्राय पुण्ये ऽह्नि विधिपूर्वकम् ।
	यथा न कृष्ण भवतः शून्या सागरजा तथा ॥
	शय्या ममाप्यशून्यास्तु तथा जन्मनि जन्मनि ।
	दत्वैवं तल्पममलं प्रणिपत्य विसर्जयेत् ॥
	एकादशे(शा)हे ऽपि तथा विधिरेष प्रकीर्तितः ।
	ददाति यदि धर्मार्थं बान्धवो बान्धवे मृते ॥
	विशेषं चात्र राजेन्द्र कथ्यमानं निशामय ।
	तेनोपभुक्तं यद् वस्तु किंचित् पूर्वं गृहे सता ॥
	तद्गात्रलग्नं च तथा वस्त्रवाहनभाजनम् ।
	यद् यद् इष्टं च तस्यासीत् तत् सर्वं परिकल्पयेत् ॥
[३८९]	तथैव पुरुषं हैमं तस्यां संस्थापयेत् तदा ।
	पूजयित्वा प्रदातव्या मृतशय्या यथोदिता ।
	स्वर्गे पुरंदरगृहे सूर्यपुत्रालये तथा ॥
	सुखं वसत्यसौ जन्तुः शय्यादानप्रभावतः ।
	पीडयन्ति न तं याम्याः पुरुषा भीषणा नरम् ॥
	न धर्मेण न शीतेन बाध्यते स नरः क्वचित् ।
	अपि पापसमायुक्तः स्वर्गलोकं स गच्छति ॥
	विमानवरम् आरूढः सेव्यमानो ऽप्सरोगणैः ।
	आभूतसंप्लवं यावत् तिष्ठेत् पातकवर्जितः ॥
	शय्याप्रदानममलं तव पाण्डुपुत्र संकीर्तितं सकलसौख्यनिधानभूतम् ।
	तद् यो ददाति विधिवत् स्वयमेव नाके कल्पं विकल्परहितः स विभाति सौख्यम् ॥

इति भविष्योत्तरे शय्यादानविधिः ॥ १।२११ ॥



किं च ।

	सर्वधर्ममयं ब्रह्म प्रदानेभ्यो ऽधिकं यतः ।
	तद् ददत् समवाप्नोति ब्रह्मलोकमविच्युतः ॥ १।२१२ ॥

ब्रह्म वेदस्तदध्यापयन् ब्रह्मलोकमविच्युतो ऽनपभ्रष्टः प्राप्नोति । अत्र हेतुः — ब्रह्मणः सर्वधर्ममयत्वेनान्येभ्यः प्रदेयेभ्यो ऽधिकम् । प्राचुर्ये मयट्प्रत्ययः । यथा शालिमया मगधाः । अन्नमयो यज्ञ इति । अभेदे वा यथा — आनन्दमयं ब्रह्मेति । अभेदश् चात्र प्रमाणप्रमेययोरभेदोपचारेण । बृहस्पतिः ।
	सहस्रमेव धेनूनां शतं चानुडुहां समम् ।
	शतानडुत्समं यानं दशयानसमो हयः ॥
	दशवाजोसमा कन्या भूमिदानं च तत्समम् ।
	भूमिदानात् समं नास्ति विद्यादानं ततो ऽधिकम् ॥
यमः ।
	इमां पृथ्वीं च यो दद्यात् सर्वरत्नोपशोभिताम् ।
	दद्याच् छास्त्रं च विप्राणां तच् च तानि च तत्समम् ॥
ब्रह्मदानप्रसङ्गेन विद्यान्तरदानविधिरुच्यते । तत्र भविष्योत्तरम् ।
	विद्यादानविधिं वक्ष्ये याथातथ्येन ते ऽधुना ।
	यथातथ्यं फलं यच् च दत्तेन यदुनन्दन ॥
[३९०]	शुभे ऽह्नि विप्रकथिते गोमयेन सुशोभनम् ।
	कारयेन् मण्डलं दिव्यं चतुरस्रं समन्ततः ॥
	पुष्पप्रकरसंयुक्तं स्वस्तिकादिसमन्वितम् ।
	पुस्तकं तत्र संस्थाप्य गन्धपुष्पैः समर्चयेत् ॥
	सौवर्णीं लेखनी कार्या रौप्यं च मषिभाजनम् ।
	दीपज्वालासमुद्भूतकज्जलेन मषी भवेत् ॥
	औदुम्बरामत्रपाणिघृष्टबोलरसान्विता ।
	लेखकं पूजयित्वा तु प्रारब्धं कारयेत् सुधीः ॥
	विनीतश् चाप्रमत्तश् च ततः प्रभृति लेखकः ।
	मात्रानुस्वारसंयुक्तं पदच्छेदैः समन्वितम् ॥
	समानि समशीर्षाणि वर्तुलानि घनानि च ।
	मात्रासु प्रतिबद्धानि यो जानाति स लेखकः ॥
	लेखयेदक्षराणीह तद्गतेनान्तरात्मना ।
	ग्रन्थानां पञ्चकं वाथ दशकं विंशमेव वा ॥
	त्रिंशं वा चत्वारिंशं वा परं पञ्चाशकं सुधीः ।
	पदवाक्यप्रमाणज्ञो मधुरस्निग्धभुक् शुचिः ॥
	सामाजिकेषु तृप्तेषु हृष्टेषु च शनैः शनैः ।
	निष्पादयित्वा सच्छास्त्रं शैवं वाप्यथ वैष्णवम् ॥
	निष्पादिते पुनः पूज्यो लेखको वस्त्रभूषणैः ।
	संपूजयित्वा तच्छास्त्रं देयम् गुणवते तथा ॥
	शास्त्रसंभावविदुषे वाचके च प्रियंवदे ।
	वस्त्रयुग्मेन(ण) संयुक्तं पुस्तकं प्रतिपादयेत् ॥
	सामान्यं सर्वलोकानां स्थापयेदथ वा मठे ।
	अनेन विधिना दत्वा यत् फलं प्राप्नुयान् नरः ॥
	तदहं ते प्रवक्ष्यामि युधिष्ठिर निबोध मे ।
	यत् फलं तीर्थयात्रायां यत् पुण्यं यज्ञयाजिनाम् ॥
	कपिलानां सहस्रेण सम्यग् दत्तेन यत् फलम् ।
	तत् फलं समवाप्नोति पुस्तकैकप्रदानतः ॥
[३९१]	पुराणं भारतं वापि रामायणमथापि वा ।
	दत्वा यत् फलम् आप्नोति पार्थ तत् केन वर्ण्यते ॥
	प्रातरुत्थाय यः शिष्यानध्यापयति यत्नतः ।
	वेदशास्त्रं तु पठितं कीर्तितं सदृशं कृतम् ॥
	उपाध्यायस्य यो वृत्तिं दत्वाध्यापयते द्विजान् ।
	किं न दत्तं भवेत् तेन धर्मकामार्थदर्शिता ॥
	छात्राणां भोजनाभ्यङ्गं वस्त्रं भिक्षामथापि वा ।
	दत्वा प्राप्नोति पुरुषः सर्व्वकामानसंशयः ॥
	विवेको जीवितं दीर्घं सर्वकामार्थसंपदः ।
	सर्वं तेन भवेद् दत्तं छात्राणां भोजने कृते ॥
	शस्त्रशास्त्रकलाशिल्पं यो यमिच्छेदुपार्जितम् ।
	तस्योपकारकरणे पार्थ कार्यं सदा मनः ॥
	वाजपेयसहस्रस्य सम्यग् इष्टस्य यत् फलम् ।
	तत् फलं समवाप्नोति विद्यादानान् न संशयः ॥
	शिवालये विष्णुगृहे सूर्यस्य भवने तथा ।
	यः कारयति धर्मात्मा सदा पुस्तकवाचनम् ॥
	गोभूहिरण्यवासांसि शयनान्यासनानि च ।
	प्रत्यहं तेन दत्तानि भवन्ति पुरुषर्षभ ॥
	धर्माधर्मौ न जानाति विद्याविरहितः पुमान् ।
	तस्मात् सर्वत्र धर्मात्मा विद्यादानरतो भवेत् ॥
	त्रैलोक्यं चतु(त्वा)रो वर्णाश् चत्वारश् चाश्रमाः पृथक् ।
	ब्रह्माद्या देवताः सर्वा विद्यादाने प्रतिष्ठिताः ॥
	चतुर्युगानि(णि) राजेन्द्र एकसप्ततिसंख्यया ।
	कल्पं विष्णुपुरे तिष्ठन् पूज्यमानः सुरोत्तमैः ॥
	क्षितिं चागत्य कालान्ते राजा भवति धार्मिकः ।
	हस्त्यश्वरथयानाढ्यो दाता भोक्ता विमत्सरी ॥
	रूपसौभाग्यसंपन्नो दीर्घायुर्निरुजो भवेत् ।
	पुत्रपौत्रैः परिवृतो जीवेच् च शरदां शतम् ॥
	दानं विशेषफलदं जगतीह नान्यद्विद्यां विहाय वदनाब्जकृताधिवासाम् ।
	गोभूहिरण्यगजवाजिरथादि सर्वं तां यच्छता किमिह पार्थ भवेन् न दत्तम् ॥
[३९२]
इति भविष्योत्तरे विद्यादानविधिः \

मत्स्यपुराणे ।
	मत्स्य उवाच ।
	पुराणं सर्वशास्त्राणां प्रथमं ब्रह्मना स्मृतम् ।
	अनन्तरं च वक्त्रेभ्यो वेदा यस्य विनिर्गताः ॥
	पुराणमेकमेवासीत् तस्मिन् कालान्तरे ऽपि च ।
	त्रिवर्गसाधनं पुण्यं शतकोटिप्रविस्तरम् ॥
	तदर्थो ऽत्र चतुर्लक्षैः संक्षेपेण प्रदर्शितः ।
	पुराणानि दशाष्टौ च सांप्रतं तद् इहोच्यते ॥
	नामतस्तान् प्र(नि)वक्ष्यामि शृणुध्वम् ऋषिसत्तमाः ।
	ब्रह्मणाभिहितं पूर्वं यावन्मात्रं मरीचये ॥
	ब्राह्मं तद्दशसाहस्रं पुराणं परिकीर्त्यते ।
	लिखित्वा तच् च यो दद्याज् जलधेनुसमन्वितम् ॥
	वैशाखपौर्णमस्यां तु ब्रह्मलोके महीयते ॥
ग्रन्थः १०,००० इति ब्रह्मपुराणदानविधिः । (१)
	एतदेव यदा पद्ममभूद् धैरण्मयं जगत् ।
	तत् कथान्ताश्रयं तद्वत् पाद्ममित्युच्यते बुधैः ॥
	पाद्मं तत् पञ्चपञ्चाशत्सहस्राणीह पठ्यते ।
	तत् पुराणं च यो दद्यात् सुवर्णकमलान्वितम् ॥
	ज्येष्ठे मासि तिलैर्युक्तं सो ऽश्वमेधफलं लभेत् ॥
ग्रन्थः ५५,००० इति पद्मपुराणदानविधिः । (२)
	वाराहकल्पवृत्तान्तमधिकृत्य पराशरः ।
	यत् प्राह धर्मानखिलांस्तद् युक्तं वैष्णवं विदुः ॥
	तदाषाढे तु यो दद्याद् घृतधेनुसमन्वितम् ।
	पौर्णमास्यां विपूतात्मा स पदं याति वारुणम् ॥
	त्रयोविंशतिसाहस्रं तत् पुराणं विदुर्बुधाः ॥
ग्रन्थः २३,००० इति विष्णुपुराणदानविधिः । (३)
	श्रुतकल्पप्रसङ्गेन धर्मान् वायुरिहाब्रवीत् ।
	यत्र तद् वायवीयं स्याद् रुद्रमाहात्म्यसंयुतम् ॥
	चतुर्विंशतिसाहस्रं पुराणं तद् इहोच्यते ।
	श्रावण्यां श्रावणे मासि गुडधेनुसमन्वितम् ॥
[३९३]	यो दद्याद् दधिसंयुक्तं ब्राह्मणाय कुटुम्बिने ।
	शिवलोके स पूतात्मा कल्पमेकं वसेन् नरः ॥
ग्रन्थः २४,००० इति वायुपुराणदानविधिः । (४)
	यत्राधिकृत्य गायत्रीं वर्ण्यते धर्मविस्तरः ।
	वृत्रासुरवधोपेतं तद् भागवतमुच्यते ॥
	लिखित्वा तच् च यो दद्याद् धेमसिंहसमन्वितम् ।
	पौर्णमास्यां प्रौष्ठपद्यां स याति परमं पदम् ॥
	अश्टादश सहस्राणि पुराणं तत् प्रकीर्तितम् ।
ग्रन्थः १८,००० इति भागवतपुराणदानविधिः ।
	यत्राह नारदो धर्मान् बृहत्कल्पाश्रयांस्त्व् इह ।
	पञ्चविंशत्सहस्राणि नारदीयं तदुच्यते ॥
	तद् इषे पञ्चदश्यां तु यो दद्याद् धेनुसंयुतम् ।
	परमां सिद्धिम् आप्नोति पुनरावृत्तिदुर्लभाम् ॥
ग्रन्थः २५,००० इति नारदपुराणदानम् । (६)
	यत्राधिकृत्य शकुनीन् धर्माधर्मविचारणम् ।
	पुराणं नवसाहस्रं मार्कण्डेयमिहोच्यते ॥
	परिलेख्य च यो दद्यात् सौवर्णकरिसंयुतम् ।
	कार्तिक्यां पौण्डरीकस्य यज्ञस्य फलभाग् भवेत् ॥
ग्रन्थः ९,००० इति मार्कण्डेयदानविधिः । (७)
	यत् तद् ईशानकल्पस्य वृत्तान्तमधिकृत्य च ।
	वसिष्ठायाग्निना प्रोक्तम् आग्नेयं तत् प्रचक्षते ॥
	लेखयित्वा च यो दद्याद् धेमपद्मसमन्वितम् ।
	मार्गशीर्ष्यां विधानेन तिलधेनुयुतं तथा ।
	तच् च षोडशसाहस्रं सर्वक्रतुफलप्रदम् ॥
ग्रन्थः १६,००० इत्याग्नेयपुराणदानविधिः । (८)
	यत्राधिकृत्य माहात्म्यम् आदित्यस्य चतुर्मुखः ।
	अघोरकल्पवृत्तान्तप्रसङ्गेन जगत्स्थितिम् ॥
	मनवे कथयामास भूतग्रामस्य लक्षणम् ।
	चतुर्दश सहस्राणि तथा पञ्चशतानि च ॥
[३९४]	भविष्यच्चरितप्रायं भविष्यत् तद् इहोच्यते ।
	तत् पौषे मासि यो दद्यात् पौर्णमास्यां विशेषतः ॥
	गुडकुम्भसमायुक्तमग्निष्टोमफलं लभेत् ।
ग्रन्थः १४,५०० । इति भविष्यत्पुराणदानविधिः । (९)
	रथन्तरस्य कल्पस्य वृत्तान्तमधिकृत्य च ।
	सवर्णिर्नारदायाह कृष्णमाहात्म्यमुत्तमम् ॥
	यत्र ब्रह्मवराहस्य चरितं वर्ण्यते महत् ।
	तदष्टादशसाहस्रं ब्रह्मवैवर्तमुच्यते ॥
	पुराणं ब्रह्मवैवर्तं यो दद्यान् माघमासि च ।
	पौर्णमास्यां च भगवन् ब्रअह्मलोके महीयते ॥
ग्रन्थः १८,००० इति ब्रह्मवैवर्तदानविधिः । (१०)
	यत्राग्निलिङ्गमध्यस्थः प्राह देवो महेश्वरः ।
	धर्मार्थकाममोक्षार्थम् आग्नेयमधिकृत्य च ॥
	कल्पं तल् लैङ्गमित्युक्तं पुराणं ब्रह्मणा स्वयम् ।
	तदेकादशसाहस्रं फाल्गुने यः प्रयच्छति ॥
	तिलधेनुसमायुक्तं स याति शिवसात्म्यताम् ॥
ग्रन्थः ११,००० इति लिङ्गपुराणदानविधिः । (११)
	महावराहस्य पुनर्माहात्म्यमधिकृत्य च ।
	विष्णुनाभिहितं क्षोण्यै तद् वराहमिहोच्यते ॥
	मानवस्य प्रसङ्गेन कल्पस्य मुनिसत्तमाः ।
	चतुर्विंशतिसाहस्रं पुराणं तद् इहोच्यते ॥
	काञ्चनं गरुडं कृत्वा तिलधेनुसमन्वितम् ।
	पौर्णमास्यां च यो दद्याद् ब्राह्मणाय कुटुम्बिने ॥
	वराहस्य प्रदानेन पदम् आप्नोति वैष्णवम् ।
ग्रन्थः २४,००० इति वाराहपुराणदानविधिः । (१२)
	यत्र माहेश्वरं धर्ममधिकृत्य च षण्मुखः ।
	कल्पे तान् पुरुषे वृत्तचरितैरुपशोभितम् ॥
	स्कान्दं नाम पुराणं तदेकाशीतिर्निगद्यते ।
	सहस्राणि शतं चैकमिति यत्नेन पठ्यते ॥
[३९५]	परलेख्य च यो दद्याद् धेमशूलसमन्वितम् ।
	शैवं पदमवाप्नोति मीने चोपगते रवौ ॥
ग्रन्थः ८१,१०० इति स्कन्दपुराणदानविधिः । (१३)
	त्रिविक्रमस्य माहात्म्यमधिकृत्य चतुर्मुखः ।
	त्रिवर्गमभ्यधाद् यत्र वामनं परिकीर्त्यते ॥
	पुराणं दशसाहस्रं ख्यातं कल्पानुगं शिवम् ।
	यच् च तद् विषुवे दद्याद् वैष्णवं यात्यसौ पदम् ॥
ग्रन्थः १०,००० इति वामनपुराणदानविधिः । (१४)
	यत्र धर्मार्थकामानां मोक्षस्य च रसातले ।
	माहात्म्यं कथयामास कूर्मरूपी जनार्दनः ॥
	इन्द्रध्युम्नप्रसङ्गेन ऋषीणां शक्रसंनिधौ ।
	सप्तदश सहस्राणि लक्ष्मीकल्पानुषङ्गिकम् ॥
	यो दद्यादयने कौर्मं हेमकूर्मसमन्वितम् ।
	गोसहस्रप्रदानस्य स फलं प्राप्नुयान् नरः ॥
ग्रन्थः १७,००० इति कूर्मपुराणदानविधिः । (१५)
	श्रुतीनां यत्र कल्पादौ प्रवृत्त्यर्थं जनार्दनः ।
	मत्स्यरूपी च मनवे नरसिंहोपवर्णनम् ॥
	अधिकृत्याब्रवीत् सप्त सप्तकल्पमुनिव्रतम् ।
	तन् मात्स्यमिति जानीध्वं सहस्राणि त्रयोदश ॥
	विषुवे हैममत्स्येन धेन्वा चैव समन्वितम् ।
	यो दद्यात् पृथिवी तेन दत्ता भवति चाखिला ॥
ग्रन्थः १३,००० इति मत्स्यपुराणदानविधिः । (१६)
	यदा च गारुढे कल्पे विश्वान्ते परुडो भवेत् ।
	अधिकृत्याब्रवीत् कृष्णो गारुडं तद् इहोच्यते ॥
	तदष्टादशकं चेह सहस्राणां प्रपठ्यते ।
	सौवर्णहंससंयुक्तं यो ददाति शुभे ऽहनि ॥
	स सिद्धिं लभते मुख्यां शिवलोके च संस्थितिम् ॥
ग्रन्थः १८,००० इति गरुडपुराणदानविधिः । (१७)
[३९६]	ब्रह्मा ब्रह्माण्डमाहात्म्यमधिकृत्याब्रवीत् पुनः ।
	तच् च द्वादशसाहस्रं ब्रह्माण्डं द्विशताधिकम् ॥
	भविष्याणां च कल्पानां श्रूयते यत्र विस्तरः ।
	तद् ब्रह्माण्डपुराणं तु ब्रह्मणा समुदाहृतम् ॥
	यो दद्यात् तद्व्यतीपाते पत्रोर्णयुगसंयुतम् ।
	राजसूयसहस्रस्य फलं प्राप्नोति मानवः ॥
ग्रन्थः १२,२०० इति ब्रह्माण्डपुराणदानविधिः । (१८)

इति मात्स्ये विद्यादान ।

नन्दीपुराणे ।
	शास्त्रे यस्माज् जगत्सर्वं संश्रितं च शुभाशुभम् ।
	तस्माच् छास्त्रं प्रयत्नेन दातव्यं शुभकर्मणा ॥
	विद्याश् चतुर्दश प्रोक्ताः क्रमेण तु यथास्थिति ।
	षडङ्गाश् चतुरो वेदा धर्मशास्त्रं पुराणकम् ॥
	मीमांसा तर्क इति च एता विद्याः प्रकीर्तिताः ।
	आयुर्वेदः सामवेदो बहुभेदः प्रकीर्तितः ॥
	सर्वोत्तमा चात्मविद्या संसारभयनाशिनी ।
	सर्वदुःखान्तकरणी सर्वपापविनाशिनी ॥
	एता विद्याः समाख्याता बहुभेदोपभेदतः ।
	कला विद्यास्तथा चान्याः शिल्पविद्यास्तथा पराः ॥
	सर्वा एव महाभाग सदा सर्वार्थसाधिकाः ।
	स्थिताश् च तारतम्येन विशिष्टफलसाधिकाः ॥
	आत्मविद्या प्रधाना तु तथायुर्वेदसंज्ञिता ।
	धर्मप्रणयिनीरेताः कलाः सर्वार्थसाधिकाः ॥
	सस्यविद्या च वितता एता विद्या महाफलाः ।
	यथैको जीवति प्राणी कयापि किल कुत्रचित् ॥
	प्रयच्छत्यक्षयांल् लोकान् विधिना वाविधानतः ।
	शिल्पविद्यां नरो दत्वा वैष्णवं लोकम् आप्नुयात् ॥
	धर्मशास्त्रं नरो दत्वा स्वर्गे कल्पत्रयं वसेत् ।
	आत्मविद्यां तु यो दद्यात् तस्य संख्या न विद्यते ॥
[३९६]	पुण्यस्य गदितुं सम्यग् अपि वर्षशतायुतैः ।
	एतावच् छक्यते वक्तुं यत् कल्पायुतमुत्तमम् ॥
	सत्यलोके वसेन् मर्त्यो यत्र ब्रह्मा वसेत् प्रभुः ।
	अप्येकं नीरुजीकृत्य जन्तुं यादृशतादृशम् ॥
	आयुर्वेदप्रदानेन किं न दत्तं भवेद् भुवि ।
	सस्यवेदप्रदानेन संपन्ना यस्य शालयः ॥
	किं नाम न कृतं तत्र पुण्यं भवति शाश्वतम् ।
	मीमांसाशास्त्रमाहात्म्याद् बुद्ध्वा वै वेदनिर्णयम् ॥
	किं न नाम शुभं दत्तं यज्ञकर्मप्र्वर्तनात् ।
	आत्मविद्या च पौराणी धर्मशास्त्रात्मिका च या ॥
	एतद् विद्यात्रयं मुख्यं सर्वदानक्रियाफलैः ।
	धर्मशास्त्रं नरो बुद्ध्वा यत् किंचिद् धर्मम् आश्रयेत् ॥
	तस्य धर्मं दशगुणं धर्मशास्त्रप्रदस्य वै ।
	पुराणाखानविद्वांसः पितृदेवार्चने रताः ॥
	लोकान् सर्वान् कामपूर्णान् यान्ति सर्वसुभोदयान् ।
	पुराणविध्यादातारस्त्व् अनन्तफलभागिनः ॥
	आत्मविद्याप्रदातारो नरा धर्मसमाश्रयाः ।
	न पुनर्योनिनिरयं प्रविशन्ति दुरत्ययम् ॥
	उत्तीर्णाः सर्वपापेभ्यः सपुत्रपशुबान्धवाः ।
	मुच्यन्ते निरयैर् घोरैरसंख्यैर्यातनात्मकैः ॥
तथा ।
	श्लोकं प्रहेलिकां गाथामथान्यद् वा सुभाषितम् ।
	दत्वा प्रीतिकरं याति लोकमप्सरसां शुभम् ॥
	यदेतत् पुण्यम् आख्यातं विद्यादानस्य सांप्रतम् ।
	देशकालविधिश्रद्धापात्रयोगात् तथाविधम् ॥
	प्राप्नोति कोटिगुणितं फलं विद्याप्रदो नरः ।
	यस्तु पुण्यपरो मर्त्यो जिगीषुः कीर्तिसाधकः ॥
	स विधानेन वै दद्याद् विद्यां विविधकामदाम् ।
	एवं विद्याप्रदानेन सर्वकामगुणान्वितम् ॥
[३९८]	यत्नेन पात्रे दातव्यं रहस्यं ह्येतदुत्तमम् ।
	उद्दिश्य देवतादत्तं प्रदानं यत्र कुत्रचित् ॥
	तस्यासमाप्तपुण्यस्य केन पुण्यं (?) निरूप्यते ॥
असमाप्तं पुण्यं येन सो ऽसमाप्तपुण्यम् ।
	गुरुम् आराध्य यत्नेन विद्याव्याख्यानपारगम् ।
	शक्त्या भक्त्या प्रणामेन धनैः सर्वैर्गुणैस्तथा ॥
	यथा घटप्रतिच्छन्ना रत्नराजा महाप्रभाः ।
	अकिंचित्करतां प्राप्तास्तद्वद् विद्याश् चतुर्दश ॥
	विना तु गुरुणा सम्यग् बोधकेन विपश्चिता ।
	नैव विद्याफलप्राप्तिर्गुरुं तस्मात् तु पूजयेत् ॥
	स्रग्दामभूषणैर्नित्यं यथा देवं पिनाकिनम् ।
	यो गुरुं पूजयेन् नित्यं स्थितं वा प्रस्थितं च वा ॥
	तत्प्रसादेन यस्मात् स प्राप्नुयात् सर्वसंपदम् ।
	तस्माद् गुरुं प्रयत्नेन महादेववदर्चयेत् ॥
	भक्त्या प्रीत्या प्रयत्नेन श्रद्धया च सदैव हि ।
	एष माता पिता ह्येष एष् एव च बान्धवः ॥
	एष चिन्तामणिश् चैव एष एव च मे सुहृत् ।
	एवं श्रद्धापरो नित्यं गुरुम् आराधयेद् बुधः ॥
	अज्ञान्दुःखशमनं नरकोद्धारणं तथा ।
	कुतो माता पिता वापि बान्धवो ऽपि महागुणः ॥
	तादृग् अभ्युदयं कुर्याद् यादृक् कुर्याद् गुरुर्महत् ।
	को ऽन्यो ज्ञानेन दुःखौघादुद्धरेद् भवबन्धणात् ॥
	सम्यक् शास्त्रार्थबोद्धारं महादेववदर्चयेत् ।
	वस्तुमात्रेण यो ज्ञानं शास्त्ररूपमुपन्यसेत् ॥
	स तावच् छिववत् पूज्यो भक्त्या भवभयापहः ।
	यस्तु शास्त्रविवक्षाख्यं विशेषार्थं प्रपूजयेत् ॥
	पदवाक्यार्थबोधेन सम्यक् शास्त्रप्रवर्तनात् ।
	पूर्वोत्तरार्थसंगत्या समुदायार्थनिश्चयात् ॥
	स्वशास्त्राभिमता वाचः सम्यग् यो वेत्ति तत्त्वतः ।
	स तु साकाण् महाबुद्धिर् भगवान् इह शंकरः ॥
[३९९]	तं भजेत् सर्वभावेन भक्तियोगेन सर्वदा ।
	आदित्येन विना यद्वज् जगदन्धं विभाव्यते ॥
	गुरुवाक्यं विना सर्वं तथैव हि तमोमयम् ।
	तस्माद् यथा महादेवं तद्वदेव गुरुं सदा ॥
	यः पश्यति स पुरुषः सर्वधर्मानवाप्नुयात् ।
	विद्या च मुख्यं दानानां गुरुतो ऽस्य विधिं पुनः ॥
	श्रुत्वा विधेयं विधिवच् छ्रद्धया भावितात्मना ।
	सत्यां तेभ्यस्तु ताम् दद्याद् विशेषाद् गुणशालिषु ॥
	उपयोग्यं च यद् यस्य तत् तस्य प्रतिपादयेत् ।
	सुरालयेषु सर्वेषु यथाविभवविस्तरैः ॥
	दातव्यास्तु प्रयत्नेन महापुण्यफलार्थिभिः ।
	दत्वा तु पुस्तकं तत्र पितॄणां धर्ममुद्दिशेत् ॥
	बान्धवानां च हृद्यानामनन्तं फलमिच्छता ।
	ततो दत्वा विधानेन तां विद्यां शिवमन्दिरे ॥
	ततश् च भोजयेद् विप्रान् रुद्रभक्तांश् च मानवान् ।
	यथाशक्ति च कर्तव्य उत्सवः स्वेषु वेश्मसु ॥
	राज्ञा च नगरे कार्यो ग्रामे ग्रामाधिपैस्तथा ।
	गृहे गृहस्थैः कर्तव्य उत्सवो बन्धुभिः सह ॥
	स्नातैर् भुक्तैः समालब्धैः स्रग्विभिः सुसमाहितैः ।
	प्रतियुक्तैस्ततः श्राव्यं शास्त्रं श्रद्धासमन्वितैः ॥
	वाचकं दक्षयेत् तत्र यथाविभवविस्तरैः ।
	गुरुं च भक्त्या मतिमान् यथाशक्ति न मायया ॥
	ततः पुष्पैश् च धूपैश् च श्रावकान् संप्रपूजयेत् ।
	वाचको ब्राह्मणः प्राज्ञः श्रुतशास्त्रो महामहाः ॥
	अभ्यस्ताक्षरविन्यस्तो वृत्तशास्त्रविशारदः ।
	शब्दार्थवित् प्रगल्भश् च विनीतो मेधयान्वितः ॥
	गीतज्ञो वाक्यविच् छ्राव्यस्वरो ऽनाविलभाषकः ।
	गुरुश् च धर्मवान् प्राज्ञः श्रुतशास्त्रो विमत्सरः ॥
[४००]	विप्रः प्रकृतसंशुद्धः श्रुतिस्मृतिमुखः सदा ।
	सुवृत्तस्तर्कशास्त्रज्ञो धर्मशास्त्रविशारदः ॥
	स्वभ्यस्तशास्त्रसंदोहः प्रकृतार्थप्रवर्तकः ।
	नाप्रक्रमकृतव्याख्यः पौर्वापर्यार्थविष्टधी ॥
विष्टधीः प्रकृष्टवाग् इत्यर्थः । पौर्वापर्यविषिष्टधीरिति पाठे पौर्वापर्ये विशिष्टा सविशेषा संबन्धप्रापणात्मिका धीर्यस्येति भावः ।
	अध्यायसर्गविच्छेदविभक्तार्थप्रयोजकः ।
	संस्कारैः संस्कृतां विद्यां प्राकृतैः प्राकृतामपि ॥
	आलापमात्रैर्व्याखानैर्यश् च शिष्यान् प्रबोधयेत् ।
	देशाभिधानविन्यासैर्बोधयेच् चापि यो गुरुः ॥
	स गुरुः स पिता माता स तु चिन्तामणिः स्मृतः ।
	यः शास्त्रोपायम् आख्याय नकेभ्यः समुद्धरेत् ॥
	कस्तेन सदृशो लोके बान्धवो भुवि विद्यते ।
	यस्य वाग्रश्मिसंधेन नश्यते हृद्गतं तमः ॥
	महासंसाररजनीभवं शोकं महाद्युतेः ।
	नोद्विजेत् तस्य पारुष्ये न च वै लोप्य पृच्छतः ॥
	न चास्य व्याधिदुःखेषु मलानां चापि शोधने ।
	प्रसादयेत् तु कुपितं दुःख्मग्नं समुद्धरेत् ॥
	रोगेभ्यश् चापि यत्नेन पैरक्षेन् न चोद्विजेत् ।
	एवं व्याख्यां शुभां श्रुत्वा गुरुवक्त्रान् नरोत्तमः ॥
	विधेयं चिन्तयेद् यत्नात् परत्र हितकारणम् ।
	शृणुयाच् छ्रद्दया युक्तः प्रणतो ऽभिमतो गुरोः ॥
	भिषजां वचनं कार्यं गुरूणां च महात्मनाम् ।
	न तत्कृतं स्वयं कुर्यात् ते समिद्धानलवत् विषः ॥
	अप्रस्तुतकथाक्षेपं यः कुर्यादग्रतो गुरोः ।
	स ब्रह्महत्याम् आप्नोति गुरुवाकेष्व् अनिश्चयात् ॥
४०१]	यश् च श्रुत्वान्यतः शास्त्रं संस्कारं प्राप्य वा शुभम् ।
	अन्यस्य जनयेत् कीर्तिं गुरोः स ब्रह्महा भवेत् ॥
	विस्मारयेच् च वा मौढ्याद् यो ऽपि शास्त्रमुत्तमम् ।
	स याति नरकं घोरमक्षयं भीमदर्शनम् ॥
	यस्तु बुद्ध्वा नरः शास्त्रं किंचित् कुर्याच् छुभाशुभम् ।
	भवेच् छतगुणं तद् वै विज्ञाननिरतस्य वै ॥
	एवं विधानतो वाच्यं वाचकेन विपश्चिता ।
	तपः शमात्मकं भोगस्वर्गादिफलसाधकम् ॥
	शनैर्विभोध्य वै वाच्यमध्यात्मादि च यद् भवेत् ।
	क्रुद्धोत्किं युद्धसंक्षोभं (?) धारावर्तेन वाचयेत् ॥
	सरागललितैर्वाक्यैर्वाचयेद् वृद्धसंगमे ।
	नानावृत्तानुरूपेण लालित्येन च वाचयेत् ॥
	सर्गाध्यायसमाप्तौ च कथापर्यन्त एव वा ।
	प्रशस्तपदसंयोगे कुर्याद् इति विरामणम् ॥
	समाप्ते वाचने ऽभीष्टं स्तूये(स्तुया)देवं विचक्षणः ।
	अवधार्य जगच्छान्तिमन्ते शान्त्युदकं स्पृशेत् ॥
	सदेहसुश्रुतं भूयादस्तु व्याख्याननित्यता ।
	लोकः प्रवर्ततां धर्मे राजा चास्तु जयी सदा ॥
	धर्मबान्धवसंपन्नो गुरुश् चास्तु निरामयः ।
	इति प्रोच्य यथायातं गन्तव्यं च विभाव्य तैः ॥
	शिष्यैः परस्परं शास्त्रं चिन्तनीयं विचक्षणैः ।
	कथावस्तुप्रसङ्गेन नानाव्याख्यानुभावनैः ॥
	युक्तिभिश् च स्मरेद् व्याख्यां चिह्नैश् चापि स्वयंकृतैः ।
	एवं दिने दिने व्याख्यां शृणुयान् नियतो नरः ॥
	समग्रशास्त्रश्रवणेन पुंसां श्रद्धाप्रधानं भवतीह चेतः ।
	रागं च शास्त्रात्मकमभ्युपैति दोषाश् च नाशं निखिलेन यान्ति ॥
	यथाकथंचिच् छृणुयान् न शास्त्रमशद्धयोदाहृतधर्मसंघः ।
[४०२]	ततः समाप्ताव् अथ शास्त्रसर्गैः कथोदये वापि विनीतबुद्धिः ॥
	शक्त्यार्चयेद् वाचकमग्र्यमेवं गुरुं च भक्त्या पितृवत् त्रिकार्थी ॥
धर्मार्थकामास्त्रिकः ।
	एष विद्याप्रदानस्य प्रधानो विधिरुच्यते ।
	अनेनैव विधानेन ब्राह्मणे शीलशालिनि ॥
	प्रबोधयति धीयुक्त युक्तिज्ञे वेदवेदिनि ।
	विन्यसेच् च शुभं शास्त्रं महापुण्यजिगीषया ॥
वेदवेदिनि लब्धवेद इत्यर्थः ।
	धनैर्वा विपुलैर्दक्षयेद् गुरुं कृत्वा सुतर्पितम् ।
	अध्यापयेच् छुभाण् शिष्यानभिजातान् सुमेधसः ॥
	एवं विद्याप्रदानं तु सर्वदानोत्तमं स्मृतम् ।
	सर्वदा सर्ववर्णानां नरकप्लवमुत्तमम् ॥
प्लव उत्तारः ।
	अनेन विधिना दत्वा विद्यां पुण्यपरो नरः ।
	यत् फलं त्व् अश्वमेधानां शतस्याशु कृतस्य वै ॥
	राजसूयसहस्रस्य सम्यग् इष्टस्य यत् फलम् ।
	तत् फलं लभते मर्त्यो विद्यादानेन भाग्यवान् ॥
	सर्वसस्यसुसंपूर्णां सर्वरत्नोपशोभिताम् ।
	ब्राह्मणेभ्यो महीं दत्वा ग्रहणे चन्द्रसूर्ययोः ॥
	यत् फलं लभते मर्त्यो विद्यादानेन तत् फलम् ।
	यावदक्षरसंख्यानं विद्यते शास्त्रसंश्रये ॥
	तावद् वर्षसहस्राणि स्वर्गे विद्याप्रदो वसेत् ।
	यायत्यः पङ्क्तयस्तत्र पुस्तके ऽक्षरसंमिताः ॥
	तावतो नरकात् कुल्यान् उद्धृत्य नयते दिवि ।
कुल्या वंश्याः ।
	यावच् च पत्रसंख्यानं विद्यते पुस्तके नरः ।
	तावद् वर्षसहस्राणि सकुलो मोदते दिवि ॥
	यावच् च पातकं तेन कृतं जन्मशतैरपि ।
	तत् सर्वं नश्यते तस्य विद्यादानेन देहिनः ॥
[४०३]	स जातो मनुजो लोके स धन्यः स च कीर्तिमान् ।
	यो विद्यादानसंपर्कप्रसक्तः पुरुषोत्तमः ॥
	यथाविभवतो विद्याद् विद्यां शाठ्यविवर्जितः ।
	याति पुण्यमयांल् लोकानक्षयान् भोगभूषितान् ॥
	ये ऽपि पत्रमषीपात्रलेखनीसंपुटादिकम् ।
	दद्युः शास्त्राभियुक्ताय ते ऽपि विद्याप्रदायिनाम् ॥
	यान्ति लोकाञ् शुभान् मर्त्याः पुण्यलोका महाधियः ।
	इति विद्याप्रदानस्य महाभाग्यं प्रकीर्तितम् ॥
	श्रुत्वैतत् पातकैर्मुक्तो नियतं सप्तजन्मजैः ॥

इति नन्दिपुराणे विद्यादानविधिः ।

अथ मत्स्यपुराणे कल्पदानम् ।

	कल्पानुकीर्तनं वक्ष्ये सर्वपापप्रणाशनम् ।
	यस्यानुकीर्तनादेव वीरपुण्येन युज्यते ॥
	प्रथमः श्वेतकल्पस्तु द्वितीयो नीललोहितः ।
	वामदेवस्त्र्तीयस्तु ततो राथन्तरो ऽपरः ॥
	रौरवः पञ्चमः प्रोक्तः षष्ठः प्राण इति स्मृतः ।
	सप्तमस्तु बृहत्कल्पः कन्दर्पो ऽष्टम उच्यते ॥
	सत्यो ऽथ नवमः प्रोक्त ईशानो दशमः स्म्र्तः ।
	व्यान एकादशः प्रोक्तस्तथा सारस्वतो ऽपरः ॥
	त्रयोदश् उदानस्तु गारुडो ऽथ चतुर्दश ।
	कौर्मः पञ्चदशः प्रोक्तः पौर्णमासी प्रजापतेः ॥
	षोडशो नारसिंहस्तु समानस्तु ततो ऽपरः ।
	आग्नेयो ऽष्टादशः प्रोक्तः सोमकल्पस्ततः परः ॥
	मीनकल्प इति प्रोक्तस्तत् पुमान् इति चापरः ।
	वैकुण्ठश् चापरस्तस्य लक्ष्मीकल्पस्तथापरः ॥
	चतुर्विंशस्ततः प्रोक्तः सावित्रीकल्पसंज्ञितः ।
	पञ्चविंशतमो घोरो वाराहस्तु ततो ऽपरः ॥
	सप्तविंशस्तु वैराजो गौरीकल्पस्ततः परः ।
	माहेश्वरस्ततः प्रोक्तस्त्रिपुरं यत्र घातितम् ॥
[४०४]	पितृकल्पस्तथान्ते तु या कुहूर्ब्रह्मणः स्मृता ।
	इत्ययं ब्राह्मणो मासः सर्वपापप्रणाशनः ॥
	आदाव् एव हि माहात्म्यं यस्मिन् यस्मिन् विधीयते ।
	तस्य कल्पस्य तन्नाम विहितं ब्रह्मणा पुरा ॥
	यस्तु दद्याद् इमान् कृत्वा हैमान् पर्वणि पर्वणि ।
	ब्रह्मविष्णुपुरे कल्पं मुनिभिः पूज्यते दिवि ॥
	सर्वपापक्षयकरं कल्पदानं ततो भवेत् ।
	मुनिरूपांस्ततः कृत्वा दद्यात् कल्पान् विचक्षणः ॥

इति मात्स्य कल्पदानम् ।

अथादेयानि ।

तत्र दक्षः ।
	सामान्यं याचितं न्यस्तम् आधिर्दाराश् च तद्धनम् ।
	अन्वाहितं च निक्षेपः सर्वस्वं चान्वये सति ॥
	आपत्स्व् अपि न देयानि नव वस्तूनि पण्डितैः ।
	यो ददाति स मूढात्मा प्रायश्चित्तीयते नरः ॥
सामान्यं साधारणम् । याचितकं परकीयं कार्यसिद्ध्यर्थम् आनीतम् । न्यस्तनिक्षिप्तयोर् भेदो द्वितीयो ऽध्याये वक्ष्यते । दाराः कलत्रम् । तद्धनं स्त्रीधनम् । अन्यस्मै दातुमन्येन यदर्पितं तदन्वाहितम् । कात्यायनः ।
	विक्रयं चैव दानं च न देयाः स्युरनिच्छवः ।
	दाराः पुत्राश् च सर्वस्वम् आत्मनैव तु योजयेत् ॥
योजयेत् संधयेद् इत्यर्थः ।
	आपत्काले तु कर्तव्यं दानं विक्रयमेव वा ।
	अन्यथा नैव कर्तव्यमिति शास्त्रस्य निश्चयः ॥
शातातपः ।
	वेदविक्रयनिर्विष्टं स्त्रीषु यच् चार्जितं धनम् ।
	अदेयं पितृदेवेभ्यो यच् च क्लीबादुपागतम् ॥
निर्विष्टं प्राप्तम् । स्त्रीषु विक्रीतास्व् इति शेषः । क्लीबान् नपुंसकात् । तथा ।
	द्रव्येणन्यायलब्धेन यः करोत्य् और्ध्वदैहिकम् ।
	न स तत् फलम् आप्नोति तस्यार्थस्य दुरागमात् ॥
यमः ।
	सुवर्णं रजतं ताम्रं यतिभ्यो यः प्रयच्छति ।
	न स तत् फलम् आप्नोति तत्रैव परिवर्तते ॥
[४०५]	पक्वमन्नं गृहस्थस्य वानप्रस्थस्य गोरसः ।
	वृत्तिश् च भैक्षवृत्तिभ्यो न देयं पुण्यमिच्छता ॥
वृत्तिः क्षेत्रादिका । भैक्षवृत्तयो ब्रह्मचारिपरिव्राजकाः ।
	न शूद्राय हविर्दद्यात् स्वस्ति क्षीरं तिलान् मधु ।
	न शूद्रात् प्रतिगृह्णीयात् तेषामन्यन् निवेदयेत् ॥
स्वतीति न ब्रूयाद् इत्यर्थः । एतच् च प्राक्प्रणामात् । तथा च स्मृत्यन्तरम् ।
	अप्रणामगते शूद्रे न ब्रूयात् स्वस्ति कुत्रचित् । इति ।
तेषां क्षीरादीनां क्रयार्थमन्यद् द्रव्यं शूद्राय निवेदयेत् । अङ्गिराः ।
	बहुभ्यो न प्रदेयानि गौर्गृहं शयनं स्त्रियः ।
	विभक्तदक्षिणा ह्येता दातारं तारयन्ति हि ॥
विभक्तः पृथग्भूत एक इति यावत् । तत्संबन्धिन्यो दक्षिणा विभक्तदक्षिणाः । क्वचित् पाठः ।
	विभक्तदक्षिणा ह्येते दातारं न भजन्ति हि । इति ।
तस्यार्थः — एते प्रतिग्रहीतारः कृतदक्षिणाविभागा दातारं न भजन्ति दानफलनिमित्ततयेति ।
	एका ह्येकस्य दातव्या न बहुभ्यः कथंचन ।
	सा तु विक्रयम् आपन्ना दहत्यासप्तमं कुलम् ॥
एका गौर्द्विबहुभ्यो दत्ता विक्रयम् आपद्यते । तत्रायं दतुर्दोषः ।
	देवतानां गुरूणां च मातापित्रोस्तथैव च ।
	पुण्यं देयं प्रयत्नेन नापुण्यं चोदितं क्वचित् ॥
पापं देवतया न क्वचिद् विहितमित्यर्थः । ननु च पुण्यमन्यस्मै न शक्यं दातुमन्येन सह तस्य स्वस्वामिभावापादनासंभवात् । न च ब्रह्मदानाभयदानवद् यथाकथंचित् संबन्धमात्रं तद् दानमिति वाच्यम् । संप्रदानस्य पुण्यस्य च संबन्धमात्रमशक्यं यतः । मैवम् । वचनप्रामाण्याद् देयस्य पात्रस्य च संबन्धः पुण्यं फलं ददाति पात्रं तत् फलं भुङ्क्त इत्येवम् आत्मा कल्प्यते । तदन्यथानुपपत्त्या दीयमानात् पुण्यात् पात्रे पुण्यान्तरोदयः फलभोगानुगुणः परिकल्प्यते । यत् तु न्यायविद्भिरुक्तम् — शास्त्रफलं प्रयोक्तरीति । तत् प्रथमपुण्योदयविषयम् । द्वितीयादिधर्मोत्पत्तिस्तु वचनप्रामाण्यादप्रयोक्तर्यपि कल्प्यत एवेति ।
	न केवलं पापदानमविहितं निषिद्धं च । तथा च यमः ।
[४०६]	कल्मषं ब्राह्मणो दत्वा दाता यात्यशुभां गतिम् ।
	विनिर्मोकविनिर्मुक्तः पन्नगेन्द्रः क्षतो यथा ॥
नन्दिपुराणे ।
	पापदः पापम् आप्नोति नरो लक्षगुणं सदा ।
	पुण्यदः पुण्यम् आप्नोति शतशो ऽथ सहस्रशः ॥
	तथा पात्रविशेषेण दानं स्यादुत्तरोत्तरम् ।
	गुरुमातृपितृब्रह्मवादिनां दीयते तु यत् ॥
	तल् लक्षगुणितं विद्यात् पुण्यं वा पापमेव वा ।
शातातपः ।
	प्रश्नपूर्वं तु यो दद्याद् ब्राह्मणाय प्रतिग्रहम् ।
	स पूर्वं नरकं याति ब्राह्मणस्तदनन्तरम् ॥
इदं पठेत्यादेशः प्रश्नः ।
	मा ददस्वेति यो ब्रूयाद् गवाग्निब्राह्मणेषु च ।
	तिर्यग्योनिशतं गत्वा ब्राह्मणेष्व् अभिजायते ॥ १।२१२ ॥


इदानीमददतो ऽपि दानफलप्राप्त्युपायम् आह ।

	प्रतिग्रहसमर्थो ऽपि नादत्ते यः प्रतिग्रहम् ।
	ये लोका दानशीलानां तान् स प्राप्नोति पुष्कलान् ॥ १।२१३ ॥

प्रतिग्रहसमर्थो ऽपि पात्रभूतो ऽपि सन् यो गोभूहिरण्यादि न प्रतिगृह्णाति स गवादिदानशीलानां ये लोकास्तान् पुष्कलानविकलान् प्राप्नोति ॥ १।२१३ ॥


सर्वाप्रतिग्रहे प्राप्ते क्वचिदपवादम् आह ।

	कुशाः शाकं पयो मत्स्या गन्धाः पुष्पं दधि क्षितिः ।
	मांसं शय्यासनं धानाः प्रत्याख्येयं न वारि च ॥ १।२१४ ॥

कुशादिकं दीयमानं न प्रत्याख्येयम् । बृष्टा यवा धानाः । मनुः ।
	शय्यां गृहान् कुशान् गन्धान् आपः पुष्पं मणीन् दधि ।
	मत्स्यान् धानाः पयो मांसं शाकं चैव न निर्णुदेत् ॥
तथा ।
	एधोदकं मूलफलमन्नमभ्युद्धृतं च यत् ।
	सर्वतः प्रतिगृह्णीयान् मध्व् अथाभयदक्षिणाम् ॥
अभयदक्षिणामभयदानमित्यर्थः । अङ्गिराः ।
	खलक्षेत्रगतं धान्यं वापीकूपगतं जलम् ।
	अभोज्यादपि तद् ग्राह्यं यच् च गोष्ठगतं पयः ॥
[४०७]	विच्छिन्नेष्व् अथ पक्षेषु हविःष्व् आग्रा(ग्र)यणेषु च ।
	इष्टिं त्व् अधिकृतां कुर्यात् सुकृतं च न लोपयेत् ॥
पक्षशब्देन पक्षान्ते विहितानि कर्माणि लक्ष्यन्ते । इष्टिं त्व् अधिकृतां कुर्याद् इति यागमुद्दिश्य याचेतेत्यर्थः । न चैवं सुकृतं लुप्यते ।
	पक्वान्नवर्जं विप्रेभ्यो गोदानं क्षत्रियादपि ।
	वैश्यात् तु सर्वधान्यानि शूद्राद् ग्राह्यं न किंचन ॥
अभोज्यविप्रादिविषयमेतत् । [यत् तु]
	यत् तु क्षेत्रगतं धान्यं खले वाथ गृहाद् बहिः ।
	सर्वकालं ग्रहीतव्यं शूद्रेभ्यो ऽप्यङ्गिरोमतम् ॥
	संस्कारैः शुध्यति ह्येवं धान्यं तेन शुचि स्मृतम् ।
	तस्माद् आमं ग्रहीतव्यं मृतसूत्यन्तरेष्व् अपि ॥
इति, तद् आपद्विषयम् ॥ १।२१४ ॥


	अयाचिताहृतं ग्राह्यमपि दुष्कृतकर्मणः ।
	अन्यत्र कुलटाशण्ढपतितेभ्यस्तथा द्विषः ॥ १।२१५ ॥

अयाचितमप्रार्थितम् आत्मानं प्रति दातुम् आनीतं कुलटादिवर्जितस्य दुष्कृतकारिणो ऽपि ग्राह्यम् । कुलटा स्वैरिणी स्त्री । मनुः ।
	आहृतामुद्यतां भिक्षां पुरस्तादप्रचोदिताम् ।
	मेने प्रजापतिर्ग्राह्यमपि दुष्कृतकर्मणः ॥
	नाश्नन्ति पितरस्तस्य दश वर्षाणि पञ्च च ।
	न च हव्यं वहत्यग्निर्यद् तामभ्यवपद्यते ॥
	चिकित्सककृतघ्नानां शल्यहन्तुस्तु वार्धुषेः ।
	शण्ढस्य कुलटायाश् च उद्यतामपि वर्जयेत् ॥
भिक्षाशब्देनात्र पक्वान्नमुपलक्ष्यते । यमः ।
	चिकित्सकस्य मृगयोर्वेश्यायाः कृतकस्य च ।
	षण्ढनर्तकयोरेव उद्यतां परिवर्जयेत् ॥
वसिष्ठः ।
	शस्त्रं विषं सुरा चाप्रतिग्राह्याणि ॥ १।२१५ ॥

[४०८]

ब्राह्मणस्य निमित्तान्तरेण सर्वतः प्रतिग्रहम् आह ।

	देवातिथ्यर्चनकृते गुरुभृत्यार्थमेव च ।
	सर्वतः प्रतिगृह्णीयाद् आत्मवृत्त्यर्थमेव च ॥ १।२१६ ॥

इति दानप्रकरणम् ॥ ८ ॥

देवार्चनाद्यर्थं सर्वतः क्षत्रियादितो ऽपि गृह्णीयात् । सकलावश्यककर्मोपलक्षणं चैतत् । आत्मवृत्तिः शरीरधारणमात्रम् । न तु तृप्तिः । यद् आह विष्णुः ।
	गुरून् भृत्यांश् चोज्जिहीर्षन्नर्चिष्यन् देवतातिथीन् ।
	सर्वतः प्रतिगृह्णीयान् न तु तृप्येत् स्वयं ततः ॥
	एतेष्व् अपि च कार्येषु समर्थः सन् प्रतिग्रहे ।
	नादद्यात् कुलटाशण्ढपतितेभ्यस्तथा द्विषः ॥
अङ्गिराः ।
	गुर्वर्थम् ऐतिथीनां वा भृत्यानां च विशेषतः ।
	शूद्रान्नं प्रतिगृह्णीयान् न तु भुङ्क्ते स्वयं ततः ॥
यमः ।
	कूपारामप्रपाकारी तथा वृक्षप्ररोपकः ।
	कन्याप्रदः सेतुकारी स्वर्गम् आप्नोत्यसंशयम् ॥
	तडागे यस्य पानीयं सततं खलु तिष्ठति ।
	स्वर्गलोकगतिस्तस्य नात्र कार्या विचारणा ॥
	येषां तडागानि शुभाः प्रपाश् चारामाश् च कूपाश् च प्रतिश्रयाश् च ।
	अन्नप्रदानं मधुरा च वाणी तेषामयं चैव परश् च लोकः ॥
विश्णुः: "अथ कूपकर्तुस्तत्प्रवृत्ते पानीये दुष्कृतार्धं नश्यति । तदुत्सर्गकृन् नित्यतृप्तो वारुणं लोकमश्नुते । नालप्रदः सदा तृप्तो भवति । वृक्षरोपयितुर्वृक्षाः परलोके पुत्रा भवन्ति । वृक्षप्रदस्य वृक्षाः पसूनैर्देवान् प्रीणयन्ति । फलैश् चातिथींश् छायया चाभ्यागतान् देवे वर्षत्युदकेन पितॄन् । सेतुकृत् स्वर्गम् आप्नोति" । तथा ।
	कूपारामतडागेषु देवतायतनेषु च ।
	पुनःसंस्कारकर्ता च लभते मौलिकं फलम् ॥
नन्दीपुराणे ।
	यो वापीमथ कूपं वा देशे तोयविवर्जिते ।
	खनयेत् स नरो याति बिन्दौ बिन्दौ शतं समाः ॥
	देवैरेकत्वमतुलं तृष्णाक्षुद्वर्जितस्तथा ।
	तडागकर्ता वसते सवर्गे युगचतुष्टयम् ॥
[४०९]	यत्र विप्रो ऽथ गौरेका पायिनी सलिलं क्वचित् ।
	तडागं तादृशं कृत्वा स्वर्गे दश् युगान् वसेत् ॥
तथा ।
	यो वापीमग्निसाक्ष्ये च विधिवत् प्रतिपादयेत् ।
	कोणेषूदककुम्भस्थान् समुद्रानर्च्य श्रद्धया ॥
	चतुरश् चतुरन्ता तु तेन दत्ता मही भवेत् ।
	तत्संनिधौ द्विजानर्च्य विधिवत् पानभोजनैः ॥
	स याति वारुणं लोकं दिव्यकामसमन्वितम् ।
मत्स्यपुराणे: "मत्स्य उवाच —
	शृणु राजन् महाबाहो तडागादिषु यो विधिः ।
	प्राप्य पक्षं शुभं शुक्लमतीते चोत्तरायणे ॥
	पुण्ये ऽह्नि विप्रैः कथिते कृत्वा ब्राह्मणवाचनम् ।
	प्राग् उदक्प्रवणे देशे तडागस्य समीपतः ॥
	चतुर्हस्ता शुभा वेदिश् चतुरश्रा चतुर्मुखी ।
	तथा षोडशहस्तः स्यान् मण्डपश् च चतुर्मुखः ॥
	वेद्याश् च परितो गर्ता रत्निमात्रास्त्रिमेखलाः ।
	नव सप्ताथ वा पञ्च योनिवक्त्रान्विता नृप ॥
	विततस्तिमात्रा योनिः स्यात् प्राक्सप्ताङ्गुलिनिःसृता ।
	गर्ताश् च तत्र हस्ताः स्युस्त्रिपर्वोच्छ्रितमेखलाः ॥
	सर्वतः सर्ववर्णाः स्युः पताकाध्वजसंयुताः ।
	अश्वत्थोदुम्बरप्लक्षवटशाखाकृतानि तु ॥
	मण्डपस्य प्रतिदिशं द्वाराण्येतानि कारयेत् ।
	शुभास्तत्राष्ट होतारो द्वारपालास्तथाष्ट वै ॥
	अष्टौ तु जापकाः कार्या ब्राह्मणा वेदपारगाः ।
	सर्वलक्षणसंपूर्णा मन्त्रवन्तो जितेन्द्रियाः ॥
	कुलशीलसमायुक्ताः स्थापकाः स्युर्द्विजोत्तमाः ।
	प्रतिगर्ते तु कुलशा यज्ञोपकरणानि च ॥
	व्यजनं चामरं शुभ्रं ताम्रपात्रं सुविस्तरम् ।
	ततस्त्व् अनेकवर्णाः स्युर्बलयः प्रतिदैवतम् ॥
[४१०]	आचार्यः प्रक्षिपेद् भूमाव् अनुमन्त्र्य विचक्षणः ।
	त्रिरत्निमात्रो यूपः स्यात् क्षीरवृक्षविनिर्मितः ॥
	यजमानप्रमाणं वा संस्थाप्यो भूतिमिच्छता ।
	हेमालंकारिणः कार्याः पञ्चविंशतिऋत्विजः ॥
	कुण्डलानि च हैमानि केयूरकटकानि च ।
	तथाङ्गुलीपवित्राणि वासांसि विविधानि च ॥
	दक्षयेच् च समं सर्वान् आचार्यं द्विगुणं पुनः ।
	दद्याच् छयनसंयुक्तम् आत्मनश् चापि यत् प्रियम् ॥
	सौवर्णौ कूर्ममकरौ राजतौ मत्स्यडुण्डुभौ ।
	ताम्रौ कुलीरमण्डूकौ वायसः शिशुमारकः ॥
	एवम् आसाद्य तान् सर्वान् आदाव् एव विशांपते ।
	शुक्लमाल्याम्बरधरः शुक्लमाल्यानुलेपनः ॥
	सर्वौषध्युदकस्नातः स्नापितो वेदपुंगवैः ।
	यजमानः सपत्नीकः पुत्रपौत्रसमन्वितः ॥
	पश्चिमं द्वारम् आश्रित्य प्रविशेद् यागमण्डपम् ।
	ततो मङ्गलशब्देन भेरीणां निनदेन च ॥
	रजसा मण्डलं कुर्यात् पञ्चवर्णेन तत्त्ववित् ।
	षोडशारं ततश् चक्रं पद्मगर्भं चतुर्मुखम् ॥
	चतुरश्रं च परितो वृत्तं मध्ये सुशोभनम् ।
	वेद्याश् चोपरि तत् कृत्वा ग्रहलोकपतिंस्ततः ॥
	विन्यसेन् मन्त्रतः सर्वान् प्रतिदिक्षु विचक्षणः ।
	झषादीन् स्नपयेन् मध्ये वारुणं मन्त्रम् आश्रितः ॥
	ब्रह्माणं च शिवं विष्णुं तत्रैव स्थापयेद् बुधः ।
	विनायकं च विन्यस्य कमलामम्बिकां तथा ॥
	शान्त्यर्थं सर्वलोकानां भूतग्रामं न्यसेत् ततः ।
	पुष्पभक्षफलैर्युक्तमेवं कृत्वाधिवासयेत् ॥
	कुम्भांश् च रत्नगर्भाश् च वासोभिरभिवेष्ट्य च ।
	पुष्पगन्धैरलंकृत्य द्वारपालान् समन्ततः ॥
	पठध्वमिति तान् ब्रूयाद् आचार्यस्त्व् अभिपूजयेत् ।
	बह्वृचौ पूर्वतः स्थाप्यौ दक्षिणेन यजुर्विदौ ॥
[४११]	सामगौ पश्चिमे स्थाप्याव् उत्तरेण त्व् अथर्वणौ ।
	उदङ्मुखो दक्षिणतो यजमान उपाविसेत् ॥
	यजध्वमिति तान् ब्रूयाद् धोतृकान् पुनरेव च ।
	उत्कृष्टमन्त्रजप्येन तिष्ठध्वमिति जापकान् ॥
	एवम् आमन्त्र्य तान् सर्वान् पर्युक्ष्याग्निं च मन्त्रवित् ।
	जुहुयाद् वारुणैर्मन्त्रैराज्यं च समिधस्तथा ॥
	ऋत्विग्भिश् चैव होतव्यं वारुणैरेव सर्वशः ।
	ग्रहेभ्यो विधिवद् धुत्वा तथेन्द्रायेश्वराय च ॥
	मरुद्भ्यो लोकपालेभ्यो विधिवद् विश्वकर्मणे ।
	रात्रिसूक्तं च रौद्रं च पावमानं सुमङ्गलम् ॥
	जपेरन् पौरुषं सूक्तं पूर्वतो बह्वृचः पृथक् ।
	शार्ङ्गं रौद्रं च सौम्यं च कूष्माण्डं जातवेदसम् ॥
	सौरं सूक्तं जपेरंस्ते दक्षिणेन यजुर्विदः ।
	वैराजं पौरुषं सूक्तं सौपर्णं रौद्रसंहिताम् ॥
	शैशवं पञ्चनिधनं गायत्रं ज्येष्ठसाम च ।
	वामदेव्यं बृहत्साम रौरवं सरथन्तरम् ॥
	गवां व्रतं विकीर्णं च रक्षोघ्नं च यशस्तथा ।
	गायन्ति सामगा राजन् पश्चिमद्वारम् आश्रिताः ॥
	अथर्वणश् चोत्तरतः शान्तिकं पौष्टिकं तथा ।
	जपेरन् मनसा देवम् आश्रित्य वरुणं प्रभुम् ॥
	पूर्वेद्युरभितो रात्राव् एवं कृत्वाधिवसनम् ।
	गजाश्वरथावल्मीकसङ्गमह्रदगोकुलात् ॥
	मृदम् आदाय कुम्भेषु प्रक्षिपेच् चत्वरात् तथा ।
	रोचनां च ससिद्धार्थां गन्धान् गुग्गुलुमेव च ॥
	स्नपनं तस्य कर्तव्यं पञ्चरत्नसमन्वितैः ।
	पूर्वं कर्तुर्महामन्त्रैरेवं कृत्वा विधानतः ॥
	एवं क्षपामतीवाह्य विधियुक्तेन कर्मणा ।
	तत्र प्रभाते विमले संजाते तु शतं गवाम् ॥
[४१२]	ब्राह्मणेभ्यः प्रदातव्यमष्टाषष्टिरथापि वा ।
	पञ्चाशद् वाथ षट्त्रिंशत् पञ्चविंशतिरेव च ॥
	ततः सांवत्सरैः प्रोक्ते शुद्धलग्ने सुशोभने ।
	वेदशब्दैः सगन्धर्वैर्वाद्यैश् च विविधिअः शुभैः ॥
	कनकालंकृतां कृत्वा जले गामवतारयेत् ।
	सामगाय च सा देया ब्रह्मणाय विश्ंपते ॥
	पात्रीम् आदाय सौवर्णी पञ्चरत्नसमन्विताम् ।
	ततो निक्षिप्य मकरं मत्स्यादींस्तांश् च सर्वतः ॥
	भृतां चतुर्भिर्विप्रैश् च वेदवेदाङ्गपारगैः ।
	महानदीजलोपेतां दध्यक्षतविभूषिताम् ॥
	उत्तराभिमुखीं न्युब्जां जलमध्ये तु कारयेत् ।
	अथर्वणेन साम्ना च पुनर्मामेत्य् ऋचेति च ॥
	आपो हि ष्ठेति मन्त्रेण क्षिप्त्वागत्य च मण्डपम् ।
	पूजयित्वा सदस्यां तु बलिं दद्यात् समन्ततः ॥
	पुनर्दिनानि होतव्यं चत्वारि मुनिसत्तम ।
	चतुर्थीकर्म कर्तव्यं देयास्तत्रापि शक्तितः ॥
	दक्षिणा राजशार्दूल वरुणं संस्मरेत् ततः ।
	कृत्वा तु यज्ञपात्राणि यज्ञोपकरणानि च ॥
	ऋत्विग्भ्यस्तु समं दत्वा मण्डपं विभजेत् पुनः ।
	हेमपात्रीं च शय्यां च स्थापकाय निवेदयेत् ॥
	ततः सहस्रं विप्राणामथ वाष्टशतं तथा ।
	भोजयेत यथाशक्ति पञ्चाशद् वाथ विंशतिम् ॥
	एवमेव पुराणेषु तडागविधिरुच्यते ।
	कूपवापीषु सर्वासु तथा पुष्करिणीषु च ॥
	एष एव विधिर्दृष्टः प्रतिष्ठासु तथैव च ।
	मन्त्रतस्तु विशेषः स्यात् प्रासादोद्यानभूमिषु ॥
	अयं त्व् अशक्ताव् अर्धेन विधिर्दृष्टः स्वयंभुवा ।
	स्वल्पेष्व् एवाग्निवत् कार्यं वित्तशाठ्याद् ऋते नृभिः ॥
[४१३]	प्रावृट्कालस्थितं तोयमग्निष्टोमसमं स्मृतम् ।
	शरत्कालस्थितं यत् स्यादमुष्यफलदायकम् ॥
	वाजपेयातिरात्राभ्यां हेमन्ते शिशिरे स्थितम् ।
	अश्वमेधसमं प्रोक्तं वसन्तसमये स्थितम् ॥
	ग्रीष्मे ऽपि यत् स्थितं तोयं राजसूयाद् विशिष्यते ।
	एतान् महाराज विशेषधर्मान् करोति यो ऽग्र्यामलशुद्धबुद्धिः ।
	स याति रुद्रालयम् आशुपूतः कल्पाननेकान् दिवि मोदते च ॥
	अनेकलोकान् समहस्तपादीन् भुक्त्वा परार्धद्वयमङ्गनाभिः ।
	सहैव विष्णोः परमं पदं तत् प्राप्नोति तद् योगबलेन भूयः ॥
परार्धलक्षणमुक्तम् ।
	एकं दश शतं चैव सहस्रमयुतं तथा ।
	लक्षं च नियुतं चैव कोटिरर्बुदवृन्दके ॥
	खर्वं निखर्वं शङ्खं च पद्मं सागरमेव च ।
	अन्त्यं मध्यं परार्धं च क्रमेण परिकीर्तिताः ॥	
	स्थानान्यष्टादशैतानि दशभिर्गणयेत् पुमान् ।

इति मात्स्य तडागप्रतिष्ठाविधिः ।

बह्वृचगृह्यपरिशिष्टम् ।
अथातो वारुणो विधिः । वापीकूपतडागसेतुयज्ञं व्याख्यास्यामः । पुण्ये तिथिकरणे शुभे नक्षत्रे वा प्राचीं दिशं गत्वा प्राक्प्रवणमुदक्समीपे ऽग्निमुपसमाधाय वारुणं चरुं श्रपयित्वाज्यभागान्तं कृत्वाज्याहुतीर् जुहुयात् । समुद्रज्येष्ठा [र्व् ५।४।१६] इति त्सृभिः प्रत्यृचं ततो हविषाष्टाभिर् जुहुयात् । तत् त्वा यामि ब्रह्मणा वन्दमान विद्वान् [र्व् १।२।१५] इति पञ्च । त्वं नो अग्ने वरुणस्य विद्वान् [र्व् ४।१।४] इति द्वे । इमं मे वरुण श्रुधि [र्व् १।२।१९] इति च । स्विष्टकृतं च नवमं नव वै प्राणाः प्राणा वा आपस्तस्मादपो नवभिर् जुहोति । मार्जनान्ते धेनुमवतारयेदव्तीर्यमानामनुमन्त्रयेतेदं सलिलं पवित्रं कुरुष्व शुद्धाः पूरा अमृताः सन्तु नित्यं तारयन्ती तीर्थाभिषिक्तं [४१४] लोकालोकं तरति तीर्यत इति पुच्छाग्रे स्वयं लग्नो ऽन्वारब्ध उत्तीर्य आपो अस्मान् मातरः शुन्धयन्तु [र्व् ७।६।२४] इत्यथापराजितायां दिश्युत्थापयेत् । सूयवसाद् भगवती हि भूया [र्व् २।३।२१] इति । हिं कृतं चेद् धिं कृण्वती वसुपत्नी वसूनामिति । सचेलघण्टां काञ्चनशृङ्गीं वृषभप्रजां रौप्यखुरां कांस्योपदोहां विप्राय दद्याद् इतरां वा शक्त्या दक्षिणां तत उत्सर्गं कुर्यात् । देवपितृमनुष्याः प्रीयन्तामिति । यद् वोत्सृजेत्याह शौनको ब्राह्मणान् भोजयित्वा स्वस्त्ययनं वाचयेत ॥

अथ वृक्षविधिः ।

तत्र मत्स्यपुराणे ।
	पादपानां विधिं वक्ष्ये तथैवोद्यानभूमिषु ।
	तडागविधिवत् सर्वम् आसाद्य जगतीश्वर ॥
	ऋत्विग्मण्डपसंभारम् आचार्यश् चापि तद्विधः ।
	पूजयेद् ब्राह्मणांस्तद्वद् धेमवस्त्रानुलेपनैः ॥
	सर्वौषध्युदकैः सिक्तान् पिष्टातकविभूषितान् ।
	वृक्षान् माल्यैरलंकृत्य वासोभिरभिवेष्टयेत् ॥
	सूच्या सौवर्णया कार्यं तद्वद् धेमशलाकया ।
	फलानि सप्त चाष्टौ वा कालधौतानि कारयेत् ॥
कालधौतानि रूप्यमयाणीत्यर्थः ।
	प्रत्येकं सर्ववृक्षाणां वेद्यन्तान्यधिवासयेत् ।
	धूपो ऽत्र गुग्गुलुः श्रेष्ठस्ताम्रपात्रैरधिष्ठितान् ॥
	सर्वधान्यस्थितान् कृत्वा वस्त्रगन्धानुलेपनैः ।
	कुम्भान् सर्वेषु वृक्षेषु स्थाप्यित्वा नरेश्वरः ॥
	सहिरण्यानशेषांस्तान् कृत्वा बलिनिवेदनम् ।
	यथावल् लोकपालानामिन्द्रादीनां विधानतः ॥
	वनस्पतेरधीवासमेवं कार्यं द्विजातिभिः ।
	ततः शुक्लाम्बरधरां सौवर्णकृतशेखराम् ॥
[४१५]	कांस्योपदोहां सौवर्णशृङ्गाभ्यामतिशालिनीम् ।
	पयस्विनीं वृक्षमध्यामुत्सृजेद् गामुदङ्मुखीम् ॥
	ततो ऽभिषेकमन्त्रेण वाद्यमङ्गलगीतकैः ।
	ऋज्यजुःसाममन्त्रैर्वा वासुणैरभितस्तदा ॥
	तैरेव कुम्भैः स्नपनं कुर्युर्ब्राह्मणपुंगवाः ।
	स्नातः शुक्लाम्बरधरो यजमानो ऽभिपूजयेत् ॥
	गोभिर्विभवतः सर्वान् ऋत्विजस्तान् समाहितः ।
	हेमसूत्रैः सकटकैरङ्गुलीयपवित्रकैः ॥
	वासोभिः शयनीयैश् च तथोपस्करपादपैः ।
	क्षीराभिषेचनं दद्युर्यावद् दिनचतुष्टयम् ॥
	होमश् च सर्पिषा कार्यो यवैः कृष्णतिलैरपि ।
	पलाशसमिधः शस्ताश् चतुर्थे ऽह्नि तथोत्सवः ॥
	दक्षिणा च पुनस्तद्वद् देया तत्रापि शक्तितः ।
	यद् यद् इष्टतमं तद्वत् तत् तद् दद्यादमत्सरः ॥
	आचार्ये द्विगुणं दत्वा प्रणिपत्य क्षमापयेत् ।
	अनेन विधिना यस्तु कुर्याद् वृक्षोत्सवं बुधः ॥
	सर्वान् कामानवाप्नोति पदं चानन्त्यमश्नुते ।
	यश् चैकमपि रजेन्द्र वृक्षं संस्थापयेद् बुधः ॥
	सो ऽपि स्वर्गे वसेद् राजन् यावद् इन्द्रायुतत्रयम् ।
	भूतान् भव्यांश् च मनुजांस्तारयेद् रोमसंमितान् ॥
	परमां सिद्धिम् आप्नोति पुनरावृत्तिदुर्लभाम् ॥
विष्णुः ।
	एष्टव्या बहवः पुत्रा यद्येको ऽपि गयां व्रजेत् ।
	यजेत वाश्वमेधेन नीलं वा वृषमुत्सृजेत् ॥

अथ वृषोत्सर्गविधिः ।

कार्तिक्याम् आश्वयुज्यां वा तत्रादाव् एव वृषभं परीक्षेत । जीववत्सायाः पयस्विन्याः पुत्रं सर्वलक्षणोपेतं नीलं लोहितं वा मुखपुच्छपादसर्वशुक्लं यूथस्याच्छादकं ततो गवां मध्ये सुसमिद्धमग्निं परिस्तीर्य पौष्णं चरुं पयसा श्रपयित्वा पूषा गा अन्वेतु नः । इह रडिरिति च हुत्वा वृषभमयस्कारस्त्व् अङ्कयेत् । एकस्मिन् पार्श्वे चक्रेणापरस्मिञ् शूलेनाङ्कितम् । [४१६] हिरण्यवर्णा इति चतसृभिः शं नो देवीरिति च स्नापयेत् । स्नातमलंकृतमलंकृताभिश् चतसृभिर्वत्सतरीभिः सार्धम् आनीय रुद्रान् पुरुषसूक्तं कूष्माण्डांश् च जपेत् । पिता वत्स इति च मन्त्रं वृषभस्य दक्षिणे कर्णे । इदं च,
	वृषो हिअ भगवान् धर्मश् चतुष्पादः प्रकीर्तितः ।
	वृणोमि तमहं भक्त्या स मे रक्षतु सर्वतः ॥
एतं युवानं परि वो ददामि तेन क्रीडन्तीश् चरत प्रियेण (त्स् ३।३।९) मा हा स्म हि प्रजया मा तनुभिर्मा रधाम द्विषते सोम राजन् ॥
	वृषं वत्सतरीयुक्तम् ऐशान्याम् कारयेद् दिशि ।
	होतुर्वस्त्रयुगं दद्यात् सुवर्णं कांस्यमेव च ॥
	अयस्कारस्य दातव्यं वेतनं मनसेप्सितम् ।
	भोजनं बहुसर्पिष्कं ब्राह्मणांश् चात्र भोजयेत् ॥
	उत्सृष्टो वृषभो यस्मिन् पिबत्यथ जलाशये ।
	तर्पयित्वाखिलान् देवान् पितॄंस्तस्योपतिष्ठति ॥
	शृङ्गेणोल्लिखते भूमिं यत्र क्वचन दर्पितः ।
	पितॄणामन्नदानं तत् प्रभूतमुपतिष्ठति ॥
ब्रह्माण्डपुराणे ।
	फलं वृषस्य वक्ष्यामि गदतो मे निबोधय ।
	वृषोत्सृष्टः पुनात्येव दश पूर्वान् दशापरान् ॥
	यत् किंचित् पिबते तोयमवतीर्णो नदीं वृषः ।
	वृषस्पृष्टं पितॄणां तदक्षयं समुदाहृतम् ॥
	येन येन स्पृशेत् तोयं लाङ्गूलादिभिरन्ततः ।
	सर्वं तदक्षयं तस्य पित्ड्णां नात्र संशयः ॥
	शृङ्गैः खुरैश् च यद् भूमिमुल्लिखत्यनिशं वृषः ।
	मधुकल्याः पितॄणां तु अक्षया हि भवन्ति ताः ॥
	सहस्रनल्वमात्रेण तडागेन यथाविधि ।
	तृप्तिस्तु या पितॄणां तु सा वृषेणेति कथ्यते ॥


इति श्रीविद्याधरवंशप्रभवश्रीशिलाहारनरेन्द्रजीमूतवाहनान्वयप्रसूत-
श्रीमदपरादित्यदेवविरचिते याज्ञवल्कीयधर्मशास्त्रनिबन्धे
दानप्रकरणं समाप्तम् ॥ ८ ॥


अथ सटीकयाज्ञवल्क्यस्मृतौ

श्राद्धप्रकरणम् । (९)

श्राद्धं स्वधनत्यागरूपत्वाद् दानेन सदृशमिति दानविधानानन्तरं बुद्धिस्थमतो दानप्रकरणानन्तरं श्राद्धकल्पम् आरभते । तत्र कालो ऽङ्गमप्यनुपादेय इति स्वरूपेणैवाधिकारहेतुः । न हि कालान्तरे वर्तमानः कर्ताङ्गभूतं कालान्तरविशिष्टं कर्म शक्नुयात् कर्तुम् । किं तु तत्काल एवेति युक्तं कालस्याधिकारहेतुत्वम् । विष्णुक्रमादीनां तूपादेयाङ्गानां न स्वरूपमधिकारहेतुः किं तु तद्विषया शक्तिस्तस्मात् कालस्याधिकारहेतुत्वादधिकारायत्तत्वाच् चानुष्ठानस्य श्राद्धकालांस्तावद् आह ।

	अमावास्याष्टका वृद्धिः कृष्णपक्षो ऽयनद्वयम् ।
	द्रव्यब्राह्मणसंपत्तिर्विषुवत् सूर्यसंक्रमः ॥ १।२१७ ॥
	व्यतीपातो गजच्छाया ग्रहणं चन्द्रसूर्ययोः ।
	श्राद्धं प्रति रुचिश् चैव श्राद्धकालाः प्रकीर्तिताः ॥ १।२१८ ॥

अमावास्यादयः श्राद्दस्याङ्गभूताः काला मन्वादिभिः प्रकीर्तिताः । अत्रामावास्या कृष्णपक्षस्य पञ्चदशी तिथिः । सा च सनीवाली कुहूश् चेति द्विविधा ।
	दृष्टचन्द्रा सिनीवाली नष्टचन्द्रा कुहूस्तथा ।
तत्र साग्निकैः सिनीवाल्यां श्राद्धं कार्यमितरैः कुह्वाम् । तथा च व्यासः ।
	दृष्टचन्द्रा स्नीवाली कार्या विप्रैस्तु साग्निकैः ।
	नष्टचन्द्रा कुहूः कार्या शूद्रैर्विप्रैरनग्निकैः ।
शूद्रैरनग्निकैर्विप्रैश् चेति योज्यम् । यत् तु प्रेचेतसोक्तम्,
	सिनीवाली कुहूश् चैव श्रुत्युक्ते पितृकर्मणि ।
	स्यातां चैते तु मध्याग्ने श्राद्धादि स्यात् कथं तदा ॥
	तिथिक्षये सिनीवाली तिथिवृद्धौ कुहूर्मता ।
	साम्ये ऽपि च कुहूर् ज्ञेया वेदवेदाङ्गवेदिभिः ॥ [४१८]
इति, तद् यत्र क्षये सिनीवाल्यां पितृयज्ञो भवति तद्विषयं ग्राह्यम् । यदा तु कुह्वां पितृयज्ञस्तदा साग्निकैरपि सैव ग्राह्या । पितृयज्ञानन्तरं हि श्राद्धं विहितम् । यद् आह मनुः ।
	पितृयज्ञं तु निर्वर्त्य विप्रश् चन्द्रक्षये ऽग्निमान् ।
	पिण्डान्वाहार्यकं श्राद्धं कुर्यान् मासानुमासिकम् ॥ इति ।
वीप्सातो नित्यममावास्याश्राद्धमिति संबध्यते । तथा च लौगाक्षिः ।
	श्राद्धं कुर्यादवश्यं तु प्रमीतपितृकः स्वयम् ।
	इन्दुक्षये मासि मासि वृद्धौ प्रत्यब्दमेव च ॥ इति ।
एतच् च निरग्निनापि कार्यम् । तथा च उशना ।
	कुर्यादहरहः श्राद्धं प्रमीतपितृको द्विजः ।
	साग्निको ऽनग्निको वापि प्रतिमासे तथाब्दिकम् ॥ इति ।
प्रमीतपितृक इति वचनाज् जीवपितृकस्यानियमो गम्यते । तथा च हारीतः ।
	जीवे पितरि वै पुत्रः श्राद्धकर्म विवर्जयेत् ।
	यभ्यो वापि पिता दद्यात् तेभ्य एके प्रचक्षते ॥
तेभ्य एवेति च पक्षः साग्निकस्यैव । यद् आह सुमन्तुः।
	न जीवत्पितृकः कुर्याच् छ्राद्धमग्निम् ऋते द्विजः ।
	येभ्य एव पिता कुर्यात् तेभ्य एव तु साग्निकः ॥
अत्र विशेषो मैत्रायणीयप्रैशिष्टात् ।
	उद्वाहे पुत्रजनने पित्र्येष्ट्यां सौमिके मखे ।
	तीर्थे ब्राह्मण आयाते षड् एते जीवतः पितुः ॥
जीवत्पितृकस्य षड् एते श्राद्धकाला इत्यर्थः । पित्र्येष्टिश् चातुर्मास्येषु सौमिके मखे पुरोडाशात् पिण्डदानम् । अत्र च पितृग्रहणमुपलक्षणार्थम्, यद् आह विष्णुः: "पितरि जीवति यः श्राद्धं कुर्यात् स येषां पिता कुर्यात् तेभ्यः कुर्यात् । पितामहे जीवति येषां पितामहः । पितरि पितामहे प्रपितामहे च जीवति नैव कुर्यात्" इति । एवं तावज् जीवपितृक इतरो वा साग्निः सिनीवाल्यां श्राद्धं कुर्याद् इत्युक्तम् । तत्र ये सिनीवालीप्रतिषेधास्ते निरग्निविषयाः पिण्डपितृयज्ञायोग्यसिनीवालीविषया वा ग्राह्याः । ते तावदुदाह्रियन्ते । तत्र बौधायनः ।
[४१९]	मध्याह्नात् परतो यत्र चतुर्दश्येव वर्तते ।
	सिनीवालीति सा ज्ञेया पितृकार्ये तु निष्फला ॥
कार्ष्णाजिनिः ।
	भूतविद्धाममावास्यां मोहादज्ञानतो ऽपि वा ।
	श्राद्धकर्माणि ये कुर्युस्तेषाम् आयुः प्रहीयते ॥
इत्यादयः । यत् तु प्रचेतसोक्तम्,
	नागविद्धा च या षष्ठी सप्तम्या च तथाष्टमी ।
	दशम्येकादशीविद्धा त्रयोदश्या चतुर्दशी ॥
	भूतविद्धा त्व् अमावास्या न ग्राह्या मुनिपुंगवैः ।
इति, तच् छ्राद्धादन्यत्र द्रष्टव्यम् । हारीतः ।
	तुलामकरमेषेषु कन्यायां मिथुने तथा ।
	भूतविद्धा त्व् अमावास्या पूज्या भवति यत्नतः ॥
एतदपि व्रतोपवासादिविषयम् । बौधायनः ।
	घटिकैकाप्यमावास्या प्रतिपत्सु न चेत् तदा ।
	भूतविद्धापि कर्तव्या दैवे पित्र्ये च कर्मणि ॥
अनग्निभिरपि भूतविद्धैव श्राद्धे कार्येत्यर्थः । घटिकैकापीति कर्मकालं व्याप्नोतीत्यर्थः । तेनापराह्णव्यापिनी कुहूः श्राद्धकर्मणि सर्वैरेव त्याज्या । तथा च जाबालः ।
	प्रतिपत्स्व् अप्यमावस्या पूर्वाह्णव्यापिनी यदि ।
	पूरविद्धैव सा कार्या पित्र्ये कर्मणि सर्वदा ॥
अमावास्याश्राद्धस्यावश्यकत्वम्, असामर्थ्ये च प्रतिविधिविशेषम् आह हारीतः ।
	अष्टकान्वष्टकाभ्युदयतीर्थपात्रोपपत्तयः ।
	पितॄणामतिरेको वै मासिको ऽर्थो ध्रुवः स्मृतः ॥
	अपि मूलैः फलैर्वापि तथाप्युदकतर्पणैः ।
	अविद्यमाने कुर्वीत न तु प्राप्तं विलङ्घयेत् ॥ इति ।
मासिको ऽर्थः पार्वणं श्राद्धम् । अत्रैव विषये देवलः ।
	यदेव तर्पयत्यद्भिराहिताग्निर्दिने दिने ।
	पित्र्यं तेनैव चाप्नोति वार्षिकादिक्रियाफलम् ॥
	पिण्डमात्रं प्रदातव्यमभावे द्रव्यविप्रयोः ।
	श्राद्धाहनि तु संप्राप्ते भवेन् निरशनो ऽपि वा ॥ [४२०]
पिण्डदानासंभवे निरशनत्वम् । तथा ।
	पात्राभावे परं कृत्वा पितृयज्ञविधिं नरः ।
	निर्दिश्याप्यन्नमुद्धृत्य यत्र पात्रं ततो गतिः ॥
पितृयज्ञविधिं कृत्वा यत्र ब्राह्मणस्तत्र तदन्नं नीत्वा ब्राह्मणाय दद्याद् इत्यर्थः । तथा ।
	निधाय वा दर्भचाटून् आसनेषु समाहितः ।
	प्रैषानुप्रैषसंयुक्तं निधानं प्रतिपद्यते ॥
	सर्वाभावे क्षिपेदग्नौ गवे दद्यात् तथाप्सु वा ।
	न तु प्राप्तस्य लोपो ऽस्ति पैतृकस्य विशेषतः ॥
	एकेनापि हि विप्रेण षट्पिण्डं श्राद्धम् आचरेत् ।
	षड् अर्घ्यान् दापयेत् तत्र षड्भ्यो दद्यात् तथासनम् ॥
	पिता भुङ्क्ते द्विजकरे मुखे भुङ्क्ते पितामहः ।
	प्रपितामहस्तु तालुस्थं कण्ठे मातामहः स्मृतः ॥
	एवमप्याचरेच् छ्राद्धं षड्दैवत्यं महामुने ।
	विलुप्तिं कारयेद् यस्तु पितृहा स प्रजायते ॥
वृद्धो वृद्धप्रमातामहः । मनुः ।
	अनेन विधिना श्राद्धं त्रिरब्दस्येव निर्वपेत् ।
	हेमन्तग्रीष्मवर्षासु पञ्चयज्ञिकमन्वहम् ॥
देवलः ।
	अनेन विधिना श्राद्धं कुर्यात् संवत्सरे सकृत् ।
	त्रिश् चतुर्वा यथा श्राद्धं मासे मासे दिने दिने ॥
वृद्धवसिष्ठः ।
	किंचिद् दद्यादशक्तस्तु उदकुम्भादिकं द्विजे ।
	तृणानि वा गवे दद्यात् पिण्डान् वाप्यथ निर्वपेत् ॥
	तिलदर्भैः पितॄन् वापि तर्पयेत् स्नानपूर्वकम् ।
	अग्निना वा दहेत् कक्षं श्राद्धकाले समागते ।
	तस्मिन् वोपवसेदह्नि जपेद् वा श्राद्धसंहिताम् ॥
विष्णुपुराणे ।
	असमर्थो ऽन्नदानस्य धान्यम् आमं स्वशक्तितः ।
	प्रदास्यति द्विजाग्र्येभ्यः स्वल्पाल्पामपि दक्षिणाम् ॥
[४२१]	तत्राप्यसामर्थ्ययुतः कराग्राग्रस्थितांस्तिलान् ।
	प्रणम्य द्विजमुख्याय कस्मैचिन् नृप दास्यति ॥
	तिलैः सप्ताष्टभिर्वापि समवेतं जलाञ्जलिम् ।
	भक्तिनम्रः सुमुद्दिश्य भुव्यस्माकं प्रदास्यति ॥
	यतः कुतश्चित् संप्राप्य गोभ्यो वापि गवाह्निकम् ।
	अभावे प्रयतस्तस्माच् छ्रद्धायुक्तः प्रदास्यति ॥
	सर्वाभावे वनं गत्वा कक्षमूलप्रदर्शकः ।
	सूर्यादिलोकपालानामिदमुच्चैः पठिष्यति ॥
[तद् यथा मार्कण्डेयपुराणे योगिन्या मदालसयोक्तम्]
	न मे ऽस्ति वित्तं न धनं न चान्य्च् छ्राद्धोपयोगि स्वपितॄन् नतो ऽस्मि ।
	तृप्यन्तु भक्त्या पितरो मयैतौ भुजौ कृतौ वर्त्मनि मारुतस्य ॥
	इत्येवं पितृभिर्गीतं भावाभावप्रयोजनम् ।
	यः करोति कृतं तेन श्राद्धं भवति पार्थिव ॥
स्मृत्यन्तरम् ।
	अङ्गानि पितृयज्ञस्य यदा कर्तुं न शक्नुयात् ।
	स तदा वाचयेद् विप्रान् साकल्यात् सिद्धिरस्त्व् इति ॥
पितृयज्ञः श्राद्धम् । एवममावास्याश्राद्धस्य नित्यत्वादुपात्तदुरितक्षयो ऽकरणनिमित्तप्रत्यवायपरिहारो वा नियोगसिद्धिर्वा प्रयोजनम् । ब्रह्मज्ञानसहितस्य तु मुक्तिः । वक्ष्यति हि तत्त्वज्ञाननिष्ठः श्राद्धकृद् विमुच्यत इति । अन्येषामपि नित्यकर्मणामेतत् प्रयोजनमनुसंधेयम् । न च,
	पिण्डानामङ्गभूतं हि मासिकं श्राद्धमुच्यते ।
	पश्चाद् इदं भवेद् यस्मात् प्रशस्तामिषयोगतः ॥
इति भविष्यत्पुराणवचनादमावास्याश्राद्दस्याङ्गत्वमवगम्यते । न पृथक्प्रयोजनमस्यास्तीति वाच्यम् । यतः पिण्डानां पितृयज्ञस्य यो ऽङ्गममावास्याख्यः कालस्तत्र भूतं तदङ्गभूतमिति तस्यार्थः । न पुनः पितृयज्ञाङ्गत्वम्, तथा हि सति निरग्नेस्तच्छ्राद्धमविधेयं स्यात् ।
	अष्टका मार्गशीर्षादिमासत्रयापरपक्षाष्तम्यः । अष्टकाशब्दो यद्यपि कर्मविशेषनाम तथापि तदङ्गभूतं कालमिह लक्षयति नान्यथा श्राद्धकालाः प्रकीर्तिता इति युज्यते । तत्र गृह्यकृच्छौनकः ।
	हेमन्तशिशिरयोश् चतुर्णामपरपक्षाणामष्टमीष्व् अष्टकाः । [४२२]
इति वदन्नष्टमीचतुष्टयमष्टकाङ्गत्वेनाह । विष्णुस्तु त्रयमेवाह: "अमावास्यास्तिस्रो ऽष्टकास्तिस्रो ऽन्वष्टका । माघीप्रोष्ठपद्यूर्ध्वं कृष्णत्रयोदशी व्रीहियवपाकौ चेति । 
	एतानि श्राद्धकालानि नित्यान्याह प्रजापतिः ।
	श्राद्धमेतेष्व् अकुर्वाणो नरकं प्रतिपद्यते" ॥ इति 
अत एव नित्यता ह्यष्टकाश्राद्धस्य सिध्यति । ब्रह्मपुराणे पुनरष्टकाश् चतस्रः ।
	ऐन्द्र्यां तु प्रथमायां च शाकैः संतर्पयेत् पितॄन् ।
	प्राजापत्यां द्वितीयायां मांसैः शुद्धैश् च तर्पयेत् ॥
	वैश्वदेव्यां तृतीयायां अपूपैश् च यथाक्रमम् ।
	वर्षासु मेध्यैः शाकैस्तु चतुर्थ्यामेव सर्वदा ॥
श्रावणादयश् चत्वारो मासा वर्षाः । माध्यंदिनशाखागृह्ये च मध्यावर्षे सा तुरीया शाकाष्टका । तथा — ऐन्द्री वैश्वदेवी प्राजापत्या पित्र्येति च । वृद्धिर्विवाहादिः । वैदिकः कर्मगणः पुत्रजन्मादिश् च । सा च निमित्तत्वादनुपादेयेति कालतुल्यत्वाच् छ्राद्धकालाः प्रकीर्तिता इति कालशब्देन शक्या संग्रहीतुम् । ततश् च वृद्धिश्राद्धं नैमित्तिकत्वाद् आवश्यकम् । अत एव वृद्धशातातपः ।
	वृद्धौ न तर्पिता यैर्वै देवता गृहमेधिभिः ।
	तद्दानफलं सर्वम् आसुरो विधिरेव सः ॥ इति ।
कृष्णपक्षः प्रसिद्धः । तस्य श्राद्धकालत्वं श्राद्धाङ्गभूतापराह्णावच्छेदकप्रतिपदादितिथिनिरूपणद्वारेण । एतच् चावश्यकम्, "शाकेनाप्यपरपक्षं नातिक्रामेन् मासि मासि वो ऽशनमिति श्रुतिः" इति कात्यायनवचनात् । एतच् चामावास्येन श्राद्धेन विकल्पते, "अथ श्राद्धममावास्यायां पितृभ्यो दद्यात् पञ्चमीप्रभृर्ति वापरपक्षस्य" इति गौतमवचनात् । न च पञ्चमीप्रभृतित्वं नियतम् । यतः स एवाह: "सर्वस्मिन् वा" इति । न च प्रत्यहं श्राद्धम् आशङ्कनीयम् । यद् आह कात्यायनः: "अपरपक्षे श्राद्धं कुर्वीतोर्ध्वं चतुर्थ्यां यदहः संपद्यते" इति । मनुस्तु,
	कृष्णपक्षे दशम्यादौ वर्जयित्वा चतुर्दशीम् ।
	श्राद्धे प्रशस्तास्तिथयो यथैता न तथेतराः ॥
इति दशम्यादिपक्षमप्युक्तवान् । [४२३] प्रतिमासं कृष्णपक्षविधानेनैव प्रोष्ठपद्या अपरपक्षो ऽपि प्राप्तः । तथास्य यमेन यः पृथग् विधिः क्रियते,
	आषाढीमवधिं कृत्वा यः पक्षः पञ्चमो भवेत् ।
	तत्र श्राद्धं प्रकुर्वीत कन्यास्थो ऽर्को भवेन् न वा ॥
इति, सो ऽमावास्याश्राद्धेन समुच्चयार्थः । प्रत्यहं तत्र श्राद्धप्राप्त्यर्थश् च । अत एव ब्रह्मपुराणम् ।
	अश्वयुक्कृष्णपक्षे तु श्राद्धं कार्यं दिने दिने ।
	त्रिभागहीनं पक्षं वा त्रिभागं त्व् अर्धमेव वा ॥
अत्र पौर्णमास्यन्तमासाभिप्रायेण प्रोष्ठपद्या अपरपक्षो ऽश्वयुक्कृष्णपक्ष  उक्तः । त्रिभागहीनपक्षे ऽपि प्रत्यहं श्राद्धं कार्यम् । पक्षमिति द्वितीयावशादत्यन्तसंयोगावगमात् । एवमुत्तरत्रापि: "त्रिभागहीने पक्षे पञ्चमीप्रभृति वापरपक्षस्य" इति गौतमवचनात् । पञ्चमीप्रभृतिकरणपक्ष आद्याश् चतस्रस्तिथयो हीयन्ते चतुर्दशी चेति तिथिपञ्चकहानाद् भवति त्रिभागहीनः पक्षः । त्रिभागपक्षे दशम्यामुपक्रमः । चतुर्दशीपरित्यागाच् च त्रिभागत्वम् । अर्धपक्षे पुनरष्टम्यामुपक्रमः । चतुर्दशीवर्जनाच् चार्धत्वम् । विकल्पश् चायं कर्तृशक्त्यपेक्षः । मलमासापरपक्षे ऽपि प्रोष्ठपद्या अपरपक्षः कदाचिद् भवति । तन्निवृत्यर्थम् आह शाट्यायनिः ।
	नभस्यस्यापरे पक्षे तिथिषोडशकं तु यत् ।
	कन्यागतान्वितं चेत् स्यात् स कालः श्राद्धकर्मवत् ॥ इति ।
शुक्लप्रतिपदमन्तर्भाव्य षोडशसंख्या पूरणीया । नभस्यः प्रोष्ठपदः । कन्यागतान्वये विशेषम् आह कार्ष्णाजिनिः ।
	अन्ते वा यदि वा मध्ये यत्र कन्यां रविर्व्रजेत् ।
	पक्षः स पञ्चमः पूज्यः श्राद्धषोडशकं प्रति ॥ इति ।
तेन सिंहगते सूर्ये ऽस्ति श्राद्धषोडशकारम्भः । तथा च जातूकर्ण्यः ।
	आषाढीमवधिं कृत्वा य पक्षः पञ्चमो भवेत् ।
	श्राद्धकालः स विज्ञेयः कन्यां गच्छतु वा न वा ॥ इति ।
पक्षोपक्रमाभिप्रायमेतत् । कन्यागतान्वयेन तु पक्षस्य भवितव्यमेव, "कन्यागतान्वितं चेत् स्यात्" इत् वचनात् । ततश् च प्रोष्ठपद्याः पूर्वस्मिन्न् [४२४] अपरस्मिन् वा पक्षे कन्यासंक्रान्तौ सत्यामुत्तरः पक्षः श्राद्धकालः । यत् तु ब्रह्माण्डपुराणे,
	कन्यागते सवितरि यान्यहानि तु षोडश ।
	क्रतुभिस्तानि तुल्यानि तत्र दत्तं महाफलम् ॥
तत् फलाधिक्याभिप्रायम् । तद् आह शाट्यायनिः ।
	पुण्यः कन्यागतस्तावत् पुण्यः पक्षश् च पञ्चमः ।
	कन्यागतः पञ्चमश् च सो ऽत्यन्तं पुण्य उच्यते ॥
ततश् च सवितुः कन्यागतत्वे पृथक्श्राद्धकालत्वम् । अतः पुनरेव कार्ष्णाजिनिः ।
	कन्यागते सवितरि पितरो यान्ति वै सुतान् ।
	तावत् प्रेतपुरी शून्या यावद् वृश्चिकदर्शनम् ॥
ब्रह्मपुराणम् ।
	यावच् च कन्यातुलयोः क्रमाद् आस्ते दिवाकरः ।
	तावच् छ्राद्धस्य कालः स्याच् छून्यं प्रेतपुरं तदा ॥ इति ।
पञ्चमपक्षश्राद्धं नित्यम् । यद् आह जातुकर्ण्यः ।
	नैयोगिको विधिर्ह्येष पक्षे वै पञ्चमे स्मृतः ।
	तस्मिन् दत्तं हविर्भूतं पितॄणामक्षयं भवेत् ॥ इति ।
नैयोगिको नैयमिकः । अत एव व्यासः ।
	हस्ते वर्षासु कन्यास्थे शाकेनापि गृहे वसन् ।
	पञ्चम्योरन्तरे दद्यादुभयोर्वंशयोर् ऋणम् ॥
ऋणमवश्यं दयत्वात् । उभयोर्वंशयोर्मातापितृवंशयोः । पञ्चम्योः कृष्णशुक्लपक्षपञ्चम्योरित्यर्थः । अत्रानुकूल्यम् आह सुमन्तुः ।
	सूर्ये कन्यास्थिते कुर्याच् छ्राद्धं यो न गृहाश्रमी ।
	धनं पुत्राः कुतस्तस्य पितृनिःश्वासपीडनात् ॥
	येयं दीपान्विता राजन् ख्याता पञ्चदशी भिवि ।
	तस्यां दद्यान् न चेद् दत्तं पितॄणां वै महालये ॥
महालये कन्यागतपक्षे । यदपि स्मृत्यन्तरम्,
	बन्धूनामपि सर्वेषां श्राद्धं कन्यागते रवौ ।
	निर्वपेद् आनुलोम्येन मृताहतिथिम् आश्रितः ॥
इति, तदनपत्यबन्धुविषयम् । [४२५]
	अयनद्वयं मकरकर्कटसंक्रान्ती तदुपलक्षितः कालः श्राद्धकालः । "सूर्यसंक्रमः" इत्यनेनैवायनपरिग्रहसिद्धौ पृथग्वचनमयनश्राद्धस्य नित्यत्वं बहुफलत्वं वा गमयति । तथा च जातूकर्ण्यः ।
	ग्रहोपरोगे (?) स्वसुते च जाते पित्र्ये मघायामयनद्वये च ।
	नित्यं च शङ्खे च तथैव पद्मे दत्तं भवेन् निष्कसहस्रतुल्यम् ॥
नित्यशब्दश्रवणादुपरागादिश्राद्धसाहचर्याच् चायनश्राद्धम् आवश्यकम् । निष्कसहस्रदानतुल्यमधिकफलम् । पित्र्ये पितृक्षयाहनि । यद् वा पित्र्ये नभस्यापरपक्षे या मघा तस्यामित्यर्थः ।
	शङ्खम् आहुरमावास्यां क्षीणसोमां द्विजोत्तमाः ।
	अष्टका तु भवेत् पद्मं तत्र दत्तमथाक्षयम् ॥
विष्णुपुराणे ।
	वैशाखशुक्लस्य तु या तृतीया नवम्यसौ कार्तिकशुक्लपक्षे ।
	नभस्यमासस्य च कृष्णपक्षे त्रयोदशी पञ्चदशी च माघे ॥
	एताश् चतस्रस्तिथयो युगाद्या दत्तं हुतं चाशु भवेदनन्तम् ।
	उपप्लवश् चन्दसमो रवेश् च तिस्रो ऽष्टकाया अयनद्वयं च ॥
	पानीयमप्यत्र तिलैर्विमिश्रं दद्यात् पितृभ्यः प्रयतो मनुष्यः ।
	श्राद्धं कृतं तेन समाः सहस्रं रहस्यमेतन् मुनयो वदन्ति ॥
पानीयम् पयत्रेतिवचनादेषां श्राद्धानाम् आवश्यकत्वविनिश्चयः । कृष्णपक्ष इति त्रयोदश्याः पञ्चदश्याश् च विशेषणमिति केचित् । तन् न, शास्त्रान्तरे ऽन्यथादर्शनात् । तथा च ब्रह्मपुराणे ।
	वैशाखशुक्लपक्षे तु तृतीयायां कृतं युगम् ।
	कार्तिके शुक्लपक्षे च त्रेता च नवमे ऽहनि ॥
	अथ भाद्रपदे कृष्णत्रयोदश्यां तु द्वापरम् ।
	माघे तु पूर्णमास्यां तु घोरं कलियुगं तथा ॥
	युगारम्भास्तु तिथयो युगाद्यास्तेन विश्रुताः ॥ इति ।
एतेन,
	द्वे शुक्ले द्वे तथा कृष्णे युगाद्ये परिकीर्तिते ।
इति कस्यचिद् व्याख्यानं प्रयाख्यातम् । यमः ।
	आषाढ्यामथ कार्तिक्यां माध्यां त्रीन् पञ्च वा द्विजान् ।
	तर्पयेत् पितृपूर्वं तु तदप्यक्षयमुच्यते ॥
गौतमः: "श्रावण्याग्रहायण्योश् चान्वष्टकासु पितृभ्यो दद्यान् माघीवैशाख्योश् च" । [४२६] यत् तु विष्णुनोक्तम्: "आदित्यसंक्रमणं विषुवद्द्वयं विशेषेणायनद्वयं व्यतीपातो जन्मर्क्षमभ्युदयश् च ।
	एतांस्तु श्राद्धकालान् वै काम्यान् आह प्रजापतिः ।
	श्राद्धमेतेषु यद् दत्तं तद् आनन्त्याय कल्पते" ॥
इति, तत् पितृतृप्तिरूपफलानन्त्यकामस्य विधायकमित्ययनश्राद्धस्य नित्यतां न विहन्ति । सर्वमेव हि श्राद्धं पितृतृप्तिप्रदं पितॄंस्तर्पयेद् इत्यादिवचनबलादवगम्यते । अथ वायनादिश्राद्धस्य भवतु नियता काम्यता च वचनद्वयबलादग्निहोत्रादिवत् । अथ वायनद्वयशब्देनैव मकरकर्कटसंक्रान्त्योरभिधानम् । किं तु ताभ्यां पृथग् एव रवेरुत्तरां दक्षिणां च दिशं प्रति गमनयोः ।
	द्रव्यब्राह्मणसंपत्तिर्द्रव्यस्य श्राद्धार्हस्य ब्राह्मणस्य वा पङ्क्तिपावनस्य संपत्तिर्लाभो यत्र काले स श्राद्धकालः । एतच् च नैमित्तिकत्वाद् आवश्यकम् । यद् आह हारीतः ।
	तीर्थद्रव्योपपत्तौ तु न कालमवधारयेत् ।
	पात्रं च ब्राह्मणं प्राप्य सद्यः श्राद्धं विधीयते ॥ इति ।
तीर्थं पुष्करादि । विषुवे मेषे तुलायां च सूर्यस्य संक्रान्तिः । अयनवदस्यापि पृथग्वचने प्रयोजनम् । अत्र पुलस्त्योक्तो विशेषः ।
	अयनद्वितये श्राद्धं विषुवद्द्वितये तथा ।
	युगादिषु च सर्वासु पिण्डनिर्वपणाद् ऋते ॥ इति ।
सूर्यसंक्रमः सूर्यस्य राशितो राश्यन्तरगमनम् । व्यतीपातो योगविशेषः पारिभाषिको वा । तत्र वृद्धमनुः ।
	श्रवणाश्वधनिष्ठार्द्रानागदैवतमस्तके ।
	यद्यमा रविवारेण व्यतीपातः स उच्यते ॥
नागदैवतम् आश्लेषा । मस्तके प्रथमपादे यदि चन्द्र इत्यर्थः । वराहपुराणे ।
	श्राद्धार्हम् आगतं द्रव्यं विशिष्टमथ वा द्विजम् ।
	श्राद्धं कुर्वीत विज्ञाय व्यतीपाते ऽयने तथा ॥
	विषुवे चैव संप्राप्ते ग्रहणे चन्द्रसूर्ययोः ।
	समस्तेष्व् एव विप्रेन्द्र राशिष्व् अर्के ऽधिगच्छति ॥
	नक्षत्रे ग्रहपीडासु दुष्टस्वप्नावलोकने ।
	इच्छाश्राद्धानि कुर्वीत नवसस्यागमे तथा ॥ [४२७]
गजच्छाया हस्तिच्छाया, तथा च काठकी श्रुतिः ।
	एतद् धि देवपितॄणां चायनं यद् धस्तिच्छाया ॥
तथा: "हस्तिच्छायायां श्राद्धं दद्यात्" । महाभारते पितृगाथा ।
	अनेन सर्वलोहेन वर्षासु नियतव्रतः ।
	हस्तिच्छायासु विधिवत् कर्णव्यजनवीजिनम् ॥ इति ।
श्राद्धं दद्याद् इति शेषः । कर्णव्यजनवीजितमित्यभिधानात् प्रत्यक्षहस्तिच्छायाविषयमेवैतद् वाक्यम् । पारिभाषिकी च गजच्छाया, सा चोक्ता स्मृत्यन्तरे ।
	यदेन्दुः पितृदै(दे)वत्ये हंसश् चैव करे स्थितः ।
	तिथिर्वैश्रवणीया च गजच्छायेति सा स्मृता ॥ इति ।
पितृदै(दे)वत्यं मघा । हंस आदित्यः । करो हस्तनक्षत्रम् । वैश्रवणीया त्रयोदशी । एतत्त्रितययोगो गजच्छाया । ग्रहणमुपरागः । अत्र च रात्र्यादाव् अपि श्राद्धमिष्यते । यद् आह विष्णुः ।
	संध्यारात्र्योर्न कर्तव्यं श्राद्धं खलु विचक्षणैः ।
	तयोरपि च कर्तव्यं यदि स्याद् राहुदर्शनम् ॥ इति ।
मत्स्यपुराणे ।
	चन्द्रसूर्यग्रहे चैव मरणे पुत्रजन्मनि ।
	मलमासे ऽपि देयं स्याद् दत्तमक्षयकारकम् ॥
प्रसङ्गाद् ग्रहणविषयमन्यदपि किंचिदुच्यते । तत्र मार्कण्डेयः ।
	चन्द्रे वा यदि वा सूर्ये दृष्टे राहौ महाग्रहे ।
	अक्षयं कथितं पुण्यं तत्रार्के तु विशेषतः ॥
दृष्टे दर्शनयोग्य इत्यर्थः । व्यासः ।
	सर्वं भूमिसमं दानं सर्वे ब्रह्मसमा द्विजाः ।
	सर्वं गङ्गासमं तोयं राहुग्रस्ते दिवाकरे ॥
दिवाकर इति चन्द्रस्याप्युपलक्षणम्, यतः ।
	इन्दोर्लक्षगुणं पुण्यं रवेर्दशगुणं ततः ।
	गङ्गातोये तु संप्राप्ते इन्दोः कोटी रवेर्दश ॥
	गवां कोटिसहस्रस्य सम्यग् दत्तस्य यत् फलम् ।
	तत् फलं जाह्नवीस्नाने राहिग्रस्ते निशाकरे ॥
	दिवाकरे पुनस्तद्वद् दशसंख्यमुदाहृतम् ।
	चन्द्रसूर्यग्रहे चैव यो ऽवगाहेत जाह्नवीम् ॥
[४२८]	स स्नातः सर्वतीर्थेषु किमर्थमटते महीम् ।
	सूर्यवारे रवेर्ग्रासः सोमे सोमग्रहस्तथा ॥
	चूडामणिरिति ख्यातस्तत्रानन्तं फलं भवेत् ।
	वारेष्व् अन्येषु यत् पुण्यं ग्रहणे चन्द्रसूर्ययोः ॥
	यत् पुण्यं कोटिगुणितं ग्रासे चूडामणौ स्मृतम् ।
लिङ्गपुराणे ।
	चन्द्रसूर्यग्रहे स्नायात् सूतके मृतके ऽपि च ।
	अस्नायी मृत्युम् आप्नोति स्नायी पापं न विन्दति ॥
	सूतके मृतके चैव न दोषो राहुदर्शने ।
	तावदेव भवेच् छुद्धिर्यावन् मुक्तिर्न दृश्यते ॥
स्नानविषयमेतत् । ततश् च समन्त्रकमेव स्नानं राहुदर्शने सूतकादाव् अपि कार्यम् । तथा ।
	त्रिरात्रं समुपोष्यैवं ग्रहणे चन्द्रसूर्ययोः ।
	स्नात्वा दत्वा च विधिवन् मोदते ब्रह्मणा सह ॥
	एकरात्रमुपोष्यैवं स्नात्वा दत्वा च शक्तितः ।
	कञ्चुकाद् इव सर्वस्य निष्कृतिः पापकोशतः ॥
कात्यायनः ।
	उपाकर्मण्यथोत्सर्गे प्रेतस्नाने तथैव च ।
	चन्द्रसूर्यग्रहे चैव रजोदोषो न विद्यते ॥
देवीपुराणे ।
	कार्तिके ग्रहणं श्रेष्ठं गङ्गायमुनसंगमे ।
	मार्गे तु ग्रहणं पुण्यं देविकायां महामुने ॥
	पौषे तु नर्मदा पुण्या माघे संनिहिता शुभा ।
संनिहिता शुभा नर्मदा कुरुक्षेत्रमध्यगेत्यर्थः ।
	फाल्गुने वरुणा पुण्या चैत्रं पुण्या सरस्वती ।
	वैशाखे तु महापुण्या चन्द्रभागा सरिद् वरा ॥
	ज्येष्ठे तु कौशिकी पुण्या आषाढे तापिका नदी ।
	श्रावणे सिन्धुनामा च प्रोष्ठे श्रेष्ठा च गण्डकी ॥
	आश्विने सरयूः श्रेष्ठा भूयःपुण्या तु नर्मदा ।
	गोदावरी महापुण्या चन्द्रे राहुसमन्विते ॥
	सूर्ये च शशिना ग्रस्ते तमोरूपे महामते ।
	नर्मदातोयसंसर्गात् कृतकृत्यो भवेन् नरः ।
	एवं गङ्गापि द्रष्टव्या तद्वद् देवी सरस्वती ॥ [४२९]
मत्स्यपुराणे ।
	गङ्गाकनखले पुण्ये प्रयागं पुष्करं गया ।
	कुरुक्षेत्रं तथा पुण्यं राहुग्रस्ते दिवाकरे ॥
ऋष्यशृङ्गः ।
	राहुग्रस्ते यदा सूर्ये यस्तु श्राद्धं प्रकल्पयेत् ।
	तेनैव सकला पृथ्वी दत्ता विप्रस्य वै करे ॥
मार्कण्डेयः ।
	चन्द्रस्य यदि वा भानोर्यस्मिन्नहनि भार्गव ।
	ग्रहणं तु भवेत् तत्र न पूर्वं भोजनक्रिया ॥
	नाचरेत् संग्रहे (?) तस्मिंस्तथैवास्तमुपागते ।
	यावत् स्यान् नोदयस्तस्य नाश्नीयात् तावदेव तु ॥
एवं च सति,
	चन्द्रसूर्यग्रहे नाद्यादद्यात् स्नात्वा विमुक्तयोः ।
	अमुक्तयोरस्तगयोर्दृष्ट्वा स्नात्वा परे ऽहनित् ॥
इत्यत्र चन्द्रसूर्यग्रहशब्दस्तदुक्तमहोरात्रं लक्ष्यति । अन्यथा "न पूर्वं भोजनक्रिया" इति वाक्यविरोधः स्यात् । सर्वत्राहनि रातौ च भोजनस्य प्रतिषिद्धस्य प्रतिप्रसवार्थमुक्तम् "अद्यात् स्नात्वा विमुक्तयोः" इति । प्रसिद्धमन्यत् । दृष्ट्वेत्युदयोपलक्षणार्थम्, "यावत् स्यान् नोदयस्तस्य" इति वचनात् । तथा ।
	ग्रहणं च भवेद् इन्दोः प्रथमादधि यामतः ।
	भुञ्जीतावर्तनात् पूर्वं पश्चिमे प्रथमादधि(धः) ॥
प्रथमयामादूर्ध्वमित्यर्थः । आवर्तनं दिनमध्यम् । पश्चिमे तु रात्रियामे रात्रेश् चतुर्थप्रहरे यदि ग्रहणं तदा रात्रेरेव तस्याः प्रथमप्रहरादधो भुञ्जीतेति । तथा ।
	अपराह्णे तु मध्याह्ने मध्याह्ने यदि संगवे ।
	भुञ्जीत संगवे चत् स्यान् न पूर्वं भोजनक्रिया ॥
अत्यन्तासमर्थविषयमेतत् । समर्थस्य तु भोजने प्रायश्चित्तमुक्तं कात्यायनेन ।
	चन्द्रसूर्यग्रहे भुक्त्वा प्राजापत्येन शुध्यति ।
	तस्मिन्न् एव दिने भुक्त्वा त्रिरात्रेणैव शुध्यति ॥
षट्त्रिंशन्मतात् ।
	सर्वेषामेव वर्णानां सूतकं राहुदर्शने ।
	स्नात्वा कर्माणि कुर्वीत शृतमन्नं विवर्जयेत् ॥
	नवश्राद्धस्य यच् छिष्टं ग्रहपर्युषितं च यत् ।
	दम्पत्योर् भुक्तिशिष्टं तु भुक्त्वा चान्द्रायणं चरेत् ॥
	सूर्यग्रहो यदा रातौ दिवा चन्द्रग्रहो यदि ।
	तत्र स्नानं न कुर्वीत दद्याद् दानं न च क्वचित् ॥
यद् भूभागव्यवस्थितानामुपरागो दर्शनायोग्यस्तद्विषयमेतत् । [४३०] देवलः ।
	यथा स्नानं च दानं च सूर्यस्य ग्रहण्र्दिवा ।
	सोमस्यापि तथा रत्रौ स्नानं दानं विधीयते ॥
यत्र ग्रहो(सूर्यो)दयादूर्ध्वं ग्रस्तस्य चन्द्रस्यास्तमयस्तत्र सूर्योदयात् प्राग् एव राहुदर्शणनिमित्तं स्नानदानादि कार्यम् । न तु पश्चाद् इत्यर्थः । ग्रहणनिमित्तं च श्राद्धम् आवश्यकम् । तथा लिङ्गपुराणे ।
	सर्वस्वेनापि कर्तव्यं श्राद्धं वै राहुदर्शने ।
	अकुर्वाणस्तु तच् छ्राद्धं पङ्के गौरिव सीदति ॥
शातातपः ।
	आपद्यनग्नौ तीर्थे च चन्द्रसूर्यग्रहे तथा ।
	आमश्राद्धं द्विजो दद्याच् छूद्रो दद्यात् सदैव तु ॥
	स्नानं दानं तपः श्राद्धमनन्तं राहुदर्शने ।
	आसुरी रात्रिरन्यत्र तस्मात् तां परिवर्जयेत् ॥
श्राद्धं प्रति रुचिश् चैवेति । अत्र रुचिरिच्छा । सा च सदा श्राद्धानुष्ठानविषया भवति तदैव श्रद्धं कुर्यात् । निमित्तेन च कालतुल्यत्वात् तस्या औपचारिकं श्राद्धकालत्वम् । एवं श्राद्धं प्रति कालविधिरुक्तः । श्राद्धस्वरूपम् आपस्तम्बश् चाह: "अथैतन् मनुः । श्राद्धशब्दकर्म प्रोवाच प्रजानिःश्रेयसाय तत्र पितरो देवता ब्राह्मणास्त्व् आहवनीयार्थे" इति । अनेन होमात्मकः श्राद्धशब्दार्थो निरूपितः । ब्राह्मणा आहवनीयार्थ आहवनीयकार्ये प्रक्षिप्यमाणहविर्धारणलक्षणे वर्तन्ते । न चाभुञ्जानास्ते तत् कार्यं कर्तुं शक्नुवन्तीत्यर्थाद् ब्राह्मणभोजनपर्यन्तता श्राद्धस्यानेनोक्ता । अत एव वक्ष्यति ।
	ततो यथासुखं वाच्यं भुञ्जीरंस्ते ऽपि वाग्यताः । इति ।
अत एव गृह्यकृच् छौनकः: "नवावराञ् श्रोत्रियान् भोजयेदयुजो वा" इत्याह । मनुरपि ।
	पितृशब्देनात्र यस्य यस्य मातामहादेर्देवतात्वं शास्त्रान्तरेण विधीयते तस्य सर्वस्य परिग्रहः क्रियते । तथा हि सति बहुवचनमुपपद्यते । पितृशब्देनात्रासपिण्डीकृता [४३१] अप्युच्यन्ते नवश्राद्धादेः श्राद्धत्वसिद्ध्यर्थम् । आमश्राद्धादौ च प्रणाड्या ब्राह्मणभोजनपर्यन्तताया विद्यमानत्वान् मुख्यमेव श्राद्धत्वम् । किं तु पाकपरिवेषणाद्यङ्गाननुष्ठानात् तत्र गौणत्वोक्तिः । तस्मात् सिद्धं श्राद्धस्य होमात्वकत्वम् । तत्र पुत्रादेरधिकारस्तस्य तत्र कर्तृत्वस्मरणात् । यत् कर्तृकं हि यत् कर्म स एव तत्राधिकारी यथा राजा राजकर्तृके राजसूये । तत्र शङ्खः ।
	पितुः पुत्रेण कर्तव्या पिण्डदानोदकक्रिया ।
	पुत्राभावे तु पत्नी स्यात् पत्न्यभावे तु सोदरः ॥ इति ।
अत्र पितृग्रहणं प्रदर्शनार्थम् । तेन मातुरप्य् और्ध्वदैहिकं पुत्रेण कार्यम् । यत् तु शातातपेनोक्तम्,
	अन्वष्टकासु वृद्धौ च प्रतिसंवत्सरं तथा ।
	अत्र मातुः पृथक्श्राद्धमन्यत्र पतिना सह ॥
इति, तत् सपिण्डीकरणादुत्तरकालविषयम् । प्रेतत्वविमोक्षार्थं श्राद्धजातं सर्वमेव मातुः पृथक्कार्यम् । यद् आह शङ्खः ।
	अन्वष्टकां तथा मातृश्राद्धं चैव मृताहनि ।
	एकोद्दिष्टं तथा भुक्त्वा स्त्रीषु नान्यत् पृथग् भवेत् ॥ इति ।
अत्र चैकोद्दिष्टशब्देन प्रेतत्वविमोचकं सर्वमेव श्राद्धमुच्यते च पुनरन्वष्टकादिश्राद्धान्येकोद्दिष्टान्येव कार्याणीत्युच्यते । अत एव विष्णुः: "अन्वष्टकासु दैवपूर्वं शाकमांसापूपैः श्राद्धं कृत्वान्वष्टकास्व् अष्टकावद् वह्नौ हुत्वा दैवपूर्वमेव मात्रे पितामह्यै प्रपितामह्यै च पूर्ववद् ब्राह्मणान् भोजयित्वा दक्षिणाभिश् चाभ्यर्च्यानुव्रज्य विसर्जयेत्" । अत एव वृद्धिश्राद्धे शङ्खः पार्वणमेव विधिम् आह ।
	पित्रादित्रयपत्नीषु भोज्या मातॄः प्रति द्विजाः ।
	स्त्रीणामेव तु तद् यस्मान् मातृश्राद्धमिहोच्यते ॥ इति ।
केचिदन्यत्र पतिना सहेति वचनं पित्रा सह सपिण्डीकृतायां मातरीति व्यवस्थापयन्ति । तत्प्रमाणतया च शातातपीयं वचनं पठन्ति ।
	एकमूर्तित्वम् आयाति सपिण्डीकरणे कृते ।
	पत्नी पतिपितॄणां तु तस्मादंशेषु भागिनी ॥ इति ।
बार्हस्पत्यमपि ।
	स्वेन भर्त्रा समं श्राद्धं माता भुङ्क्ते सुधासमम् ।
	पितामही च स्वेनैव स्वेनैव प्रपितामही ॥ [४३२]
इति, तदयुक्तम् । न ह्यत्र वाक्यद्वये ऽपि पित्रा सह मातुः सपिण्डनमवबोध्यते । येन तद्विषयत्वे पूर्ववाक्यस्यैतत् प्रमाणं स्यात् । यत् तु सपिण्डीकरणे कृत एकमूर्तित्वमित्युक्तं तत् पित्रादिदै(दे)वत्ये श्राद्धे तत्पत्नीनां सहभावलक्षणमेकमूर्तित्वमवबोधयति । न पुनरभेदलक्षणम् । न हि यो येन सपिण्डी क्रियते स तेनाभिन्नस्तद्दै(दे)वत्ये वा श्राद्धे सहभावेन देवतात्वमनुभवति प्रमाणाभावात् । तस्मात् पितामह्या सपिण्डीकृतायां मातर्यप्येत वचनमुपपद्यते । सपिण्डीकरणोत्तरकालमेव पित्रादिदै(दे)वत्ये मातॄणां सहभावेन देवतात्वमित्येतावन्मात्रविधिपरत्वात् तस्य । अत एव षट्त्रिंशन्मते गोत्रसूतकसाहचर्येण भर्त्रा सहैकपिण्डत्वं नार्याः कीर्त्यते ।
	एकत्वं सा गता भर्तुः पिण्डे गोत्रे ऽथ सूतके ।
	न पृथक्पिण्डदानं तु तस्मात् पत्नीषु विद्यते ॥ इति ।
ततश् च पितामह्या पितामहेन वा सपिण्डीकृताया मातुर्न पृथक्श्राद्धम् । एतच् चानियतमिति गम्यते चतुर्विंशतिमतात् ।
	क्षयाहं वर्जयित्वैकं स्त्रीणां नास्ति पृथक्क्रिया ।
	केचिद् इच्छन्ति नारीणां पृथक्श्राद्धं महर्षयः ॥ इति ।
ततश् चान्वष्टकादित्रये स्त्रीणां श्राद्धं पृथग् एव । गयामहालयादौ तु पृथक् सह वा स्वभर्तृभिरिति सिद्धम् ।
	पितुः पुत्रेण कर्तव्या पिण्डदानोदकक्रिया ।
इति पिण्डदानग्रहणं सकलौर्ध्वदैहिकोपलक्षणार्थम् । पुत्रशब्दो यद्यप्य् औरसे मुख्यः क्षेत्रजादिषु गौणस्तथापि "पुत्राभावे तु पत्नी स्यात्" इत्यत्र मुख्ये गौणे च वर्तते । अन्यथा गौपुत्रकरणे यदुक्तम्,
	पिण्डदो ऽंशहरश् चैषां पूर्वाभावे परः परः ।
इति, तद् विरुध्यते । "पत्न्यभावे तु सोदरः" इति सोदरग्रहणं पत्न्यभावे यो दायहरस्तदुपलक्षणार्थम् । ततश् च दुहित्रादीनां श्राद्धदत्वमुक्तं भवति । अत्र च पत्नीशब्दो विवाहयज्ञसंयोगिन्यां भार्यायां वर्तते । यत् पुनराह कात्यायनः ।
	अष्टकायां पतिर्दद्यादपुत्रायां न तु क्वचित् ।
	न पुत्रस्य पिता चैव नानुजस्य तथाग्रजः ॥ [४३३]
इति, तदंशहरत्वाभावे पित्रादेर्द्रष्टव्यम् । अंशहरत्वे ऽपि पित्रादिरपि कुर्यादेव । बौधायनः ।
	पितुः पुत्रेण कर्तव्यं न कुर्वीत पिता सुते ।
	अतिस्नेहात् तु कर्तव्यं सपिण्डीकरणं त्यजेत् ॥
विष्णुः: "यश् चार्थहरः स पिण्डदायी पुत्रः पितृवित्ताभावे ऽपि पिण्डं दद्यात्" । पिण्डशब्दः श्राद्धोपलक्षणार्थः । पुत्रसंस्तुता भ्रातृपुत्रसपत्नीपुत्रानुजभ्रातरो रिक्तग्रहणे ऽपि श्राद्धं दद्युः । तथा च मनुः ।
	भ्रातॄणामेकजातानामेकश् चेत् पुत्रवान् भवेत् ।
	सर्वे ते तेन पुत्रेण पुत्रिणो मनुरब्रवीत् ॥
	सर्वासामेकपत्नीनामेका चेत् पुत्रिणी भवेत् ।
	सर्वास्तास्तेन पुत्रेण प्राह पुत्रवतीर्मनुः ॥
तथा ।
	पुत्रवत् पालयेच् चैनाञ् ज्येष्ठो भ्राता यवीयसः ।
तथा ।
	मातुरग्रे ऽधिजननं द्वितीयं मौञ्जिबन्धने ।
	तत्रास्य माता सावित्री पिता त्व् आचार्य उच्यते ॥
विष्णुपुराणे त्व् अन्यथा क्रम उक्तः ।
	पुत्रः पौत्रः प्रपौत्रो वा तद्वद् भात्रादिसंततिः ।
	सपिण्डसंततिर्वापि क्रियार्हा नृप जायते ॥
	तेषामभावे सर्वेषां समानोदकसंततिः ।
	मातृपक्षस्य पिण्डेन संबद्धो यो जलेन वा ॥
	कुलद्वये ऽपि चोत्सन्ने स्त्रीभिः कार्या क्रिया नृप ।
	तत्संघान्तर्गतैर्वापि कार्याः सर्वा मताः क्रियाः ॥
	उत्सन्नबन्धो रक्ताद् वा कारयेदवनीपतिः ।
	पूर्वक्रिया मध्यमाश् च तथा चैवोत्तराः क्रियाः ॥
	त्रिप्रकाराः क्रिया ह्येतास्तासां भेदाञ् शृणुष्व मे ।
आ दाहाद् धार्यायुधादिस्पर्शादन्त्याश् च(?) याः क्रियाः पिण्डदानाद् या अशौचमध्यभावास्ताः पूर्वाः । मध्यमा मासि मास्येकोद्दिष्टसंज्ञकाः ।
	प्रेते पितृत्वम् आपन्ने सपिण्डीकरणादनु ।
	क्रियन्ते याः क्रियाः पित्र्याः प्रोच्यन्ते ता नृपोत्तराः ॥
[४३४]	पितृमातृसपिण्डैस्तु समानसलिलैस्तथा ।
	तत् संधान्तर्गतैश् चैव राज्ञा वा धनहारिणा ॥
	पूर्वक्रियास्तु कर्तव्याः पुत्राद्यैरेव चोत्तराः ।
	दौहित्रैर्वा नरश्रेष्ठ कार्यास्तत्तनयैस्तथा ॥
	मृताहनि तु कर्तव्याः स्त्रीणामप्युत्तराः क्रियाः ।
	प्रतिसंवत्सरं राजन्न् एकोद्दिष्टविधानतः ॥ इति ।
स्मृत्यन्तरम् ।
	पुत्रो भ्राता तथा शिष्यः सगोत्रोदकभागिनः ।
	विहिताः पिण्डदाने तु तथा बन्धुः समाश्रितः ॥
गौतमः: "पुत्राभावे सपिण्डमातृसपिण्डाः शिष्याश् च दद्युः । तदभाव ऋत्विगाचार्यौ" इति । धर्मः ।
	मातुलो भागिनेयस्य स्वस्रीयो मातुलस्य च ।
	श्वशुरस्य गुरोश् चैव सख्युर्मातामहस्य च ॥
	एतेषां चैव भार्याभ्यः स्वसुर्मातुः पितुस्तथा ।
	श्राद्धदानं तु कर्तव्यं नामभिस्तत् तथैव च ॥
मार्कण्डेयपुराणात् ।
	पुत्राभावे सपिण्डस्तु तदभावे सहोदकः ।
	मातुः सपिण्डा वा ये स्युर्ये वा मातुः सहोदकाः ॥
	सर्वाभावे स्त्रियः कुर्युः स्वभर्तॄणाममन्त्रकम् ।
	तदभावे तु नृपतिः कारयेत् स्वकुटुम्बवत् ॥
	तज्जातीयैर्नरैः सम्यग् दाहाद्याः सकलाः क्रियाः ।
	सर्वेषामेव वर्णानां बान्धवो नृपतिर्यतः ॥
स्त्रीशब्दो ऽत्र भुजिष्यावरोधनाद्यपरिणीतस्त्रीविषयः । ततश् च "पत्न्यभावे तु सोदरः" इत्यनेनाविरोधः ।
	प्रीत्या श्राद्धं तु कर्तव्यं सर्वेषां वर्णलिङ्गिनाम् ।
	एवं कुर्वन् नरः सम्यङ् महतीं श्रियम् आप्नुयात् ॥
लिङ्गिन आश्रमिणः । अत्र विषये विशेषैरपवादम् आह पारस्करः ।
	न ब्राह्मणेन कर्तव्यं शूद्रस्याप्य् और्ध्वदैहिकम् ।
	शूद्रेण वा ब्राह्मणस्य विना पारशवात् क्वचित् ॥ [४३५]
पारशवो विन्नायां शूद्रायां ब्राह्मणाज् जातः । स च ब्राह्मण्यादिपुत्रान्तराभावे ऽधिकारी । कार्ष्णाजिनिः ।
	पुत्रः शिष्यो ऽथ वा पत्नी पिता भ्राता स्नुषा गुरुः ।
	स्त्रीहारी धनहारी च कुर्यात् पिण्डोदकक्रियाम् ॥
ब्रह्मपुराणम् ।
	ब्राह्मणस्त्व् अन्यवर्णानां न करोति कदाचन ।
	कामान् मोहाद् भयाल् लोभात् कृत्वा तज्जातितां व्रजेत् ॥
	पुत्राः कुर्वन्ति विप्राय क्षत्रविट्शूद्रयोनयः ।
	स तादृशेभ्यः पुत्रेभ्यो न करोति कदाचन ॥
	स्वमाता कुरुते तेषां ते ऽपि तस्याश् च कुर्वते ॥
स्मृत्यन्तरम् ।
	स्त्रीणाममन्त्रकं श्राद्धं तथा शूद्रासुतस्य च ।
	प्राग् द्विजातेर्व्रतादेशात् ते ऽपि कुर्युस्तथैव तत् ॥
अथ द्व्यामुष्यायणाधिकारो निरूप्यते । तत्र यमः ।
	कुर्यान् मातामहश्राद्धं नियमात् पुत्रिकासुतः ।
	उभयोरथ संबद्धः कुर्यात् स उभयोरपि ॥
द्विविधः पुत्रिकापुत्रः । एको मातामहेनैव संबद्धो ऽपरः पितृमातामहाभ्यामिति । तत्र प्रथमो मातामहश्राद्धं नियमेन कुर्यात् पितृश्राद्धमिच्छया । यस्तूभयसंबद्धः स उभयोर्नियमेन कुर्यात् । तत्र मातामहश्राद्धमेकोद्दिष्टं त्रिपुरुषं वेति जिज्ञासायां कात्यायन आह ।
	मातामहस्यापुत्रस्य श्राद्धादि पितृवद् भवेत् ।
	संबन्धिबान्धवादीनामेकोद्दिष्टं तु सर्वदा ॥
एतच् च दौहित्रमात्रविषयमविशेषात् । न तु पुत्रिकापुत्रविषयमेव । यस्य तु पुत्रिकापुत्रस्य मातैव मातामहेन पुत्रतया परिगृहीता तं प्रति मनुराह ।
	मातुः प्रथमतः पिण्डं निर्वपेत् पुत्रिकासुतः ।
	द्वितीयं तु पितुस्तस्यास्तृतीयं तु पितुः पितुः ॥
यस्तु दौहित्रो न तु पुत्रिकापुत्रः किं तु,
	अकृता वा कृता वापि यं विन्देत् सदृशात् सुतम् ।
	पौत्री पितामहस्तेन दद्यात् पिण्डं हरेद् धनम् ॥
इति मनुवचनबलान् मातामहधनादायी स नियमेन मातामहश्राद्धं कुर्यात् । [४३६] यद् आह स्कन्दः ।
	श्राद्धं मातामहानां तु अवश्यं धनहारिणा ।
	दौहित्रेणार्थनिष्कृत्यै कर्तव्यं विधिवत् सदा॥
अत्रोपपत्तिम् आह ।
	मलमेतन् मनुष्याणां द्रविणं यत् प्रकीर्तितम् ।
	तद् गृह्णन् मलम् आदत्ते दुर्भिद ज्ञानिनामपि ॥
	ऋषिभिस्तस्य निर्दिष्टा निष्कृतिः पावना परा ।
	आ देहपतनात् कुर्यात् तस्य पिण्ड्ōदकक्रियाम् ॥ इति ।
यस्तु दौहित्रो न पुत्रिकापुत्रो न च मातामहस्य धनं गृह्णाति स तस्यापुत्रस्य श्राद्धं कुर्वन् निःश्रेयसेन युज्यते । न पुनरकुवन् प्रत्यवायी स्यात् । क्षेत्रजो ऽपि द्व्यामुष्यायणो यः क्षेत्रिकबीजिभ्यां पितृभ्यां संबद्धस्तं प्रति देवल आह ।
	द्व्यामुष्यायणका दद्युर्द्वाभ्यां पिण्डोदके पृथक् ।
	द्वाभ्यां देयास्तु षट्पिण्डा एव कुर्वन् न मुह्यति ॥
द्वाभ्यां पितृवर्गाभ्यामित्यर्थः । एवं ब्राह्मणभोजने ऽपि । अत्रासमर्थं प्रति बौधायन आह ।
	द्विपितुः पिण्डदानं स्यात् पिण्डः पिण्डो द्विनामकः ।
	द्वाभ्यां देयास्त्रयः पिण्डा एवं कुर्वन् न मुह्यति ॥
अत्र क्रमविशेषम् आह ऋष्यशृङ्गः ।
	क्षेत्रिकस्य पितुस्त्व् आदौ दद्यात् पिण्डं तथोदकम् ।
	पश्चात् तु येन ये जातास्तेभ्यो दद्याज् जलाञ्जलिम् ॥
मरीचिः ।
	सगोत्रो वान्यगोत्रो वा यो भवेद् विधवासुतः ।
	पिण्डं श्राद्धविधानं च क्षेत्रिणे प्राग् विनिर्वपेत् ॥
	बीजिने च ततः पश्चात् क्षेत्री जीवति चेत् क्वचित् ।
	बीजिने दद्युरादौ च मृते पश्चात् प्रदीयते ॥
	उभौ यदि मृतौ स्यातां बीजिन्यादौ तदा ददेत् (?) ।
	क्षेत्रिण्यादौ न दत्तं चेद् बीजिने नोपतिष्ठति ॥
नारदः ।
	जाता ये त्व् अनियुक्तायामेकेन बहुभिस्तथा ।
	अरिक्थभाजस्ते सर्वे बीजिनामेव ते सुताः ॥
	दद्युस्ते बीजिने पिण्डं माता चेच् छुल्कतो हृता ।
	अशुल्कोपनताया ते पिण्डदा वोढुरेव ते ॥
शुल्कं मूल्यम् । [४३७] ऋष्यशृङ्गः ।
	स्त्रीणाम् आद्यस्य भर्तुर्वै यद् गोत्रं तेन निर्वपेत् ।
	यदि त्व् अक्षतयोनिः स्यादन्यपक्षसमाश्रिता ॥
	तद्गोत्रेण तथा देयं पिण्डं श्राद्धम् तथोदकम् ॥ १।२१७–२१८ ॥


श्राद्धसंपत्तिहेतून विप्राञ् श्लोकत्रयेणाह ।

	अग्र्यः सर्वेषु वेदेषु श्रोत्रियो ब्रह्मविद् युवा ।
	वेदार्थविज् ज्येष्ठसामा त्रिमधुस्त्रिसुपर्णकः ॥ १।२१९ ॥
	स्वस्रीयऋत्विग्जामातृयाज्यश्वशुरमातुलाः ।
	त्रिना(णा)चिकेतदौहित्रशिष्यसंबन्धिबान्धवाः ॥ १।२२० ॥
	ज्ञाननिष्ठास्तपोनिष्ठाः पञ्चाग्निर्ब्रह्मचारिणः ।
	पितृमातृपराश् चैव ब्राह्मणाः श्राद्धसंपदे ॥ १।२२१ ॥

अग्र्यो मुख्यो ऽध्येतॄणाम्, सर्वेषु चतुर्षु वेदेषु । श्रोत्रियो यथाविध्येकशाखाध्यायी । ब्रह्मविद् औपनिषदपुरुषवित् । युवा मध्यवयाः । वेदार्थविद् वेदवाक्यार्थवित् । ज्येष्ठसामा ज्येष्ठसामाख्यं व्रतं कृत्वा ज्येष्ठाख्यसामाध्येता । त्रिमध्वाख्यं व्रतं कृत्वा यस्तदाख्यमेव वेदभागमधीते स त्रिमधुः । एवं त्रिसुपर्णः । त्रिना(णा)चिकेतव्रतपूर्वकं तदाख्यवेदभागाध्यायी त्रिना(णा)चिकेतः । संबन्धिनो वैवाह्याः । बान्धवा मातामहप्रभृतयः । ज्ञाननिष्ठा अध्यात्मविदः । कर्मनिष्ठा इति पाठे विहितानुष्ठानपराः । एवं तपोनिष्ठाः । सभ्यावसथ्यौ त्रेता चेति पञ्चाग्नयस्तद्वान् पञ्चाग्निः । ब्रह्मचारिण इत्येकस्मिन् बहुवचनं जात्यभिप्रायम् । अन्ये प्रसिद्धाः । एते ब्राह्मणा भोज्यमानाः श्राद्धस्य संपदे समृद्धये भवन्ति । अत्र मनुः ।
	श्रोत्रियायैव देयानि हव्यकव्यानि दातृभिः ।
	अर्हत्तमाय विप्राय तस्मै दत्तं महाफलम् ॥
	एकैकमपि विद्वांसं दैवे पित्र्ये च भोजयेत् ।
	पुष्कलं फलम् आप्नोति नामन्त्रज्ञान् बहूनपि ॥
	दूरादेव प्रीक्षेत ब्राह्मणं वेदपारगम् ।
	तीर्थं तद्धव्यकव्यानां प्रदाने सो ऽतिथिः स्मृतः ॥
पितृप्रभृतिबहुतरपुरुषप्रीक्षा दूरात् परीक्षा । तीर्थं जलप्राप्तिमार्गः । तेन [४३८] यथोदकं प्राप्यत एवं देवपितृभिस्तथाविधविप्रमार्गेण हव्यकव्यानि प्राप्यन्ते । अतिथिर्दातुरत्यन्तोपकारकः ।
	सहस्रं तु सहस्राणामनृचां यत्र भुञ्जते ।
	एकस्तान् मन्त्रवित् प्रीतः सर्वानर्हति धर्मतः ॥
सर्वानर्हति स एको ऽपि सर्वैस्तुल्य इत्यर्थः ।
	ज्ञाननिष्ठा द्विजाः केचित् तपोनिष्ठास्तथा परे ।
	तपःस्वाध्यायनिष्ठाश् च कर्मनिष्ठास्तथैव च ॥
निष्ठा तात्पर्यम् ।
	ज्ञानोत्कृष्टेषु कव्यानि प्रतिष्ठाप्यानि यत्नतः ।
	हव्यानि च यथान्यायं सर्वेष्व् एव चतुर्ष्व् अपि ॥
चतुर्षु ज्ञाननिष्ठादिष्व् इत्यर्थः ।
	वेदविद्याव्रस्नाताञ् श्रोत्रियान् गृहमेधिनः ।
	पूजयेद् धव्यकव्येन विपरीतांस्तु वर्जयेत् ॥
वेद एव विद्या वेदविद्या । गृहमेधिनो गृहस्थाः ।
	एष वै प्रथमः कल्पः प्रदाने हव्यकव्ययोः ।
	अनुकल्पस्त्व् अयं ज्ञेयः सदा सद्भिरनुष्ठितः ॥
	मातामहं मातुलं वा स्वस्रीयं श्वशुरं गुरुम् ।
	दौहित्रं विट्पतिं बन्धुम् ऋत्विग्यज्यौ च भोजयेत् ॥
विट्पतिर् जामाता ।
	व्रतस्थमपि दौहित्रं श्राद्धे यत्नेन भोजयेत् ।
	कुतपं चासनं दद्यात् तिलैश् चावकिरेन् महीम् ॥
	अपाव्योपहता पङ्क्तिः पाव्यते यैर्द्विजोत्तमैः ।
	तान् निबोधत कार्त्स्येन द्विजाग्र्यान् पङ्क्तिपावनान् ॥
	अग्र्याः सर्वेषु वेदेषु सर्वप्रवचनेषु च ।
	श्रोत्रियान्वयजाश् चैव विज्ञेयाः पक्ङ्तिपावनाः ॥
प्रोच्यत एभिर्वेदार्थ इति प्रवचनानि निरुक्तादीनि वेदाङ्गानि ।
	त्रिना(णा)चिकेतः पञ्चाग्निस्त्रिसुपर्णः षडङ्गवित् ।
	ब्रह्मदेयानुसंतानो ज्येष्ठसामग एव च ॥
ब्रह्मदेयानुसंतानो ब्राह्मविवाहोढापत्यम् ।
[४३९]	वेदार्थवित् प्रवक्ता च ब्रह्मचारी सहस्रदः ।
	शतायुश् चैव विज्ञेयो ब्राह्मणः पङ्क्तिपावनः ॥
प्रवक्ता धर्मार्थमध्यपकः । सहस्रदो बहुप्रदः । गौतमः: "श्रोत्रियान् वाग्रूपवयःशीलसंपन्नान्" — निमन्त्रयेतेत्यन्वयः — "युवभ्यो दानं प्रथममेके पितृवत्" । पितृपितामहप्रपितामहब्राह्मणा वृद्धवृद्धतरवृद्धतमा इत्यर्थः । वसिष्ठः: "यतीन् गृहस्थसाधून् वा परिणतवयसः सुकर्मसंस्थाञ् श्रोत्रियानशिष्याननन्तेवासिनः । अन्तेवासिनो नैष्ठिका[न्] ब्रह्मचारिणः शिष्यानपि गुणवतो भोजयेत् ।
	अथ चेन् मन्त्रविद् युक्तः शारीरैः पङ्क्तिदूषणैः ।
	अदुष्टं तं यमः प्राह पङ्क्तिपावन एव सः ॥"
शारीरैः श्वित्रादिभिः । यमः ।
	पीतसोमा विरजसो धर्मज्ञाः शान्तबुद्धयः ।
	व्रतिनो नियमस्थाश् च ऋतुकालाभिगामिनः ॥
विरजसो वीतरागाः । व्रतिनो नियमस्था ब्रह्मचारिणः संयताः ।
	पञ्चाग्निरप्यधीयानो यजुर्वेदविदेव च ।
	बह्वृचो यस्त्रिसौपर्णस्त्रिमधुर्वापि यो भवेत् ॥
पञ्चाग्निविद्या नाम छान्दोग्योपनिषत्पठितविद्या तामधीयानः । 
	त्रिणाचिकेतो विरजाश् छन्दोगो ज्येष्ठसामगः ।
	अथर्वशिरसो ऽध्येता चत्वारः पङ्क्तिपावनाः ॥
विरजा नाम मन्त्रविशेषः । तदध्ययनाद् विरजाः । अर्हर्वशिरा नामाथर्ववेदैकदेशः ।
	गृहस्थो ब्रह्मचारी च यजुर्वेदविदेव च ।
	वेदविद्याव्रतस्नाता ब्राह्मणाः पङ्क्तिपावनाः ॥
	मन्त्रिणो नियमस्थाश् च ये विप्राः श्रुतिसंगताः ।
	प्राणिहिंसानिवृत्ताश् च ते द्विजाः पङ्क्तिपावनाः ॥
मन्त्रिणो रुद्रादिमन्त्राभ्यासरताः । श्रुतिसंगताः श्रुत्यभिमताः । श्रुत्यर्थानुष्ठायिन इत्यर्थः ।
[४४०]	सत्यवन्तश् च धीराश् च नित्यदानरताश् च ये ।
	मङ्गलाचारयुक्ताश् च ते द्विजाः पङ्क्तिपवनाः ॥
	अग्निहोत्ररताः शान्ताः क्षमावन्तो ऽनसूयकाः ।
	ये प्रतिग्रहनिःस्नेहास्ते द्विजाः पङ्क्तिपावनाः ॥
अनसूयकाः पैशुन्यरहिताः । कार्ष्णाजिनिः ।
	ब्रह्मदेयानुसंतानो ब्रह्मदेयाप्रदायकः ।
	ब्रह्मदेयापतिश् चैव ब्राह्मणाः पङ्क्तिपावनाः ॥
	अपि स्यात् स कुले जन्तुर् भोजयेद् यस्तु योगिनम् ।
	विप्रं श्राद्धे प्रयत्नेन तेन तृप्यामहे वयम् ॥
विष्णुः: "अथ पङ्क्तिपावनाः । वेदाङ्गस्याप्येकस्य पारगः पुराणेतिहासव्याकरणपारगो धर्मशास्त्रस्याप्येकस्य पारगः । तीर्थपूतो यज्ञपूतस्तपःपूतः सत्यपूतो गायत्रीजपनिरतो जामाता दौहित्रश् चेति पात्रविशेषेण च योगिनः" । ब्रह्माण्डपुराणात् ।
	ये तु वृत्ते स्थिता नित्यं ज्ञानिनो ध्यानिनस्तथा ।
	शिखिभ्यो धातुरक्तेभ्यस्त्रिदण्डिभ्यश् च दापयेत् ॥
	अलाभे ध्यानभिक्षूणां भोजयेद् ब्रह्मचारिणम् ।
	तदलाभे ह्युदासीनं गृहस्थमपि भोजयेत् ॥
ध्यानयोगाद् वानप्रस्थो ऽत्र ध्यानशब्देनोक्तः । भिक्षुः प्रव्रजितः । उदासीनो रागादिरहितः ।
	सिद्धा हि विप्ररूपेण चरन्ति पृतिवीमिमाम् ।
	तस्मादतिथिम् आयातं अभिगच्छेत् कृताञ्जलिः ॥
	पूजयेदर्घ्यपाद्याभ्यां पादाभ्यञ्जनभोजनैः।
	उर्वीं सागरपर्यन्तां दिवा योगीश्वराः सदा ॥
	नानारूपाश् चरन्त्येते प्रजाधर्मेण योगिनः ।
	तस्माद् दद्यात् सदा श्राद्धं विप्रायातिथये नरः ॥
सिद्धा विदितात्मतत्त्वाः । प्रजाधर्मेण प्राकृतरूपेण ।
	पिपादिताय श्रान्ताय संबुद्धाय बुभुक्षवे ।
	तस्मै सत्कृत्य दातव्यं यज्ञस्य फलमिच्छता ॥
संबुद्धाय विज्ञानवते ।
[४४१]	अकॢप्तान्नं घृणिक्लान्तं कृशवृत्तिमयाचकम् ।
	एकान्तशीलं ह्रीमन्तं सदा श्राद्देषु भोजयेत् ॥
अकॢप्तान्नमकॢप्तभोजनम् । घृणिक्लान्तं सूर्यातपखिन्नम् ।
	षडङ्गविद्ध्यानयोगिसर्वतन्त्रास्तथैव च ।
	यायावरश् च पञ्चैते विज्ञेयाः पङ्क्तिपावनाः ॥
सर्वतन्त्रः शालीनाख्यो गृहस्थः । यायावरो गृहस्थविशेषः ।
	श्राद्धकल्पं पठेद् यस्तु स नित्यं पङ्क्तिपावनः ।
	चतुर्दशानां विद्यानामेकस्या अपि पारगः ॥
	यथावद् वर्तमानश् च सर्वे ते पङ्क्तिपावनाः ।
	ये च भाष्यविदः केचिद् ये च व्याकरणे रताः ॥
	अधीयानाः पुराणं ये धर्मशास्त्रमथापि वा ।
	पुण्येषु ये च तीर्थेषु कृतस्नानाः कृतश्रमाः ॥
	मखेषु ये च सर्वेषु भवन्त्यवभृथप्लुताः ।
	ये च सत्यव्रता नित्यं स्वधर्मनिरताश् च ये ॥
	अक्रोधनाः क्षान्तिपरास्तञ् श्राद्धेषु निमन्त्रयेत् ।
	प्रत्यासन्नमधीयानं व्यतिक्रामति यो द्विजम् ॥
	भोजने चैव दाने च हन्यात् त्रिपुरुषं कुलम् ॥
देवलः ।
	ज्येष्ठाश्रमनिविष्टश् च शतायुर् ज्येष्ठसामगः ।
	अग्निचित् सोमपश् चेति ब्राह्मणः पङ्क्तिपावनः ॥
ज्येष्ठाश्रमो गृहस्थाश्रमः । अग्निचिच् छाक्कराग्निचयनकृत् । चयनान्तरग्रहणे सोमप इत्यनर्थकं स्यात् । मत्स्यपुराणे ।
	यश् च व्याकुरुते वेदं यश् च मीमांसते ऽध्वरम् ।
	सामस्वरविधिज्ञश् च पङ्क्तिपावनपावनाः ॥
	अष्टवर्षा तु या दत्ता श्रुतशीलसमन्विते ।
	सा गौरी तत्सुतो गौरः पङ्क्तिपावन एव सः ॥
मनुः ।
	किं ब्राह्मणस्य पितरं किं वा पृच्छसि मातरम् ।
	श्रुतं चेदस्ति वेद्यं वा तन् मातापितरौ स्मृतौ ॥
यमः ।
	पञ्चाग्निर्वा यजुर्वेदी अथर्वा ब्रह्मशीर्षकः ।
	आत्मविच् चाङ्गविच् चैव ब्रह्मदेयासुतस्तथा ॥
यदि यजुर्वेदी पञ्चाग्निविद्याध्यायी, आथर्वणश् च ब्रह्मशीर्षाध्येता । [४४२] मत्स्यपुराणात् ।
	मण्डलब्राह्मणज्ञा ये ये सूक्तं पौरुषं विदुः ।
	तांस्तु दृष्ट्वा नरः क्षिप्त्रं सर्वपापैः प्रमुच्यते ॥
यमः ।
	स्थविरांस्तपस्विनो दान्ताञ् शिष्टान् वा यदि वेतरान् ।
	तान् सर्वान् भोजयेच् छ्राद्धे साधुभिश् च निमन्त्रयेत् ॥
	अर्जयित्वा धनं पूर्वं दारुणैः कृषिकर्मभिः ।
	भवेत् सर्वातिथिः पश्चात् स राजन् केतनक्षमः ॥
इतरानस्थविरान् इत्यर्थः । केतनं निमन्त्रणम् । अत्रिः ।
	षड्भ्यस्तु पुरुषेभ्यो ऽर्वाग् अश्राद्धेयास्तु गोत्रिणः ।
	षड्भ्यस्तु परतो भोज्याः श्राद्धे स्युर्गोत्रजा अपि ॥
असंभवे ऽपि त्रिभ्यः परतो भोज्याः । यद् आह गौतमः: "भोजयेदूर्ध्वं त्रिभ्यो गुणवन्तम्" । षड्भ्यस्त्रिभ्य इति सपिण्डपुरुषसंख्यानिर्देशः । अत्रिः ।
	पिता पितामहो भ्राता पुत्रो वाथ सपिण्डकः ।
	न परस्परमर्घ्याः स्युर्न श्राद्धे ऋत्विजस्तथा ॥
	ऋत्विक्पुत्रादयो ऽप्येते सकुल्या ब्राह्मणा द्विजाः ।
	वैश्वदेवे नियोक्तव्या यद्येते गुणवत्तराः ॥
	सगोत्रा न नियोक्तव्याः स्त्रियश् चैव विशेषतः ।
पङ्क्तिपावन इत्यनुवृत्तौ व्यासः ।
	मातापित्रोर्यस्य वंश्याः श्रोत्रिया दश पूरुषाः ।
	ऋतुकालाभिगामी च धर्मपत्नीषु यः सदा ॥
छागलेयः ।
	सर्वलक्षणसंयुक्तैर्विद्यारूपगुणान्वितैः ।
	पुरुषत्रयविख्यातैः सर्वं श्राद्धं प्रकल्पयेत् ॥
पुरुषत्रयविख्यातैरिति पूर्वोक्तासंभवे । देवलः ।
	एकां शाखां सकल्पां वा षड्भिरङ्गैरधीत्य यः ।
	षट्कर्मनिरतो विप्रः श्रोत्रियो नाम धर्मवित् ॥
	वेदवेदाङ्गतत्त्वज्ञः शुद्धात्मा पापवर्जितः ।
	शेषं श्रोत्रियवत् प्राप्तः सो ऽनूचान इति स्मृतः ॥
	अनूचानगुणोपेतो यज्ञस्वाध्यायमन्त्रवित् ।
	भ्रूण इत्युच्यते शिष्टैः शेषभोजी जितेन्द्रियः ॥
	वैदिकं लौकिकं चैव सर्वं ज्ञानमवाप्य यः ।
	आश्रमस्थो वशी नित्यम् ऋषिकल्पः स उच्यते ॥
[४४३]	ऊर्धरेतास्तपस्युग्रे रतो नियतभुग् यतः ।
	शापानुग्रहयोः शक्तः सत्यसंधो भवेद् ऋषिः ॥
	नियतः सर्वतत्त्वज्ञः कामक्रोधविवर्जितः ।
	ध्यानस्थो निष्क्रियो दान्तस्तुल्यमृत्काञ्चनो मुनिः ॥
	एषां परः परः श्रेष्ठो विद्याद्यैरधिको ऽपि सन् ।
	चीर्णव्रता गुणैर्युक्ता भवेयुर्ये च कर्षकाः ॥
	सावित्रीज्ञाः क्रियावन्तस्ते राजन् केतनक्षमाः ।
	क्षत्रधर्मिणमप्याजौ केतयेत् कुलजं द्विजम् ॥
	न त्व् एव वणिजं तात श्राद्धेषु परिकल्पयेत् ॥
वृद्धमनुः ।
	यश् च व्याकुरुते वाचं यश् च मीमांसते ऽध्वरम् ।
	आत्मकैवल्यविच् चैव पङ्क्तिपावनपावनः ॥
यमः ।
	ऋजुर् घृणी क्षमी दान्तः शान्तः सत्यव्रतः शुचिः ।
	वेदज्ञः सर्वशास्त्रज्ञ उपवासपरायणः ॥
तथा ।
	छगोगं भोजयेच् छ्राद्धे वैश्वदेवे च बह्वृचम् ।
	पुष्टिकर्मण्यथाध्वर्यं शान्तिकर्मण्यथर्वणम् ॥
आपस्तम्बः: "तुल्यगुणेष्व् अपि वयोवृद्धः श्रेयान् । द्रव्यकृशश् चेच्छन्" । मत्स्यपुराणे ।
	अर्थज्ञो वेदविन् मन्त्री ज्ञातवंशः कुलान्वितः ।
	पुराणवेत्ता सर्वज्ञः स्वाध्यायजपतत्परः ॥
	सिवभक्तः पितृपरः सूर्यभक्तो ऽथ वैष्णवः ।
	ब्रह्मण्यो योगविच् छान्तो विजितात्माथ शीलवान् ॥
स्कन्दपुराणे ।
	कुलश्रुताभ्यां संयुक्तादलुब्धस्तु विशिष्यते ।
	ताभ्यामपि च विप्राभ्यां चिरवासी विशिष्यते ॥
चिरवासी विज्ञातशीलो यद् वा गुरुकुल चिरक्लिष्टो भवतीति तात्पर्यम् । आपस्तम्बः । "भोजयेद् ब्राह्मणान् ब्रह्मविदो योनिगोत्रमन्त्रान्तेवास्यसंबन्धान् गुणहान्या तु परेषां समुदितः सोदर्यो ऽपि योजयितव्यः" । योनिगोत्रमन्त्रान्तेवासित्वेनासंबन्धान् परेषामसंबन्धिनां गुणहीनत्वेन गुणैर्युक्तः सोदर्यो ऽपि भोजयितव्यः । किमुत व्यवहितसंबन्धः ॥ १।२१९, २२०, २२१ ॥


उक्तगुणानामपि विप्राणां रोगित्वादिनिमित्तेन निन्द्यत्वं श्लोकत्रयेणाह ।

	रोगी हीनातिरिक्ताङ्गः काणः पौनर्भवस्तथा ।
	अवकीर्णी कुण्डगोलौ कुनखी श्यावदन्तकः ॥ १।२२२ ॥
	भृतकाध्यापकः क्लीबः कन्यादूष्यभिशस्तकः ।
	मित्रध्रुक् पिशुनः सोमविक्रयी परिविन्दकः ॥ १।२२३ ॥
	मातापित्रोर्गुरोस्त्यागी कुण्डाशी वृषलात्मजः ।
	परपूर्वापतिः स्तेनः कर्मदुष्टाश् च निन्दिताः ॥ १।२२४ ॥

रोगिब्प्रभृतयो निन्दिताः श्राद्धे वर्जनीया इत्यर्थः । रोगी दीर्घरोगी । तथा च ब्रह्मपुराणम् ।
	भोक्तुं श्राद्धेषु नार्हन्ति दैवोपहतचेतसः ।
	षण्ढो मूकश् च कुनखी खल्वाटो दन्तरोगवान् ॥
	श्यावदन्तः पूतिनासश् छिन्नाङ्गश् चाधिकाङ्गुलिः ।
	गलरोगी च गडुमान् स्फुटिताङ्गश् च सज्वरः ॥
	खञ्जतूपरमन्दाश् च तथान्ये दीर्घरोगिणः ।
हीनाङ्ग ऊनाङ्गः संख्यातः परिमाणतो वा । एवमतिरिक्ताङ्गः । अङ्गमङ्गुल्यादि । काण एकचक्षुः । चक्षुर्नाङ्गं किं त्व् इन्द्रियम् । अतो हीनाङ्गात् काणस्य पृथग्ग्रहणम् । पुनर्भूः पुनरूढा तस्याः पतिस्तस्याः सुतो वा पौनर्भवः । तत्त्वतस्तु सुत एव । अत एव हारीतः ।
	स्वैरिणी च पुनर्भूश् च रेतोधाः कामचारिणी ।
	सर्वभक्षा च विज्ञेयाः पञ्चैताः शूद्रयोनयः ॥
	एतासां यान्यपत्यानि चोत्पद्यन्ते कदाचन ।
	न तान् पङ्क्तिषु युञ्जीत नैते पङ्क्त्यर्हकाः स्मृताः ॥ इति ।
रेतोधाः कुण्डमाता । कामचारिणी अन्यपुरुषगामिनी । सर्वभक्षा सुरापी । अवकीर्णिनम् आह देवलः ।
	गूढलिङ्ग्यवकीर्णी स्याद् यश् च भग्नव्रतस्तथा ।
गूढलिङ्गी दण्डादिकाश्रमलिङ्गरहितः । भग्नव्रतो विप्लुतब्रह्मचर्यः । [४४५] यमो प्याह ।
	व्रती यः स्त्रियमभ्येति सो ऽवकीर्णी निरुच्यते ।
व्रती ब्रह्मचारी । कुण्डगोलकाव् आह मनुः ।
	परदारेषु जायेते द्वौ सुतौ कुण्डगोलकौ ।
	जीवे भर्तरि कुण्डः स्यान् मृते भर्तरि गोलकः ॥
क्षेत्रजसुतविषयमेतत् । अन्यस्याब्राह्मणत्वा एवाप्राप्तिः । कुनखी स्वभावान् मृतनखः । श्यावदन्तः स्वभावात् कृष्णदन्तः । भृत एव भृतको भृतकश् चासाव् अध्यापको भृतकाध्यापकः । अथ वा भृतको ऽध्यापको यस्य स भृतकाध्यापकः । अत्र देवलः ।
	भृतकाध्यापको यश् च भृतकाध्यापितश् च यः ।
	ताव् उभौ पतितौ विप्रौ स्वाध्यायक्रयविक्रयात् ॥
क्लीबः ष(प)ण्डः । अङ्गुल्यादिना यः कन्यां क्षतयोनिं करोति स कन्यादूषी कन्यादोषखापको वा । अनिश्चितसत्यभावेन पापकारितयोक्तो ऽभिशस्तः । मित्रध्रुङ् मित्रद्रोही । पिशुनः परदोषसूचकः । सोमविक्रयी सोमलतायाः सोमयागस्य वा विक्रेता । परिविन्दकः परिवेत्ता । अत्र मनुः ।
	दाराग्निहोत्रसंयोगं कुरुते यो ऽग्रजे स्थिते ।
	परिवेत्ता स विज्ञेयः परिवित्तिः स पूर्वजः ॥
शातातपः ।
	क्लीबे देशान्तरस्थे च पतिते प्रव्रजे तथा ।
	योगशास्त्राभियुक्ते च न दोषः प्रिवेदने ॥
	पितृव्यपुत्रान् सापत्नान् परनारीसुतांस्तथा ।
	दाराग्निहोत्रसंयोगे न दोषः परिवेदने ॥
परनारीसुता दत्तकादिभ्रातरः । वसिष्ठः: "अष्टौ दश द्वादश वा वर्षाणि ज्येष्ठं भ्रातरमनिविष्टमप्रतीक्षमाणः प्रायश्चित्ती भवति" । अनिविष्टमकृतविवाहाग्निहोत्रम् । तत्र श्लोकौ भवतः ।
	द्वादशैव तु वर्षाणि ज्यायान् धर्मार्थयोर्गतः ।
	न्याय्यः पर्तीक्षितुं भ्राता श्रूयमाणः पुनः पुनः ॥
	उन्मत्तः किल्बिषी कुष्ठी पतितः क्लीब एव च ।
	राजयक्ष्म्यामयावी ना न न्याय्यः स्यात् प्रतीक्षितुम् ॥
	खञ्ञवामनकुब्जेषु गद्गदेषु जडेषु च ।
	जात्यन्धे बधिरे मूके न दोषः परिवेदने ॥ [४४६]
वृद्धवसिष्ठः ।
	अग्रजश् च यदानग्निरादद्यादनुजः कथम् ।
	अग्रजानुमतः कुर्यादग्निहोत्रं यथाविधि ॥
एतच् च धर्माधिकारिणि ज्येष्ठे ऽग्न्याधेयमकुर्वति द्रष्टव्यम् । नानधिकारिणि । हारीतः ।
	सोदराणां तु सर्वेषां परिवेत्ता कथं भवेत् ।
	दारैस्तु परिवेद्यन्ते नाग्निहोत्रेण नेज्यया ॥
विवाहाधिकारिणानुमतो ऽपि नोद्वहेद् इत्यर्थः । उशना ।
	पिता पितामहो यस्य अग्रजो वाथ कस्यचित् ।
	तपोऽग्निहोत्रमन्त्रेषु न दोषः परिवेदने ॥
यस्य पित्रादयः सन्ति तस्य तदनुज्ञातस्य तपोऽग्निहोत्रादयः परिवेदनहेतवो न भवन्तीत्यर्थः । सुमन्तुः ।
	पितुर्यस्य तु नाधानं कथं पुत्रस्तु कारयेत् ।
	अग्निहोत्रे ऽधिकारो ऽस्ति शङ्खस्य वचनं यथा ॥
अनुज्ञातस्येति शेषः ।
	व्यसनासक्तिचित्तो वा नास्तिको ऽप्यथ वाग्रजः ।
	कनीयान् धर्मकामस्तु आधानमथ कारयेत् ॥
व्यसनादिनानधिकारित्वमुपलक्ष्यते । अतस्तदनुमतेनैवाधिकारी कनीयान् आदध्या(ध्या)त् ।
	ज्येष्ठो भ्राता यदा तिष्ठेद् आधानं नैव कारयेत् ।
	अनुज्ञातस्तु कुर्वीत शङ्खस्य वचनं यथा ॥
शातातपः ।
	नाग्नयः परिविन्दन्ति न वेदा न तपांसि च ।
	न च श्राद्धं कनिष्ठस्य या च कन्या विरूपिता ॥
अनधिकृते ज्येष्ठ इति शेषः । ज्येष्ठे ऽधिकारिणि श्राद्धम् कुर्वत्यपि कनिष्ठस्तु तत् कुर्वन् न परिविद्यते । विरूपायां ज्येष्ठायामनूड्ःआयामपि कनिष्ठाविवाहो न दोषाय । योगयाज्ञवल्क्यः ।
	आवसथ्यमनाहृत्य त्रेतायां यः प्रवर्तते ।
	सो ऽनाहिताग्निर् भवति परिवेत्ता तथोच्यते ॥
आवसथ्याधानमपीतराधानवद् भवतीत्याह गार्ग्यः ।
[४४७]	सोदर्ये तिष्ठति ज्येष्ठे न कुर्याद् दारसंग्रहम् ।
	आवसथ्यं तथाधानं पतितस्तु तथा भवेत् ॥
ब्रह्मगर्भः ।
	याजनाध्यापनादानैरनिन्द्येभ्यो धनेन च ।
	औपासनं समादद्या(ध्या)त् स्वे काले परिवेदयन् ॥
प्रकृतमुच्यते — मातापित्राचार्यादीन् विना पातित्यादिना कारणेन यस्त्यजति स मात्रादित्यागी । तथा च मनुः ।
	अकारणात् परित्यक्ता मातापित्रोर्गुरोस्तथा ।
गुरुरत्राचार्यो न पिता तस्य पृथगुपात्तत्वात् । कुण्डाशी कुण्डगोलकान्नभोजी । तथा च कुण्डगोलकाव् अभिधायाह मनुः ।
	यस्तयोरन्नमश्नाति स कुण्डाश्युच्यते बुधैः ।
ब्रह्मपुराणात् ।
	चतुःषष्ट्या पलैः शुद्धैः कुण्डं प्रस्थचतुष्टयम् ।
	भवेत् तद् यस्तु निगिरेत् स कुण्डाशी पतत्यधः ॥
धर्महीनो वृषलः । तद् आह मनुः ।
	वृषो हि भगवान् धर्मस्तस्य यः कुरुते त्व् अलम् ।
	वृषलं तं विदुर्देवाः सर्वधर्मबहिष्कृतम् ॥
तस्यात्मजो वृषलात्मजः । अथ वा वृषलः शूद्रः स आत्मजो यस्य स वृषलात्मजः ।
	परपूर्वा पूर्वमन्यस्मै दत्ता तस्याः पतिः परपूर्वापतिः । स्तेनश् चौरः । निषिद्धकर्मकारिणश् च कर्मदुष्टास्ते चोक्तेभ्यो ऽन्ये चिकित्सकदेवलकादयः शास्त्रान्तरादवबोद्धव्याः । अत्र मनुः ।
	ये स्तेनपतितक्लीबा ये च नास्तिकवृत्तयः ।
	तान् हव्यकव्ययोर्विप्राननर्हान् मनुरब्रवीत् ॥
नास्ति दैवमितिमतिमान् नास्तिकः । नास्तिकशास्त्रव्याख्यानादिनिबन्धनवृत्तिमांस्तद्वृत्तिः । यमः ।
	नाश्नन्ति पिशुने देवा नाश्नन्त्यनृतवादिनि ।
	भार्याजितस्य नाश्नन्ति यस्य चोपपतिर्गृहे ॥
	न खरैरुपयातस्य न रक्ताम्बरवाससः ।
[४४८]	द्व्यङ्गुलातीतकर्णस्य पितरो भुञ्जते हविः ॥
	य एतैर्लक्षणैर्युक्तास्तांस्तु पङ्क्त्या न निर्विशेत् ॥
शङ्खः ।
	अनध्यायेष्व् अधीयानाः शौचाचारविवर्जिताः ।
	शूद्रान्नरसपुष्टाङ्गा ब्राह्मणाः पङ्क्तिदूषिताः ॥
यमः ।
	चौरा वार्धुषिका दुष्टाः परस्वानाम् च नाशकाः ।
	चातुराश्रम्यबाह्याश् च विज्ञेयाः पङ्क्तिदूषकाः ॥
	ये व्यपेताः स्वकर्मभ्यः स्तेनास्ते परिकीर्तिताः ।
	कव्यं ददाति यस्तेभ्यस्तस्य तत् प्रेत्य नश्यति ॥
	ज्ञानपूर्वं तु ये तेभ्यः प्रयच्छन्त्यल्पमेधसः ।
	पुरीषं भुञ्जते सर्वे शतं वर्षाण्यमुत्र ते ॥
	तस्माद् वै दातुकामेन दैवं श्राद्धं च सर्वशः ।
	प्रशान्तेभ्यः प्रदातव्यं नाशान्तेभ्यः कथंचन ॥
वायुपुराणे ।
	यस्तिष्ठेद् वायुभक्षस्तु चातुराश्रम्यबाह्यतः ।
	अयतिर्मोक्षवादी च उभौ तौ पङ्क्तिदूषकौ ॥
महाभारते ।
	अपरिज्ञातपूर्वाश् च गणपूर्वाश् च भारत ।
	पुत्रिकापुत्रपूर्वाश् च श्राद्धे नार्हन्ति केतनम् ॥
केतनं निमन्त्रणम् । गणपूर्वो गणपुत्रः । गणो गणको मठब्राह्मणादिर्वा । मनुः ।
	न श्राद्धे भोजयेन् मित्रं धनैः कार्यो ऽस्य संग्रहः ।
	नारिं न मित्रं याम् विद्यात् तं श्राद्धे भोजयेद् द्विजम् ॥
अन्यविप्रासंभवे स एवाह ।
	कामं श्राद्धे अर्चयेन् मित्रं नाभिरूपमपि त्व् अरिम् ।
	द्विषता हि हविर् भुक्तं भवति प्रेत्य निष्फलम् ॥
ब्रह्माण्डपुराणात् ।
	नानुयोगो ऽस्ति वेदानां यो ऽनुयुङ्क्ते स पापकृत् ।
	भोक्ता वेदफलाद् भ्रश्येद् दाता दानफलात् ततः ॥
अनुयोगः परीक्षार्थं प्रश्नः किं पठतीत्येवंरूपः । कश्यपः ।
	अरीन् विश्वस्तहन्तॄंश् च व्यङ्गान् नक्षत्रसूचकान् ।
	वर्जयेद् ब्राह्मणान् एतान् सर्वकर्मसु यत्नतः ॥
	काणाः कुष्ठाश् च षण्ढाश् च त्व् अचर्माणः कचैर्विना ।
	सर्वे श्राद्धे न योक्तव्या मिश्रिता वेदपारगैः ॥ [४४९]
अचर्माणः शिपिविष्टाः । कचैर्विना खलतय इत्यर्थः । महाभारते ।
	अव्रती कितवः स्तेनः प्राणिविक्रयिको ऽपि वा ।
	पश्चाच् चेत् पीतवान् सोमं सो ऽपि केतनमर्हति ॥
व्रतमत्र वेदव्रतम् । मनुः ।
	यावतो ग्रसते पिण्डान् हव्यकव्येष्व् अमन्त्रवित् ।
	तावतो ग्रसते प्रेत्य दीपाञ् शूलर्ष्ट्ययोगुडान् ॥
शूलम् ऋष्टिश् चायुधविशेषः । अयोगुडो लोहपिण्डः । देवलः: "कूटसाक्षिपुंश्त्वोपघातिस्त्रीजित-सेतुभेदकतालावधारणरङ्गोपजीविविधर्मपाठकनित्ययाचकप्रायश्चित्तनिमित्तधूर्त-साहसिकमृगयुकितवनास्तिकपिशुनशठवणिग्धर्मिपौनर्भवात्मम्भरिपुक्कसिसमुद्र-यायिकृत्याभिचारशूलमेलकवैद्यभृतककन्यादूषककृतघ्नकुहिकक्रूरमित्रध्रुग्दत्ताप-व्ययिसमयभेदिवाग्दुष्टपरुषकारुशिल्पिकहस्त्यारोहाश्वबन्धकाश् चेति वर्ज्याः" । तालावधारणस्तालवादनाजीवी । विधर्मपाठकाः पाषण्ड्यागमस्य पाठकाः । पुक्कसी मृगवधजीवी । दत्तापव्ययी दत्तापहर्ता । अश्वबन्धको विक्रयार्थमश्वान् यो बध्नाति । वसिष्ठः ।
	विद्वद्भोज्यान्यविद्वांसो येषु राष्ट्रेषु भुञ्जते ।
	तान्यनावृष्टिमिच्छन्ति महद् वा जायते भयम् ॥
हारीतः ।
	अपि विद्याकुलैर्युक्ता हीनवृत्ता नराधमाः ।
	क्षौद्रेषु निरता नित्यं यातुधानाः प्रकीर्तिताः ॥
क्षौद्रेषु परपीडाकरेषु कर्मस्व् इत्यर्थः ।
	पक्षिमीनमृगघ्ना ये सर्पकच्छपघातिनः ।
	नानाजन्तुवधे सक्ताः प्रोत्का दुर्ब्राह्मणा हि ते ॥
तथा ।
	शूद्रप्रेष्यो भृतो राज्ञा वृषलो ग्रामयाजकः ।
	वधबन्धोपजीवी च षड् एते ब्रह्मबन्धवः ॥
यमः ।
	यस्य वेदश् च वेदी च विच्छिद्येते त्रिपौरुषम् ।
	स वै दुर्ब्राह्मणो नाम यश् च वै वृषलीपतिः ॥ [४५०]
उशना ।
	वन्ध्या तु वृषली ज्ञेया वृषली तु मृतप्रजा ।
	अपरा वृषली ज्ञेया कुमारी या रजस्वला ॥
	यस्त्व् एनामुद्वहेत् कन्यां ब्राह्मणो ज्ञानदुर्बलः ।
	अश्राद्धेयमपाङ्क्तेयं तं विद्याद् वृषलीपतिम् ॥
	दत्वानुयोगेनार्थाय पतितान् मनुरब्रवीत् ।
	वेदविक्रयिणो ह्येते नैताञ् श्राद्धेषु भोजयेत् ॥
	असंस्कृताध्यापकाश् च भृतकाध्यापकाश् च ये ।
	तमो विशन्ति ते घोरमिति वैवस्वतो ऽब्रवीत् ॥
अत एवैते न भोजनीया इत्यर्थः । मनुः ।
	जटिलं चानधीयानं दुर्बालं कितवं तथा ।
	याजयन्ति च ये पूगांस्तांश् च श्राद्धे विवर्जयेत् ॥
जटिलो ब्रह्मचारी । दुर्बालः खलतिः ।
	चिकित्सकान् देवलकान् मांसविक्रयिणस्तथा ।
	विपणेन च जीवन्ति वर्ज्याः स्युर्हव्यकव्ययोः ॥
चिकित्सको वृत्त्यर्थं न धर्मार्थम् । देवलः ।
	देवकोशोपजीवी च नाम्ना देवलको भवेत् ।
	अपाङ्क्तेयः स विज्ञेयः सर्वकर्मसु सर्वदा ॥
तथा ।
	देवार्चनरतो विप्रो वित्तार्थी वत्सरत्रयम् ।
	असौ देवलको नाम हव्यकव्येषु गर्हितः ॥
विपणो वणिज्या । विपणजीवितया प्रतिषिद्धस्यापि मांसविक्रयिणः पृथक्प्रतिषेधो ऽत्यन्तवर्ज्यत्वख्यापनार्थः । तेनोक्तगुणवतां विपणजीविनामप्यापद्युपादेयत्वं गम्यते । एवमन्ये ऽपि सामान्यतः प्रतिषेधसिद्धौ विशेषप्रतिषेधा अत्यन्तानुपादानार्था वेदितव्याः ।
	प्रेष्यो ग्रामस्य राज्ञश् च कुनखी श्यावदन्तकः ।
	प्रतिरोद्धा गुरोश् चैव त्यक्ताग्निर्वार्धुषिश् तथा ॥
प्रतिरोद्धा प्रतिकूलः । त्यक्ताग्निः शास्त्रोक्तत्यागकारणमन्तरेणेति शेषः । वार्धुषिर्निषिद्धवृद्ध्युपजीवी । निषेधश् च यथा ।
	समर्घं धनमुद्धृत्य महार्घं यः प्रयच्छति ।
	स वै वार्धुषिको नाम ब्रह्मवादिषु गर्हितः ॥
[४५१]	यक्ष्मी च पशुपालश् च परिवेत्ता निराकृतिः ।
	ब्रह्मद्विट् परिवित्तिश् च गणाभ्यन्तर एव च ॥
यक्ष्मी राजयक्ष्मी । निराकृतिम् आह देवलः ।
	अधीत्य विस्मृते वेदे भवेद् विप्रो निराकृतिः ।
कात्यायनस्त्व् अन्यथा निराकृतिम् आह ।
	यस्त्व् आधायाग्निम् आलस्याद् देवादीन् नैभिरिष्टवान् ।
	निराकर्तामरादीनां स विज्ञेयो निराकृतिः ॥
ब्रह्मद्विड् ब्राह्मणद्वेष्टा । गणाभ्यन्तरो गणमध्यगः । गणो मठस्थो ब्राह्मणादिः ।
	कुशीलवो ऽवकीर्णी च वृषलीपतिरेव च ।
	पौनर्भवश् च काणश् च यस्य चओपपतिर्गृहे ॥
कुशीलवो नटादिः । तथा ।
	ब्राह्मैर्यौनैश् च संबन्धैः संयोगं पतितैर्गतः ।
अस्य च पतितात् पृथगुपादानं कृतप्रायश्चित्तस्यानुग्रहार्थम् । उपपातकसंयोग्यनुग्रहार्थं वा ।
	अगारदाही गरदः कुण्डाशी सोमविक्रयी ।
	समुद्रयायी बन्दी च तैलिकः कूटकारकः ॥
गरदो विषदः । बन्दी मङ्गलपाठकः । कूटकारकस्तुलादेर्मानस्य साक्ष्यस्य वा कूटस्य कर्ता ।
	पित्रा विवदमानश् च केकरो मद्यपस्तथा ।
	पापरोग्यभिशस्तश् च दाम्भिको रसविक्रयी ॥
केकरो ऽप्य(ध्य)र्धदृष्टिः । मद्यं द्राक्षारसादि न तु सुरा । तत्पातुः पतितत्वेनैव निषिद्धत्वात् । पापरोगान् आह देवलः: "उन्मादस्त्वग्दोषो राजयक्ष्मा श्वासो मधुमेहो भगंदरो महोदरमश्मरीत्यष्टौ पापरोगाः" । रसो विषं पारद् इक्षुरसादिर्वा ।
	धनुःशराणां कर्ता च यश् चाग्रेदिधिषूपतिः ।
	मित्रध्रुग् द्यूतवृत्तिश् च पुत्राचार्यस्तथैव च ॥
अग्रेदिधिषूम् आह देवलः ।
	ज्येष्ठायां यद्यनूढायां कन्यायामुह्यते ऽनुजा ।
	सा चाग्रेदिधिषूर् ज्ञेया पूर्वा च दिधिषूर्मता ॥ [४५२]
मनुस्तु दिधिषूपतिमन्यथाह ।
	भ्रातुर्मृतस्य भार्यायां यो ऽनुरज्येत कामतः ।
	धर्मेणापि नियुक्तायां स ज्ञेयो दिधिषूपतिः ॥ इति ।
लक्षणाभिधानादेव दिधिषूपतिरपि वर्ज्य इति ज्ञेयम् ।
	भ्रामरी गण्डमाली च श्वित्र्यथो पिशुनस्तथा ।
	उन्मत्तो ऽन्धश् च वर्ज्याः स्युर्वेदनिन्दक एव च ॥
भ्रामर्यपस्मारी । श्वित्री श्वेतत्वक् ।
	हस्तिगोऽश्वोष्ट्रदमको नक्षत्रैर्यश् च जीवति ।
	पक्षिणां पोषको यश् च युद्धाचार्यस्तथैव च ॥
	स्रोतसां भेदकश् चैव तेषां चावरणे रताः ।
स्रोतो जलप्रवाहस्तस्य भेदको विदारकः । आवरणं सेत्वादिना निरोधः ।
	गृहसंबीजको दूतो वृक्षरोपक एव च ।
	श्वक्रीडी श्येनजीवी च कन्यादूषक एव च ॥
गृहसंबीजको गृहस्य कर्ता । दूतः संधिविग्रही । वृक्षरोपको मूलार्थम् ।
	हिंस्रो वृषलवृत्तिश् च गणानां चैव याजकः ।
	आचारहीनः क्लीबश् च नित्ययाचनकस्तथा ॥
वृषलवृत्तिर्वृत्तिर्यस्य स वृषलवृत्तिः । बहवो मिलिता एककर्मकारिणो ऽत्र गणाः । प्रत्येकं बहूनां याजकः पूगयाजकः । तेनापुनरुक्तता । क्लीबो ऽनुत्साही ।
	कृषिजीवी श्लीपदी च सद्भिर्निन्दित एव च ।
	औरभ्रिको माहिषिकः परपूर्वापतिस्तथा ॥
श्लीपदं व्याधिविशेषः । उक्तव्यतिरिक्तो ऽपि साधुनिन्दितः । औरभ्रिको मेषजीवी । एवं माहिषिको व्यभिचारिणीसुतो वा । यथाह देवलः ।
	महिषीत्युच्यते भार्या सा चैष व्यभिचारिणी ।
	तस्यां यो जायते गर्भे स वै माहिषिकः स्मृतः ॥
	प्रेतनिर्हारकश् चैव वर्जनीयः प्रयत्नतः ।
प्रेतनिर्हारको मूल्येन, धर्मार्थं तु न दोषः ।
[४५३]	एतान् विहर्हिताचारानपाङ्क्तेयान् द्विजाधमान् ।
	द्विजातिप्रवरो विप्रान् उभयत्र विवर्जयेत् ॥
उभयत्र दैवे पित्र्ये च । गौतमः: "न भोजयेत् स्तेनपतितनास्तिकतद्वृत्तिवीरहाग्रेदिधिषू-दिधिषूपतिस्त्रीग्रामयाजकाजपालोत्सृष्टाग्निमद्यपकुचारकूटसाक्षिप्रातिहारिकान् । उपपतिर्यस्य च सः । कुण्डाशी सीमविक्रयी । अगारदाहिगरदावकीर्णिगणप्रेष्यागम्यागामिपरिवित्तिपरिवेत्तृ-पर्याहितपर्याधातृत्यक्तात्मदुर्बालकुनखिश्यावदन्तपौनर्भवकितवाजपराजप्रेष्य-प्रातिरूपिकशूद्रापतिनिराकृतिकिलासिकुसीदिवणिक्शिल्पोपजीविज्यावादित्रतालनृत्यगीतशीलान् । पित्रा वा कामेन विभक्तान् । शिष्यांश् चैके सगोत्रांश् च वीरहा ब्राह्मणेतरपुरुषहा च" । ब्रह्महा च पतितत्वेनैव गृहीतः । पतिशब्दो ऽग्रेदिधिषूदिधिषूशब्दाभ्यां प्रत्येकं संबध्यते । याजकशब्दश् च स्त्रीग्रामशब्दाभ्यां प्रत्येकं संबध्यते । याजकशब्दश् च स्त्रीग्रामशब्दाभ्यां प्रत्येकं संबध्यते । कुचारः कुत्सिताचारः । प्रातिहारिक ऐन्द्रजालिकः । उपपतिं न भोजयेत् । उपपतिर्यस्य स उपपतिस्तं चेत्यर्थः । पर्याहितपर्याधाताराव् आह लौगाक्षिः ।
	सोदर्ये तिष्ठति ज्येष्ठे यो ऽग्न्याधानं करोति हि ।
	तयोः पर्याहितो ज्येष्ठः पर्याधाता कनिष्ठकः ॥
त्यक्तात्मा साहसिकः । प्रातिरूपिकः कूटतुलादिमानव्यवहारी, प्रकारान्तरेण वा प्रतारकः । किलासी कुष्ठी, भूमिहर्ता वा । कुसीदी कुत्सितवृद्ध्युपजीवी । ज्याशीलो धनुर्विद्योपजीवी । एवं वादित्रादिशीलाः । सगोत्राः सपिण्डाः । शङ्खसिखितौ: "अनृतवाक् तस्करो राजद्विष्टो भृत्यो वृक्षरोपकवृत्तिर्गरदो ऽग्निदो माहिषिकश् छागलिकः शूद्रोपाध्यायो बन्दी घाण्टिको देवलकः पुरोहितो नक्षत्रादेशवृत्तिर्ब्रह्मपुरुषो ऽपत्यविक्रयी कितवः कूटकारकमानुषपशुविक्रयिणश् चेत्यपाङ्क्तेयाः" । हारीतः: [४५४] "चिकित्सकवृषलप्रेष्य-कारुककितवश्वक्रीडकशकुनिजीविमीनघातकावेष्टकपुंश्चलिवार्धुक्षिकाहितुण्डिकप्रत्यवसित-भृतकाध्यापकभृतकाध्यापितमेलकसूचकानियामककुशीलवादीन् दैवे पित्र्ये च वर्जयेत्" । मनुः ।
	सोमविक्रयिणे विष्ठा भिषजे पूयशोणितम् ।
	अप्रतिष्ठं वार्धुषिके नष्टं देवलके भवेत् ॥
	यतु वाणिजके दत्तं नेह नामुत्र तद् भवेत् ।
	भस्म्नीव हुतं हव्यं तथा पौर्नर्भवे द्विजे ॥
	इतरेषु त्व् अपाङ्क्त्येषु यथोद्दिष्टेष्व् असाधुषु ।
	मेदोऽसृङ्मांसमज्जास्ति वदन्त्यन्नं मनीषिणः ॥
	अपाङ्क्त्यो यावतः पाङ्क्त्यान् भुञ्जानाननुपश्यति ।
	तावतां न फलं तत्र दाता प्राप्नोति बालिशः ॥
	यावतः संस्पृशेदङ्गैर्ब्राह्मणाञ् शूद्रयाजकः ।
	तावतां न भवेद् दातुः फलं दानस्य पौर्तिकम् ॥
	वीक्ष्यान्धो नवतेः काणः षष्टेः श्वित्री शतस्य तु ।
	पापरोगी सहस्रस्य दातुर्नाशयते फलम् ॥
वीक्ष्यान्ध इति योग्यतात्र विवक्षिता । ततश् च यत्र प्रदेशे ऽवस्थितश् चक्षुष्मान् विप्रान् भुञ्जानानवलोकयितुं क्षमस्तत्र प्रदेशे ऽवस्थितो वान्धो नवतेर्विप्राणां भोजनफलं नाशयतीत्यर्थः । वायुपुराणे ।
	अनाश्रमी तपस्तेपे तं विप्रं न निमन्त्रयेत् ।
	औपपत्तिस्तथा शाक्यो नास्तिको वेदनिन्दकः ॥
	ध्यानिनं ये च निन्दन्ति सर्वे ते पङ्क्तिदूषकाः ॥
औपपत्तिर् औपपत्तिकः शुष्कतार्किकः शाक्यसाहचर्यात् । आगमानुसारतार्किकः प्रशस्त एव ।
	वृथामुण्डाश् च जटिलाः सर्वे कापटिकास्तथा ।
	निर्घृणान् भिन्नवृत्तांश् च सर्वाञ् श्राद्धे विवर्जयेत् ॥
	प्राह वेदान् वेदभृतो वेदान् यश् चोपजीवति ।
	उभौ तौ नार्हतः श्राद्धं पुत्रिकापतिरेव च ॥
वेदभृतो वेदप्राप्तये परिक्रीतः । वेदोपजीवनं वाराध्ययनादि ।
	वृथा दारांश्च यो गच्छेद् याजयेच् चावृतो ऽध्वरे ।
	नार्हतस्ताव् अपि श्राद्धं द्विजो यश् चैव नास्तिकः ॥
[४५५]	आत्मार्थं यः पचेदन्नं न देवातिथिकारणात् ।
	नार्हत्यसाव् अपि श्राद्धं पतितो ब्रह्मराक्षसः ॥
हारीतः ।
	स्वकुलं पृष्ठतः कृत्वा यो वै परकुलं व्रजेत् ।
	तेन दुश्चरितेनासौ काण्डपृष्ठो न संशयः ॥
ब्रह्मपुराणे ।
	कृतघ्नान् नास्तिकान् स्तब्धान् म्लेच्छदेशनिवासिनः ।
	त्रिशङ्कुबर्बरान् आन्ध्रान् बकान् द्रविडकुङ्कुणान् ॥
	कर्णाटकांश् च बाह्लीकान् कलिङ्गांश् च विवर्जयेत् ॥
स्कन्दपुराणे ।
	ईश्वर उवाच ।
	श्राद्धं परीक्ष्य दातव्यमित्येषा वैदिकी श्रुतिः ।
	परीक्षणाच् च रम्भोरु आर्जवं गुणवत्तरम् ॥
	अपरीक्ष्य तु यो दद्याच् छ्राद्धम् आर्जवम् आस्थितः ।
	तस्य तुष्यन्ति पितरो देवताश् च न संशयः ॥ १।२२२, २२३, २२४ ॥


	निमन्त्रयेत पूर्वेद्युर्ब्राह्मणान् आत्मवाञ् शुचिः ।

श्राद्धदिनाच् च पूर्वेद्युर्ब्राह्मणान् पङ्क्तिपावनान् । तदभावे मातामहादीन् । आत्मवान् विजितेन्द्रियः । शुचिः प्रयतो निमन्त्रयेत । अप्रत्याख्येयो नियोगो निमन्त्रणम् । देवलः ।
	अक्रुद्धो निभृतः स्वस्थः श्रद्धावानत्वरः शुचिः ।
	समाहितमनाश् चात्र क्रियायामसकृत् सदा ॥
निभृतो मन्दभाषी । स्वस्थः प्रकृतिस्थः । समाहितमनास्तत्परः ।
	श्वः कर्तास्मीति निश्चित्य दाता विप्रान् निमन्त्रयेत् ।
	निरामिषं सकृद् भुक्त्वा सर्वभुक्तजने गृहे ॥
	असंभवे परेद्युर्वा ब्राह्मणांस्तान् निमन्त्रयेत् ।
	अज्ञातीनसमानार्थानयुग्मान् आत्मशक्तितः ॥
असंभवे पूर्वेद्युर्निमन्त्रणासंभवे । तदहर्निमन्त्रणपक्षे ऽपि पूर्वेद्युस्त्यक्तस्त्रीसङ्गा एव निमन्त्रणीयाः । अत्र मार्कण्डेयः ।
	निमन्त्रयेत पूर्वेद्युः पूर्वोक्तान् द्विजसत्तमान् ।
	अप्राप्तौ तद्दिने वापि हित्वा योषित्प्रसङ्गिनम् ॥
	भिक्षार्थम् आगतान् विप्रान् काले संयमिनो यतीन् ।
	भोजयेत् प्रणिपाताद्यैः प्रसाद्य यतमानसः ॥ [४५६]
संयमिनो ब्रह्मचारिणः । प्रचेताः ।
	सवर्णं प्रेषयेद् आप्तं द्विजानामुपमन्त्रणे ।
स्वयंनिमन्त्रणासामर्थ्य एतत् ।
	कृतापसव्यः पूर्वेद्युः पूर्वान् पितॄन् निमन्त्रयेत् ।
	भवद्भिः पितृकार्यं नः संपाद्यं च प्रसीदथ(त) ॥
	सव्येन वैश्वदेवार्थं प्रणिपत्य निमन्त्रयेत् ॥
मनुस्तु वैश्वदेविकब्राह्मणानां पूर्वं निमन्त्रणमिच्छति । यद् आह ।
	दैवाद्यन्तं यदीहेत पित्राद्यन्तं न तद् भवेत् ।
	पित्राद्यन्तं त्व् ईहमानः क्षिप्रं नश्यति सान्वयः ॥ इति ।
ततश् च विकल्पः । यमः ।
	जातिक्रियावबोधाद्यैर्गुणैर्युक्तानलोलुपान् ।
	प्रार्थयेत प्रदोषान्ते भुक्तान् आशयितान् द्विजान् ॥
	सर्वायासविनिर्मुक्तैः कामक्रोधविवर्जितैः ।
	भव्द्भिर् भवितव्यं नः श्वोभूते श्राद्धकर्मणि ॥
	ते तं तथेत्यविघ्नेन यातीयं रजनी यदि ।
	यथाश्रुतं प्रतीक्षेरञ् श्राद्धकालमतन्द्रितः ॥
ते तथेति ब्रूयुरिति शेषः । मत्स्यपुराणे ।
	दक्षिणं जानुम् आलभ्य त्वं मायाद्य निमन्त्रितः ।
	एवं निमन्त्र्य नियमाञ् श्रावयेत् पैतृकान् बुधः ॥
	अक्रोधनैः शौचपरैः सततं ब्रह्मचारिभिः ।
	भवितव्यं भवद्भिश् च मया च श्राद्धकर्मणि ॥
वराहपुराणे ।
	वस्त्रशौचादि कर्तव्यं श्वः कर्तास्मीति जानता ।
	स्थानोपलेपनं भूमिं कृत्वा विप्रान् निमन्त्रयेत् ॥
	दन्तकाष्ठं च विसृजेद् ब्रह्मचारी शुचिर् भवेत् ॥


	तैश् चापि संयतैर् भाव्यं मनोवाक्कायकर्मभिः ॥ १।२२५ ॥

तैर्निमन्त्रितैः संयतमनोवाक्कायव्यापारैर् भवितव्यम् । चकरात् कर्त्रापि भवितव्यम् । मनुः ।
	निमन्त्रितो द्विजः पित्र्ये नियतात्मा भवेत् सदा ।
	न च छन्दांस्यधीयीत यस्य श्राद्धं च तद् भवेत् ॥ [४५७]
देवलः ।
	पूर्वं निमन्त्रितो ऽन्यस्य यति कुर्यात् प्रतिग्रहम् ।
	भुक्ताहारो ऽपि वा भुङ्क्ते सुकृतं तस्य नश्यति ॥
मनुः ।
	केतितस्तु यथान्यासं हव्यकव्ये द्विजोत्तमः ।
	कथंचिदप्यतिक्रामन् पापः सूकरतां व्रजेत् ॥
अङ्गीकृतनिमन्त्रणस्यैतत् । आपस्तम्बः: "आरब्धे चाभोजनम् आ समापनात्" । यमः ।
	केतनं कारयित्वापि यो ऽतिपातयते द्विजः ।
	ब्रह्महत्यामवाप्नोति शूद्रयोनौ च जायते ॥
निमन्त्र्य ब्राह्मणमतिपतयते ऽतिक्रामति तं न भोज्यत इति यावत् ।
	आमन्त्रितस्तु यः श्राद्धे त्व् अन्यस्य कुरुते क्षणम् ।
	संवत्सरक्र्तं पुण्यं तस्य नश्यति दुर्मतेः ॥
	आमन्त्र्य ब्राह्मणं यस्तु यथान्यायं न पूजयेत् ।
	अतिकृच्छ्रासु घोरासु तिर्यग्योनिषु जायते ॥
हारीतः ।
	दैवे वा यदि वा पित्र्ये निमन्त्र्य ब्राह्मणं यदि ।
	तर्पयेन् न यथान्यायं स तत् तस्य फलं हरेत् ॥
	प्रसादाद् विस्मृतं ज्ञात्वा प्रसाद्यैनं प्रयत्नतः ।
	तर्पयित्वा विशेषेण सर्वं तत् फलम् आप्नुयात् ॥
मनुः ।
	निमन्त्रितस्तु यः श्राद्धे वृषल्या सह मोदते ।
	दातुर्यद् दुष्कृतं किंचित् तत् सर्वं प्रतिपद्यते ॥
वृषली शूद्रा । मनुः ।
	दैवपूर्वं तु यच् छ्राद्धमदैवं वापि यद् भवेत् ।
	ब्रह्मचारी भवेत् तत्र भुक्त्वा श्राद्धम् तु नैत्यकम् ॥
कात्यायनः : "तदहः शुचिरक्रोधनो ऽत्वरितो ऽप्रमत्तः सत्यवादी स्यात् । मैथुनश्रमस्वाध्यायान् वर्जयेत् । आवाहनादि वाग्यत आ उपस्पर्शनात् । आमन्त्रितश् चैवम्" । उपस्पर्शनम् आचमनं कर्मणो ऽन्ते तत्पर्यन्तं वाचंयमः स्याद् इत्यर्थः । वृद्धशातातपः ।
	शुद्ध्यर्थं प्रातरुत्थाय भक्षयेद् दन्तधावनम् ।
एतच् च भोक्तुर्न दातुः, "क्लिन्नदन्तः पितॄन् यजेत" इत् श्रुतेः । हारीतः: "अथ श्वोभूते दक्षिणाप्रवणां दिशं गत्वा दक्षिणाप्रणतान् समूलान् [४५८] दर्भान् आहरेत् । अपरिगृहीतास् चापः । कृतवेश्वकर्माणः सस्त्रीबालवृद्धाः सुरभिस्नाताः शुचिवाससः स्युः" । सुरभिस्नाताः सुगन्धितैलादिद्रव्यस्नाताः । यमः ।
	समूलस्तु भवेद् दर्भः पितॄणां श्राद्धकर्मणि ।
	मूलेन लोकाञ् जयति शक्रस्य तु महात्मनः ॥
	रक्षन्ति दर्भा असुरांस्तिला रक्षन्ति राक्षसान् ।
	वेदविद् रक्षति त्व् अन्नं यतये दत्तमक्षयम् ॥
ब्रह्मपुराणे ।
	हरिता वै सपिञ्जूलाः स्निग्धाः पुष्टाः समन्ततः ।
	रत्निमात्राः प्रमाणेन पितृतीर्थेन संस्कृताः ॥
सपिञ्जूला अच्छिन्नप्रान्ताः । बद्धमुष्टिः करो रत्निः । संस्कृताः परामृष्टाः । 
	तथा श्यामाकनीवारदूर्वाश् च समुदाहृताः ।
कुशाभाव इति द्रष्टव्यम् । तथा च विष्णुः: "कुशाभावे कुशस्थाने काशदूर्वाश् च दद्यात्" । गोभिलः: "बहिरुपमूललूनं पितृभ्यस्तेषामलाभे शूकतृणशरसूर्यसुतनलषण्ढ(ण्ड)वर्जं सर्वतृणानि" । शुकतृणं शूकधान्यतृणम् । कात्यायनः ।
	हरिता यज्ञिया दर्भाः पीतकाः पञ्चपज्ञियाः।
	समूलाः पितृदै(दे)वत्याः कल्माषा वैश्वदेविकाः ॥
	पिण्डार्थं संभृताः स्युर्ये तर्पणार्थं तथैव च ।
	धृतैकतस्तु विण्मूत्रे तेषां त्यागो विधीयते ॥
पुराणात् ।
	तर्पणादीन कार्याणि पितॄणां यानि कानिचित् ।
	तानि स्युर्द्विगुणैर्दर्भैः संस्तरार्थं विशेषतः ॥
	सपिण्डीकरणं यावद् ऋजुदर्भैः पितृक्रिया ।
	सपिण्डीकरणादूर्ध्वं द्विगुणैर्विधिवद् भवेत् ॥
कुशग्रहणमन्त्रः ।
	विरिञ्चिना सहोत्पन्न परमेष्ठिन् निसर्गज ।
	नुद पापानि सर्वाणि भव स्वस्तिकरो मम ॥ [४५९]
इति कुशाः । अथ प्रोक्षणम् । तत्र वृद्धशातातपः ।
	बहिराचम्य नद्यादौ सोदकश् च सुसंयतः ।
	आहरेत् प्रोक्षणं प्राज्ञो नैकजातिर्न चाव्रतः ॥
	शैवलतृणपर्णाद्यैरसंस्काराम्बुभाजनैः ।
	सैकतावस्त्रतोयाद्यैर्न कुर्यात् प्रोक्षणं बुधः ॥
एकजातिः शूद्रः । शैवलादिभिर्युक्तैरसंस्कृतभाजनैः । सैकतान्तर्गतैर्वस्त्रादिनिर्गतैश् च जलैर्न पोक्षयेद् इत्यर्थः । आपस्तम्बः ।
	नालिकाभिन्नपात्रेण कांश्यपात्रेण चैव हि ।
	पाण्यङ्गफलजेनापि कुर्यान् नाभ्युक्षणं बुधः ॥
नालिका वेणुमयी । भिन्नपात्रं यन् मृन्मयम् । प्राण्यङ्गजं शङ्खशुक्त्यादि । फलजं नारिकेलबिल्वादिमयम् ।
	गृहे वा सम्यग् आचान्तः कृत्वा स्वर्णोदकं बुधः ।
	नाधोवस्त्रैकदेशेन शुद्ध्यर्थमप् आहरेत् ॥
	यद्यानीतं तु सव्येन प्रोक्षयेद् दक्षिणेन तु ।
	आग्नेयं प्रथमं प्रोक्तं विप्रहस्ताद् द्वितीयकम् ॥
	तृतीयमुदकस्ह्तानाच् चतुर्थं मणिकात् स्मृतम् ॥
अग्नियुक्तभाजनस्थम् आग्नेयम् । मणिक उदपात्रम् । प्रचेताः ।
	संगृह्याभ्युक्षणं यायात् सोपानत्को गृहं प्रति ।
	तदमुक्त्वा गृहं प्राप्य आचामेत् परिचारकात् ॥
	अभ्युक्षणोदपात्रं तु न तावत् स्थाप्यते क्वचित् ।
	यावन् नाचमनं दत्तं प्रोक्षिता न गलन्तिका ॥
गलन्तिका वाध्धानी । विष्णुः: "न नक्तं गृहीतेन श्राद्धकर्म कुर्यादुदकेन" । ब्रह्माण्डपुराणे ।
	दुर्गन्धि फेनिलं वर्ज्यं तथा वै पल्वलोदकम् ।
	नाप्नुयाद् यत्र गौस्तृप्तिं नक्तं यच् चैव गृह्यते ॥
इति प्रोक्षणम् । अथ वैश्वदेवादिः । तत्र लौगाक्षिः ।
	पित्रर्थं निर्वपेत् पाकं वैश्वदेवार्थमेव च ।
	वैश्वदेवं न पित्रर्थं न दार्शं वैश्वदेविकम् ॥ [४६०]
देवयज्ञार्थं वैश्वदेवम् । दर्शश्राद्धं दार्शम् । एतच् च श्राद्धमात्रोपलक्षणार्थम् । पैठीनसिः ।
	पितृपाकं समुद्धृत्य वैस्वदेवं करोति यः ।
	आसुरं तद् भवेच् छ्राद्धं पितॄणां नोपतिष्ठति ॥
लौगाक्षिः ।
	पक्षान्तकर्म निर्वर्त्य वैश्वदेवं च साग्निकः ।
	पिण्डयज्ञः ततः कुर्यात् ततो ऽन्वाहार्यकं बुधः ॥
पक्षान्तकर्माग्न्यन्वाधानम् । अन्वाहार्यकं दर्शश्राद्धम् ।
	अकृते वैश्वदेवे तु स्थालीपाकः प्रकीर्तितः ।
	अन्यत्र पिण्डयज्ञात् तु सो ऽपराह्णे विधीयते ॥
पिण्डयज्ञस्थालीपाकात् प्राग् वैश्वदेवः कार्य इत्यर्थः । भविष्यत्पुराणे त्व् अन्यक्रमः ।
	कृत्वा श्राद्धं महाबाहो ब्राह्मणांश् च विसृज्य च ।
	वैश्वदेवादिकं कर्म ततः कुर्यात् नराधिप ॥ इति ।
तथा ।
	पितॄन् संतर्प्य विधिवद् बलिं दद्याद् विधानतः ।
	वैश्वदेवं ततः कुर्यात् कृत्वा ब्राह्मणवाचनम् ॥
	ये अग्निदग्धा मन्त्रेण भूमौ यन् निक्षिपेद् बुधः ।
	जानीहि तद् बलिं वीर श्राद्धकर्मणि नित्यदा ॥
एवं वैश्वदेवस्य त्रयः कालाः । एकः पाकान्तरो ऽपरो बलिदानानन्तरः श्राद्धसमाप्त्यनन्तरस्तृतीयः । अथापरेतिकर्तव्यता । तत्र पुराणम् ।
	भूमिः श्राद्धे पञ्चगव्यैर्लिप्ता शोध्या तथोल्मुकैः ।
	गौरमृत्तिकया छन्ना प्रकीर्णतिलसर्षपा ॥
उशना: "गोमयोदकैर् भूमिभाजनभाण्डशौचं कुर्यात्" । देवलः ।
	तथैव यन्त्रितो दाता प्रातः स्नात्वा सहाम्बरः ।
	आरभेत नवैः पात्रैरन्नारम्भं च बान्धवैः ॥
[४६१]	तिलानवकिरेत् तत्र सर्वतो वासयेदजान् ।
	असुरोपहतं सर्वं तिलैः शुध्यत्यजेन च ॥
	ततो ऽन्नं बहुसंस्कारं नैकव्यञ्जनभक्ष्यवत् ।
	चोष्यपेयसमृद्धं च यथाशक्ति प्रकल्पयेत् ॥
	ततो निवृते मध्याह्ने लुप्तलोमनखान् द्विजान् ।
	अभिगम्य यथामार्गं प्रयच्छेद् दन्तधावनम् ॥
	तैलमुद्वर्तनं स्नानं स्नानीयं च पृथग्विधम् ।
	पात्रैर् औदुम्बरैर्दद्याद् वैश्वदेवकपूर्वकम् ॥
	ततः स्नात्वा निवृत्तेभ्यः प्रत्युत्थाय कृताञ्जलिः ।
	पाद्यम् आचमनीयं च संप्रयच्छेद् यथाक्रमम् ॥
औदुम्बरं ताम्रम् । विश्नुः ।
	स्नातो ऽधिकारी भवति दैवे पित्र्ये च कर्मणि ।
	पवित्राणां तथा जप्ये दाने च विधिचोदिते ॥
वृद्धवसिष्ठः ।
	जपहोमोपवसेषु धौतवस्त्रः सदा भवेत् ।
	अलंकृतशुचिर्मौनी श्राद्धादौ विजितेन्द्रियः ॥
प्रचेताः: "श्राद्धकृच् छुक्लवासाः स्यात्" । कषयरक्तप्रतिषेधम् आह बौधायनः ।
	काषायवासाः कुरुते जपहोमप्रतिग्रहान् ।
	न तद् देवगमं भवति हव्यकव्येष्व् अथो हविः ॥
योगयाज्ञवल्क्यः ।
	जपे होमे तथा दाने दैवे पित्र्ये च कर्मणि ।
	बध्नीयान् नासुरीं कक्ष्यां शेषे काले यथेच्छया ॥
	परिधानाद् बहिः कक्ष्या निबद्धा ह्यासुरी भवेत् ॥
भृगुः ।
	नग्नः स्यान् मलवद्वासा नग्नः कौपीनकेवलः ।
	द्विकक्ष्यो ऽनुत्तरीयश् च अकक्षो ऽवस्त्र एव च ॥
	नग्नः काषायवासाः स्यान् नग्नश् चार्धपटः स्मृतः ॥
शातातपः ।
	एकवस्त्रो न भुञ्जीत न कुर्याद् देवतार्चनम् ।
	न चार्चयेद् द्विजान् नग्नः कुर्यादेवंविधो नरः ॥
	सव्यादंसात् परिभ्रष्टं कथंचिद् विवृताम्बरम् ।
	एकवस्त्रं तु तं विद्याद् दैवे पित्र्ये च वर्जयेत् ॥ [४६२]
वृद्धमनुः ।
	सव्यंधौतेन कर्तव्याः क्रिया धर्म्या विपश्चिता ।
	न तु नेजकधौतेन नाहतेन च कर्हिचित् ॥
अहतम् आह कश्यपः ।
	अहतं यन्त्रनिर्मुक्तमुक्तं वासः स्वयंभुवा ।
	शस्तं तन् माङ्गलिक्येषु तावत् कालं न सर्वदा ॥
माङ्गलिक्यं विवाहादि । ततो ऽन्यत्र सकृत् प्रक्षालितमहतमित्याह प्रचेताः ।
	ईषद्धौतं नवं श्वेतं सदशं यन् न धारितम् ।
	अहतं तद् विजानीयात् सर्वकर्मसु पावनम् ॥
व्यासः ।
	अच्छिन्नाग्रं च यद् वस्त्रं मृदा प्रक्षालितं च यत् ।
	अहतं धातुरक्तं तत् पवित्रमिति वै स्थितिः ॥
शाट्यायनिः ।
	ततः सूर्यमुपस्थाय सम्यग् आचम्य च स्वयम् ।
	अभ्युक्षणं समादाय संयतात्मा गृहं व्रजेत् ॥
	सोपानत्कः सदर्भश् च सपात्रः सदशोत्तरः ॥
सदशमुत्तरमुत्तरीयं यस्य स सदशोत्तरः । सूर्योपस्थानं ब्रह्मयज्ञाद्युपलक्षणार्थम् । योगयाज्ञवल्क्यः ।
	तेनोदकेन पात्राणि प्रोक्ष्याचम्य पुनर्गृहे ।
	पात्राद् विरहितं तोयमुद्धृतं सव्यपाणिना ॥
	न तेन प्रोक्षणं कुर्याद् वस्त्रनिर्णेजनेन च ॥
ब्रह्माण्डपुराणे ।
	नाप्रोक्षितं स्पृशेत् किंचिद् दैवे पित्र्ये च वा पुनः ।
	उत्तरेणाहरेद् वेद्या दक्षिणेन विसर्जयेत् ॥
वेदिः श्राद्धभूमिः । गोभिलः ।
	दानम् आचमनं होमं भोजनं देवतार्चनम् ।
	प्रौढपादो न कुर्वीत स्वाध्यायं पितृतर्पणम् ॥
	आसनारूढपादो यो जान्वोर्वा जङ्घयोस्तथा ।
	कृतावसिक्थिको यस्तु प्रौढपादः स उच्यते ॥
बौधायनः: "नाभेरधः करस्पर्शं कर्मयुक्तो विवर्जयेत्" । तथा ।
	संध्ययोरुभयोर् जप्ये भोजने दन्तधावने ।
	पितृकार्ये च दैवे च तथा मूत्रपुरीषयोः ॥
	गुरूणां संनिधौ दाने योगे चैव विसेषतः ।
	एतेषु मौनम् आतिष्ठेत् स्वर्गम् आप्नोति मानवः ॥ [४६३]
योगयाज्ञवल्क्यः ।
	यदि वाग्यमलोपः स्याज् जप्यादिषु कथंचन ।
	व्याहरेद् वैष्णवं मन्त्रं स्मरेद् वा विष्णुमव्ययम् ॥
मार्कण्डेयः ।
	अह्नः षट्सु मुहूर्तेषु गतेषु त्व् अथ तान् द्विजान् ।
	प्रत्येकं प्रेषयेत् प्रेष्यं स्नानार्थं चामलोदकम् ॥
	स्नातः स्नातान् समाहूतान् स्वागतेनार्चयेत् पृथक् ।
	स्थितान् देशे विविक्ते तु प्रकीर्णतिलबर्हिषि ॥ १।२२५ ॥


	अपराह्णे समभ्यर्च्य स्वागतेनागतान् द्विजान् ।
	पवित्रपाणिराचान्तान् आसनेषूपवेशयेत् ॥ १।२२६ ॥
	युग्मान् दैवे यथाशक्ति पित्र्ये ऽयुग्मांस्तथैव च ।
	परिश्रिते शुचौ देशे दक्षिणाप्रवणे तथा ॥ १।२२७ ॥
	द्वौ दैवे प्राक् तु पित्र्ये त्रीन् उदग् एकैकमेव वा ।

तान् निमन्त्रितान् आगतान् विप्रानपराह्णे ऽहनो ऽपरभागे स्वागतेन स्वागतवाक्येन पूजितान् आचान्ताञ् शुचौ शुद्धे परिश्रिते काण्डपटादिना परिवृते दक्षिणतः क्रमनिम्ने प्रदेशे दैवे वैश्वदेविके यथाशक्ति युग्मान् प्राङ्मुखान् पित्र्ये पितृकार्ये यथाशक्त्या वा । अयुग्मान् इति पाठः । अयुग्मान् उदङ्मुखान् आसनेषु पवित्रपाणिरुपवेशयेत् । अथ वा द्वाव् एव वैश्वदेवे त्रीन् एव पित्र्ये । यद् वोभयत्रैकैकम् । द्विचतुरादिसंख्याका युग्माः । एकत्रपञ्चकादिसंख्याका अयुग्माः । महासंख्यायामसमर्थस्य चाल्पसंख्याविधिः । यत् तु मनुनोक्तम्,
	द्वौ दैवे पित्र्यकृत्ये त्रीन् एकैकमुभयत्र वा ।
	भोजयेत् सुसमृद्धो ऽपि न प्रसज्येत विस्तरे ॥
	सत्क्रियां देशकालौ च शौचं ब्राह्मणसंपदम् ।
	पञ्चैतान् विस्तरो हन्ति तस्मान् नेहेत विस्तरम् ॥
इति, तन् न्यूनसंख्याप्रशंसार्थं नाधिकसंख्यानिषेधार्थम् । तथा सति नाधिकसंख्या विधीयते । विधत्ते च गौतमः: "नवावरान् भोजयेदयुजो वा यथोत्साहम्" इति । गृह्यकृच्छौनकः: "अथातः पार्वणे श्राद्धे काम्य आभ्युदयिक एकोद्दिष्टे वा [४५४] ब्राह्मणाञ् श्रुतशीलवृत्तसंअन्नान् एकेन वा काले ज्ञापितान् स्नातान् कृतशौचांस्तान् उदङ्मुखान् पितृवदुपवेश्य चैकैकमेकैकस्य द्वौ द्वौ त्रींस्त्रीन् वा वृद्धौ फलभूयस्त्वं न त्व् एवैकं सर्वेषां पिण्डैर्व्याख्यातं काममनाद्ये" । अस्यार्थः — पार्वणादिश्राद्धचतुष्टये ब्राह्मणाञ् श्रुतादिगुणोपेतान् एकेन वा श्रुतादिना गुणेन संपन्नान् काले पूर्वेद्युर् ज्ञापितान् निमन्त्रितान् स्नातान् समावृत्तान् आप्लुतान् वा तद्दिने कृतपादशौचान् पितृवत् पितृतुल्यवयस्कान् । वृद्धवृद्धतरवृद्धतमान् इत्यर्थः । पित्रादीनामेकैकस्य स्थान एकमेकं द्वौ द्वौ विप्रौ त्रींस्त्रीन् विप्रान् वोपवेश्येत् । विप्रसंख्यया वृद्धौ फलभूयस्त्वं न तु सर्वेषां पित्रादीनां स्थान एकं ब्राह्मणमुपवेशयेत् । काममनाद्ये आद्यं तु सपिण्डीकरणं ततो ऽन्यदनाद्यम् । यद् वान्नम् आद्यं तदभावो ऽनाद्यं यद् वानाद्यम् आममिति । ब्रह्मपुराणे ।
	देशकालधनाभावादेकैकमुभयत्र वा ।
	शेषान् वित्तानुसारेण भोजयेदन्यवेश्मनि ॥
उभयत्र दैवे पित्र्ये चेत्यर्थः । शङ्खः ।
	भोजयेदथ वाप्येकं ब्राह्मणं पङ्क्तिपावनम् ।
	दैवे कृत्वा तु नैवेद्यं पश्चात् तस्य तु निर्वपेत् ॥
पुराणात् ।
	एक एव यदा विप्रो द्वितीयो नोपपद्यते ।
	पितॄणां ब्राह्मणो योज्यो दैवे त्व् अग्निं नियोजयेत् ॥
वसिष्ठः ।
	अपि वा भोजयेदेकं ब्राह्मणं वेदपारगम् ।
	श्रुतशीलादिसंपन्नं सर्वालक्षणवर्जितम् ॥
	यद्येकं भोजयेच् छ्राद्धे दैवं तत्र कथं भवेत् ।
	अन्नं पात्रे समुद्धृत्य सर्वस्य प्रकृतस्य तु ॥
	देवतायतने कृत्वा ततः श्राद्धं प्रवर्तयेत् ।
	प्रास्येदन्नं तदग्नौ तु दद्याद् वा ब्रह्मचारिणे ॥
बृहस्पतिः ।
	यद्येकं भोजयेच् छ्राद्धे स्वल्पत्वात् प्रकृतस्य तु ।
	स्तोकं स्तोकं समुद्धृत्य तेभ्यो ऽन्नं निवेदयेत् ॥
ब्राह्मणतृप्तिसमर्थस्यान्नस्य स्तोकं तृतीयं भागं बुद्ध्या पृथक्कृत्य तेभ्यः पित्रादिभ्यः प्रत्येकं प्रदद्याद् इत्यर्थः । [४६५]
	अपराह्णे समभ्यर्च्येत्यत्र संदेहः । किं द्विधा विभक्तस्याह्ण उत्तरो भागो ऽपराह्णः किं वा पञ्चधा विभक्तस्य चतुर्थो भागो ऽपराह्णः । तत्र केचिद् आहुः: पञ्चधा विभक्तस्य चतुर्थो भागो ऽपराह्ण इति । तथा हि श्रुतिः: "आदित्यो वै सर्व ऋतवः स यदैवोदेत्यथ वसन्तो यदा संगवो ऽथ ग्रीष्मो यदा मधंदिने ऽथ वर्षा यदापराह्णो ऽथ शरद् यदास्तमेत्यथ हेमन्तः" इति । स्मृतिरपि, यद् आह व्यासः ।
	मुहूर्तत्रितयं प्रातस्तावान् एव संगवः ।
	मध्याह्नस्त्रिमुहूर्तः स्यादपराह्णस्तु तादृशः ॥
	सायाह्नस्त्रिमुहूर्तो ऽथ सर्वकर्मबहिष्कृतः ॥ इति ।
अतश् च श्रौतादिप्रयोगात् पञ्चधा विभक्तस्याह्नश् चतुर्थ एव भागो ऽपराह्णशब्दवाच्य इति । तदन्ये नानुमन्यन्ते । ते हि मन्यन्ते — नैवास्मात् प्रयोगाद् वाच्यनियमः शक्यो ऽवधारयितुम् । भवति हि श्रुताव् एवाह्नो भागान्तरे ऽप्यपराह्णशब्दप्रयोगः । यथा: "पूर्वाह्णो वै देवानां मध्याह्नो मनुष्याणामप्राह्णः पितॄणाम्" इति । अत्र खलु त्रेधाविभक्तस्याह्नस्तृतीयो भागो ऽपराह्णशब्दवाच्यः प्रयुज्यते । तथा "तस्मात् सुपूर्वाह्ण एव पूर्वयोपसदा प्रचरितव्यं स्वपराह्णे परया" इत्यादौ दिनस्यान्तिमे मुहूर्ते द्वेधा विभक्तस्याह्नो द्वितीये भागे ऽप्यस्ति प्रयोगः । यद् आह मनुः ।
	यथा चैवापरः पक्षः पूर्वपक्षाद् विशिष्यते ।
	तथा श्राद्धस्य पूर्वाह्णादपराह्णो विशिष्यते ॥ इति ।
ततः पञ्चधाविभक्तस्याह्नश् चतुर्थ एव भागे ऽपराह्णशब्दप्रयोगः इत्यसिद्धम् । तदसिद्धौ च न स एवापराह्णपदवाच्यः । यदि हि तथा स्यात् तदा पङ्कजशब्दवत् कुशलप्रवीणादिशब्दवद् वा योगरूढत्वादिकल्पनयापराह्णे समभ्यर्च्येत्यादिवाक्ये मध्याह्नसायाह्नयोर्मधगतो ऽह्नो भाग एव वाक्यार्थान्वयी स्यात् । न त्व् एतदस्ति । तस्मादह्नो ऽपरो भाग इत्यनया व्युत्पत्त्या यौगिक एवायं शब्दः । अत एव कुतपकालव्यापिन्याममावास्यायाममावास्याश्राद्धं कार्यम् आह जाबालिः ।
	भूतविद्धा त्व् अमावास्या प्रतिपन्मिश्रिता च या ।
	तयोस्तु पितृकृत्ये ऽपि ग्राह्याः कुतपकालिकी ॥ इति ॥ [४६६]
	अनेन च पार्वणं श्राद्धं कुतपे कार्यं विधीयते । अन्यथा कुतपव्यापिन्या ग्रहणविधिरदृष्टार्थः स्यात् । तस्मादपराह्णे विहितं श्राद्धं कुतपे कार्यमिति विधिः कुतपस्यापराह्णान्तर्भावं गमयति । भवति च कुतपस्य द्वितीयमर्धमपराह्णमध्यवर्ति । अह्नो हि पञ्चदशमुहूर्तरूपस्याष्टमो मुहूर्तः कुतपस्तेन तस्य भवति द्वितीयमर्धमपराह्णः । यदि च सायाह्नात् प्राक्तनं मुहूर्तत्रयमेवापराह्णः स्यात् तदा ग्राह्या कुतपकालिकीति विधिना कुतपो नित्यवद् विहितमपराह्णं बाधित्वा विधेयः । स चाबाधे सत्यन्याय्यः । अत एव कुतप्विधानान् नाह्णस्तृतीये भागे ऽस्यापराह्णशब्दस्य वृत्तिरवसीयते । यदुक्तं गौतमेन,
	प्रारभ्य कुतपे श्राद्धं कुर्याद् आरौहिणाद् बुधः ।
	विधिज्ञो विधिम् आस्थाय रौहिणं न तु लङ्घयेत् ॥
इति, तदपि कुतपमात्रव्यापिकुह्वादिश्राद्धविषयम् । न पुनः सकलमध्याह्नव्यापिश्राद्ध-तिथाव् एकोद्दिष्टविषयम् । तथाहि सति रौहिणानतिक्रमविधेरदृष्टं मूलं कल्प्यं स्यात् । न तु विष्यान्तरे । तथा हि अपराह्णान्तर्गतरौहिणांशारब्धे श्रद्धे श्राद्धाङ्गभूततिथिक्षये ऽपि प्रारब्धकर्मसमाप्तिरनन्तरमेव तिथ्यन्तरे ऽपि विधिनाक्षिप्यते समाप्यते च । कुतपोत्तरार्धारब्धं रौहिणे श्राद्धं विना पुरुषापराधाद् इति दृष्टमूलैव रौहिणानतिक्रमस्मृतिः । तस्मादुक्त एव विषयो ऽस्य वाक्यस्य युक्तः । यत् तु व्यासादिभिर्मध्यंदिनात् परतो मुहूर्तत्रये ऽपराह्णशब्दः प्रयुज्यते । तत् तस्य भागस्य शब्दान्तरेण व्यपदेष्टुमशक्यत्वात् । न पुनस्तस्यैवापराह्णपदव्यपदेश्यत्वात् । दर्शितो हि तस्य सायाह्ने मध्यंदिनोत्तरार्थे च प्रयोगः । ननु च द्वितीयमहरर्धमपराह्णस्तथापि यदपराह्णे विहितं तदह्नः पञ्चधा विभक्तस्य चतुर्थ एव भागे कार्यम् । यद् आह पराशरः ।
	यद् यदेतेषु विहितं तत् तत् कुर्याद् विचक्षणः ।
अस्यार्थः — यद् यत् कर्म स्नानदानश्राद्धादिकं पूर्वाह्णादिकालेषु विहितं तदेतेषु प्रातरादिषु मुहूर्तत्रयपरिमितेष्व् अह्नः पञ्चसु भागेषु कार्यमिति । तन् न, न ह्यनेन वाक्येनापराह्णविहितं श्राद्धमह्नः पञ्चधा विभक्तस्य चतुर्थ एव भागे कार्यमिति नियम्यते । किं तु पिण्डान्वाहार्यकं श्राद्धं मध्यंदिनादुत्तरत्र मुहूर्तत्रये कार्यमित्य् औचित्यप्राप्तमनूद्यते । तद् धि पितृयज्ञं कृत्वा कार्यं पितृयज्ञं तु निर्वर्त्येत्यत्रोक्तम् । यत एव नेदं नियमकमत एव दर्शश्राद्धप्रकरणे मत्स्यपुराणम् ।
[४६७]	ऊर्ध्वं मुहूर्तात् कुतपाद् यन् मुहूर्तचतुष्टयम् ।
	मुहूर्तपञ्चकं वापि स्वधावाचनमिष्यते ॥ इति ।
एतच् च पराशरवाक्यस्यानियामकत्व एव युज्यते । नियामक्त्वे तु पुनः कुतपसंज्ञकादष्टमान् मुहूर्तादुत्तरो रौहिणसंज्ञको मुहूर्तः श्राद्धाङ्गत्वेन न शक्यते विधातुम् । दशमादय एव हि त्रयो मुहूर्ताः पराशरेण नियम्येरन् न तु नवमः । एवं तस्य नियामकत्वे मुहूर्तपञ्चकं वेति त्रयोदशस्य मुहूर्तस्य सायाह्नान्तः पातिनो ऽङ्गत्वविधिरनुपपन्नः । अस्य च चतुर्थप्रहरान्तःपाताच् छ्राद्धाङ्गत्वं प्रतिषिध्यते । तथा च वायुपुराणम् ।
	चतुर्थे प्रहरे प्राप्ते यः श्राद्धं कुरुते नरः ।
	आसुरं तद् भवेच् छ्राद्धं दाता च नरकं व्रजेत् ॥
अत एव विहितप्रतिषिद्धत्वान् मुहूर्तपञ्चकं वेति विकल्प उक्तः । व्यवस्थितश् चायम् । यदा प्राक् चतुर्थात् प्रहरादमावस्यादिश्राद्धाङ्गतिथिः समग्रश्राद्धप्रयोगसंपादनसमर्था भवति चेत् प्रतिषेधः । नो चेद् विधिः । पराशरवाल्क्यस्यानियमत्वमेव स्फुटी करोति व्याघ्रपात् ।
	विधिज्ञः श्रद्धयोपेतः सम्यक् पात्रप्रयोजकः ।
	रात्रेरन्यत्र कुर्वाणः श्रेयः प्राप्नोत्यनुत्तमम् ॥ इति ।
यत एव द्वितीयमह्नो ऽर्धमपराह्णो ऽत एव बह्वृचब्राह्मणे श्रूयते: "उद्धाराहवनीयमित्यपराह्ण आह" इति । अत एव च आश्वलायनीयसूत्रम्: "उत्सर्गे ऽपराह्णे गार्हपत्यं प्रज्वाल्य" इत्यादि । सायंकालविहितस्याग्निहोत्रस्याङ्गमुद्धरणं सायमेव कार्यम् "तत्कालश् चैव तद्गुणः" इति वचनात् । तेन सायाह्न एवायमपराह्णशब्दः । तस्मात् सिद्धं द्वेधा विभक्तस्याह्नो द्वितीयो भागो ऽपराह्ण इति । तत्रामावस्याया अन्यत्र श्राद्धकरणे प्रथम एवापराह्णभाग् एतत् कार्यम्, विलम्बे हेत्वभावात् । अमावास्यायां तु पिण्डान्वाहार्यकपितृयज्ञानुरोधेन यत्रापराह्णभागे ऽमावास्यायुक्ते संपद्यते तत्र कार्यम् । सांवत्सरादिकं तु श्राद्धतिथियुक्ते ऽपराह्णभागे यत्र कुत्रचित् कर्यम् । सा चेत् सायाह्नमात्रव्यापिनी स्यात् तदा सायाह्न एव व्याघ्रपाद्वचनबलेन श्राद्धं कार्यं न पुनरुदयव्यापिन्यामपराह्णपर्यन्तायाम् । तथा च स्मृत्यन्तरम् ।
[४६८]	दर्शं च पौर्णमासं च पितुः सांवत्सरं दिनम् ।
	पूर्वविद्धमकुर्वाणो नरकं प्रतिपद्यते ॥ इति ।
श्राद्धादावस्तगामिनीति च पितुरिति च प्रदर्शनार्थम् । यत् तु ग्राह्या कुतपकालिकीति वचनम्, तदनग्नेरमावास्याश्राद्धं प्रति कालविशेषविधायकं न पुनः श्राद्धान्तरं प्रतीति मन्तव्यम् । श्राद्धविशेषे ऽपराह्णात् कालान्तरम् आह शातातपः ।
	आमश्राद्धं तु पूर्वाह्ण एकोद्दिष्टं तु मध्यतः ।
	पार्वणं चापराह्णे तु प्रातर्वृद्धिनिमित्तकम् ॥ इति ।
अत्र द्विजानाम् आमश्राद्धं पाकासामर्थ्ये निमित्ते विधीयमानत्वादनित्यम् । शूद्रस्य निमित्तानपेक्षं तद् भवतीति नित्यम् । तत्र नोभयविधे तस्मिन् पूर्वाह्णविधिरयं नित्यानित्यसंयोगविरोधात् । तत्र द्विजानाम् आमश्राद्धविधय उदाह्रियन्ते । तत्र संवर्तः ।
	पाकाभावे ऽधिकारः स्याद् द्विजातीनामुदाहृतः ।
	अपत्नीनां महाबाहो विदेशगमनादिभिः ॥
	सदा चैव तु शूद्राणाम् आमश्राद्धं विदुर्बुधाः ॥
उशना ।
	आत्मनो देशकालानां विप्लवे समुपस्थिते ।
	आमश्राद्धं द्विजैः कार्यं शूद्रेण तु सदैव हि ॥
प्रचेताः ।
	आपद्यनग्नौ तीर्थे च चन्द्रसूर्यग्रहे तथा ।
	आमश्राद्धं द्विजैः कार्यं शूद्रैः कार्यं सदैव हि ॥
तीर्थे पाकासामर्थ्ये सति । चन्द्रसूर्यग्रहे भोक्तुरभावे ।
	स्त्री शूद्रः स्वपचश् चैव जातकर्मणि वाप्यथ ।
	आमश्राद्धं तदा कुर्याद् विधिना पार्वणेन तु ॥
स्व्पचः स्वयंपचः । जमदग्निः ।
	यावत् स्यान् नाग्निसंयुक्त उत्सन्नागिरथापि वा ।
	आमश्राद्धं सदा कुर्याद् धस्ते ऽग्नौकरणं भवेत् ॥
हारीतः ।
	श्राद्धविघ्ने द्विजातीनाम् आमश्राद्धं प्रकीर्तितम् ।
	अमावास्यादि नियतं माससंवत्सराद् ऋते ॥ इति ।
मासिकं सांवत्सरिकं च श्राद्धं वर्जयित्वा स विधिरित्यर्थः । अयं मासिकसांवत्सरिकामश्राद्धनिषेधो ग्रहणव्यतिरिक्तविषयः । चन्द्रसूर्यग्रहे सति मासिकसांवत्सरिकश्राद्धम् आमान्नेनैव कार्यमिति भावः । एवमादिभिर्वचनैः [४६९] पाकासामर्थ्यनिमित्ते ऽधिकारभङ्गे सत्यामेन द्रव्येण श्राद्धस्य प्रयोगविशेषो ऽधिकारोज्जीवनाय विधीयमानो नैमित्तिको भवति । ननु "शूद्रः कुर्यात् सदैव हि" इति वचनाच् छूद्रत्वेन निमित्तेन पूर्ववदेव प्रयोगविशेषो नैमित्तिकः कस्मान् न विधीयते । उच्यते — प्राप्तं खलु शूद्रं सत्यामश्राद्धमिति विधेयम् । किं त्व् अनुवाद्यम् । तथा हि प्रतिषिद्धं ब्राह्मणभोजनं शूद्रस्य । यद् आह सुमन्तुः ।
	न पक्वः भोजयेद् विप्रान् सच्छूद्रो ऽपि कदाचन ।
	भोजयन् प्रत्यवायी स्यान् न च तस्य फलं भवेत् ॥
	भोजनेन हि विप्रस्य यत् पापं स्याद् दुरात्मनः ।
	ततो ऽसौ लिप्यते मूढो यः शूद्रो भोजयेद् द्विजान् ॥ इति ।
न चात्र संप्रीत्यादिप्रयोजनमेव ब्राह्मणभोजनं निषिध्यते न तु वैधमिति वाच्यम् । यतः "न चाप्नोति फलं तस्य" इत् वाक्यशेषो वैधविप्रभोजन एव युज्यते । नैवायं निषेधः श्राद्धोपाधिभूतविप्रभोजनविषयो न भवतीति शक्यते वक्तुं कारणाभावात् । ब्राह्मणभोजनप्रतिषेधे च श्राद्धाधिकार एव शक्यते । तथा हि श्राद्धकल्पे ब्राह्मणनिमन्त्रणादिविधिदर्शनात् । तथा हविः पचेत्, श्राद्धदेशं प्रत्याहरेत्, परिवेषयेत्, विप्रान् भोजयेद् इत्यादिविधिदर्शनाच् छ्राद्धयज्ञस्य ब्राह्मणभोजनरूपोपाधिपर्यन्ततावसीयते । न चोपाधिसंपादनसामर्थ्यप्रतिबन्ध उपहिते भवेति सामर्थ्याप्रतिबन्धः । यत् त्व् अभ्युदिते ऽष्टाव् उपांशुयाजस्य देवतोद्देशरहितस्यापि प्रयोज्यत्वं न्यायविद्भिरुच्यते, तद् युक्तमेव । न खल्व् अभ्युदितेष्टेरधिकारबुद्धिरनुष्ठापिका । किं त्व् अधिकारभ्रमः । विहितकालभ्रान्त्या हि तत्र कालान्तरविषयाधिकारभ्रमो जन्यते । अत उपाधिभूतदेवतोद्देशसामर्थ्यविरहे ऽप्युपांशुयाजानुष्ठानं नायुक्तम् । तत्र ह्यधिकारभ्रान्तिप्रवर्तितः प्रयोग एव तस्य विकृतस्य समाप्तिनिमित्तम् । तेन नैमित्तिकनिमित्तप्रक्रान्तस्योपांशुयाजप्रयोगस्य देवतोद्देशरहितस्यापि समाप्तिर्वचनसामर्थ्यात् तत्र युज्यते । श्राद्धे तु नाधिकारभ्रमो ऽनुष्ठानहेतुः किं तु तद्भङ्गः । अतो विप्रभोजनोपहितस्य श्राद्धात्मकप्रधानस्यानुष्ठानसामर्थ्यप्रतिबन्धे भवति शूद्रस्याधिकारभङ्गः । न च वाच्यम्, अनधिकृत एव श्राद्धे शूद्र इति । यतो, 
	भार्यारतिः शुचिर् भृत्यभर्ता श्राद्धक्रियापरः । [४७०]
इत्यादिवचनैः शृङ्गग्राहितया शूद्रं प्रति श्राद्धं विहितम् । ततश् च शूद्रस्य सकलोपाधिसहितं श्राद्धमस्तीति तत्संनिहितमेव विधिः श्राद्धं प्रत्यपि प्रवर्तमानः प्रयुङ्क्ते । तत्र ब्राह्मणभोजननिषेधानुग्रहार्थं द्विजातिकर्तृकश्राद्धः (?) श्राद्ध इति साक्षाद् ब्राह्मणभोजनं न प्रयुङ्क्ते प्रणाड्या तु रयुङ्क्त एव । न खल्व् अपरथा शूद्रं प्रति प्रवर्तमानयोर्विप्रभोजनविषयोर्विधिनिषेधयोरविरोधः शक्यः संपादयितुम् । शक्यते च पितॄन् उद्दिश्य परित्यक्तम् आममन्नं शूद्रेणापि विप्रान् प्रत्येतत् त्यक्त्वा युष्माभिर् भोज्यमिति प्रार्थना विप्रभोजनं प्रणाड्या कर्तुम् । एवं च सति शूद्रस्य निमित्तानपेक्षया प्राप्तम् आमश्राद्धं "शूद्रः कुर्यात् सदैव हि" इत्यादिभिरनूद्यते । ननु च द्विजानामपि हविष्पाकब्राह्मणभोजनासामर्थ्ये शूद्रवद् आमेन श्राद्धप्रयोगो निमित्तानपेक्षः पाकाभावे ऽधिकारः स्याद् इत्यादिभिरनूद्यते । सत्यम् । यदि द्विजातीनां यथाश्रुतपाकाद्यङ्गानुष्ठाने विध्यौचित्यप्राप्तसाक्षाद्ब्राह्मणभोजनविषयसामर्थं न स्यात् । तदसामर्थ्ये च श्राद्धात्मनि प्रधाने ऽप्यसामर्थयम् । तच् चाधिकारस्य भङ्गे प्राप्ते तद्वज् जीवनायामद्रव्यसाध्यः श्राद्धप्रयोगविशेषो नैमित्तिको विधीयते । तथा च सति नित्यं शूद्रकर्तृकम् आमश्राद्धमनित्यं च दिव्जकर्तृकं प्रति पूर्वाह्णो न शक्यो ऽभिधातुं नित्यानित्यसंयोगविरोधात् । तत्र न तावन् नित्ये स शक्तो विधातुम् । औपदेशिकेनापराह्णेन सह विकल्पप्रसङ्गात् । द्विजकर्तृकं त्व् आमश्राद्धं नैमित्तिकत्वाद् विकृतिरिति । तत्रापराह्ण आतिदेशिक औपदेशिकः पूर्वाह्णः । न चौपदेशिकातिदेशिकयोर्विकल्पस्तस्मात् तत्रैव पूर्वाह्णविधिर्न शूद्र्कर्तृके ऽप्यामश्राद्धे । किं तु तत्रापराह्णविधिरेव । अत एव च यत् शातापपीयमेव वाक्यम्,
	मध्याह्नात् परतो यस्तु कुतपः समुदाहृतः ।
	आममात्रेण तत्रैव पितॄणां दत्तमक्षयम् ॥
इति, तच् छूद्रविषयम् । अनुवादकं चैतत् । साधारणापराह्णोपदेशादेवापराह्णस्य शूद्रामश्राद्धे ऽपि प्राप्तत्वात् । तस्मात् सिद्धं शूद्रकर्तृकम् आमश्राद्धमपराह्ण एव कार्यम् । 
	प्रसङ्गाद् आमश्राद्धविधयः केचिल् लिख्यन्ते । यत्र व्यासः ।
	आमं ददद् धि कौन्तेय दद्यादन्नं चतुर्गुणम् ।
	सिद्धान्नेन विधिर्यः स्याद् आमश्राद्धे ऽप्यसौ विधिः ॥
	आवाहनादि सर्वं स्यात् पिण्डदानं च भारत ।
	दद्याद् यश् च द्विजातिभ्यः शृतं वा यदि वाशृतम् ॥
[४७१]	तेनाग्नौकरणं कुर्यात् पिण्डांस्तेनैव निर्वपेत् ।
अत्र पुरुषाहारापेक्षं चातुर्गुण्यम्, सिद्धान्नेनेत्यादिरतिदेशो द्विजामश्राद्धविषयः । षट्त्रिषन्मतात् ।
	आमश्राद्धं यदा कुर्यात् पिण्डदानं कथं भवेत् ।
	गृहपाकात् समुद्धृत्य सक्तुभिः पायसेन वा ॥
पिण्डदानं भवेद् इति शेषः । तथा ।
	आमश्राद्धं यदा कुर्याद् विधिज्ञः श्राद्धदस्तथा ।
	हस्ते ऽग्नौकरणं कुर्याद् ब्राह्मणस्य विधानतः ॥
आमश्राद्धे च भोजनप्रयुक्तानां तृप्तिप्रश्नादीनां निवृत्तिः ।
	एवं कार्यं सदा श्राद्धं शूद्रेणाप्याममेव च ।
	मन्त्रवर्जं तु शूद्रस्य सर्वमेतद् विधीयते ॥
भविष्यत्पुराणम् ।
	धर्मेप्सवश् च धर्मज्ञा यदि शूद्राः प्रकुर्वते ।
	अग्नौकरणमन्त्रश् च नमस्कारो विधीयते ॥
आमश्राद्धासमर्थं प्रति हेमश्राद्धम् आह व्यासः ।
	द्रव्याभावे द्विजाभावे प्रवासे पुत्रजन्मनि ।
	हेमश्राद्धं प्रकुर्वीत यस्य भार्या रजस्वला ॥
द्रव्यमत्र भोज्यं विवक्षितं द्विजश् च भोक्ता । मनुः ।
	शुचिं देशं विविक्तं च गोमयेनोपलेपयेत् ।
	दक्षिणाप्रवणं चैव प्रयत्नेनोपपादयेत् ॥
विविक्तो विजनः । शुचेरपि देशस्य गोमयोपलेपनं वचनात् संस्कारातिशयाय कार्यम् । तथा ।
	अवकाशेषु चोक्षेषु जलतीरेषु चैव हि ।
	विविक्तेषु च तुष्यन्ति दत्तेन पितरः सदा ॥
चोक्षाः स्वभावशुचयः । यमः ।
	परकीयप्रदेशेषु पितॄणां निर्वपेत् तु यः ।
	तद्भूमिस्वामिपितृभिः श्राद्धकर्म विहन्यते ॥
	अटव्यः पर्वताः पुण्या नदीतीराणि यानि च ।
	सर्वाण्यस्वामिकान्याहुर्न हि तेषु परिग्रहः ॥
	तस्माच् छ्राद्धानि देयानि पुण्येष्व् आयतनेषु च ।
	नदीतीरेषु तीर्थेषु सव्भूमौ च प्रयत्नतः ॥
	उपह्वरनिकुञ्जेषु तथा पर्वतसानुषु । [४७२ ]
उपहव्रं पर्वतनिकटः । निकुञ्जओ गुहा ।
	रूक्षं क्रिमिहतं क्लिन्नं संकीर्णानिष्टगन्धिकम् ।
	देशं त्व अनिष्टशब्दं च वर्जयेच् छ्राद्धकर्मणि ॥
रूक्षमस्निग्धम् । क्लिन्नं सकर्दमम् । अनिष्टशब्दं दुःखकरशब्दम् । शङ्खः ।
	म्लेच्छदेशे तथा रात्रौ संध्यायां च विशेषतः ।
	न श्राद्धम् आचरेत् प्राज्ञो म्लेच्छदेशं न च व्रजेत् ॥
ब्रह्माण्डपुराणम् ।
	उत्तरेण मनानद्या दक्षिणेन च कीकटम् ।
	एष त्रैशङ्कवो नाम वर्जितः श्राद्धकर्मणि ॥
	पारस्कराः कलिङ्गाश् च सिन्धोरुत्तरमेव च ।
	प्रनष्टश्राद्धकर्माणो वर्ज्या देशाः प्रयत्नतः ॥
	गोगजाश्वादिपृष्ठेषु कृत्रिमायां तथा भुवि ।
	आपत्स्व् अपि च कष्टासु न कुर्यात् पितृतर्पणम् ॥
अथापासनीयानि । तत्र यमः ।
	कुक्कुटो विड्वराहश् च काकः श्वाथ बिडालकः ।
	वृषलीपतिश् च वृषलः षण्ढो नारी रजस्वला ॥
	एते तु श्राद्धकाले वै वर्जनीयाः प्रयत्नतः ।
मनुः ।
	चण्डालश् च वराहश् च कुक्कुटः श्वा तथैव च ।
	रजस्वला च षण्ढश् च नेक्षेरन्नश्नतो द्विजान् ॥
	होमे प्रदाने भोज्ये च यदेभिरभिवीक्षितम् ।
	दैवे कर्मणि पित्र्ये वा यदेभिरभिवीक्षितम् ॥
	दैवे कर्मणि पित्र्ये वा तद् गच्छत्ययथातथम् ॥
	घ्राणेन सूकरो हन्ति पक्षपातेन कुक्कुटः ।
	श्वा तु दृष्टिनिपातेन स्पर्शेनावरवर्णजः ॥
अवरवर्णजः शूद्रः 
	खञ्जो वा यदि वा काणो दातुः प्रेष्यो ऽपि वा भवेत् ।
	हीनातिरिक्तगात्रो वा तमप्यपनयेत् ततः ॥
खञ्जः कुण्ठः । देवलः ।
	बीभत्समशुचिं नग्नं मत्तं धूर्तं रजस्वलाम् ।
	नीलकाषायवसनं छिन्नकर्णं च वर्जयेत् ॥
	शस्त्रं कालायसं सीसं मलिनाम्बरवाससम् ।
	अन्नं पर्युषितं चापि श्राद्धेषु परिवर्जयेत् ॥
[४७३]	दैवे वा यदि वा पित्र्ये सुराप्यायतनं स्पृशेत् ।
	रजस्वला पुंश्चली वा रक्षः संगच्छते हि तत् ॥
व्यासः ।
	चण्डालश्वपचौ वर्ज्यौ निर्वापे समुपस्थिते ।
	काषायवासाः कुष्ठी वा पतितो भ्रूणहापि वा ॥
	संकीर्णयोनिर्विप्रश् च संबन्धी पतितस्य यः ।
	वर्जनीया बुधैरेते निर्वापि समुपस्थिते ॥
निर्वापः श्राद्धम् । संकीर्णयोनिः क्षेत्रजादिः । उपस्थितशब्दादुपक्रमप्रभृत्येते वर्जनीयाः । 
	मद्यपः स्वैरिणी या च परपूर्वापतिस्तथा ।
	नैव श्राद्धे ऽभिवीक्षेरन्न् आवापात् प्रभृति क्वचित् ॥
आवापः श्राद्धोपक्रमः । ब्रह्माण्डपुराणे ।
	नग्नादयो न पश्येयुः श्राद्धमेतत् कदाचन ।
	गच्छन्त्येतैस्तु दृष्टेन पितरो ऽथ पितामहाः ॥
	सर्वेषामेव भूतानां त्रयी संवरणं यतः ।
	ये वै त्यजन्ति तां मूढास्ते वै नग्नादयः स्मृताः ॥
	दस्युः चैव नृशंसं च दर्शने परिवर्जयेत् ।
	ये चान्ये पापकर्माणः सर्वास्तान् परिवर्जयेत् ॥
दस्युश् चौरः । नृशंसो निष्ठुरः । वायुप्राणे ।
	वृथा जटी वृथा मुण्डी वृथा नग्नश् च यो नरः ।
	महापातकिनो ये च ते वै नग्नादयो नराः ॥
	अन्नं पचेयुरेते तु यदि वै हव्यकव्ययोः ।
	उत्स्रष्टव्यं प्रधानार्थं संस्कारो वा यदि स्मृतः ॥
उत्स्रष्टव्यं त्याज्यम् । आपदि तु श्राद्धात्मकप्रधानार्थं संस्कार्यम् । संस्कारश् च ब्रह्मपुऋआण उक्तः ।
	हविषां संस्कृतानां तु पूर्वमेवापवर्जनम् ।
	मृत्संपृक्ताभिरद्भिश् च प्रोक्षणं तु विधीयते ॥
	सिद्धार्थकैः कृष्णतिलैः कार्यं चाप्यवकीरणम् ।
	गुरुसूर्याग्निवस्तूनां दर्शनं च प्रयत्नतः ॥
श्वाद्यभिवीक्षितानां पक्वानां हविषामवपर्जनं त्यागः । पूर्वः प्रथमः । [४७८] आपदि तु मृत्संपृक्ताभिरद्भिरित्यादिकं संस्कारं कृत्वा हवींश्युपयोज्यानि । 
	अथोपादेयानि । तत्र ब्रह्मपुराणम् ।
	यतिस्त्रिदण्डः करुणा राजतं पात्रमेव च ।
	दौहित्रः कुतपः कालश् छागः कृष्णाजिनं तथा ॥
दिनस्याष्टमो मुहूर्तः कुतपः कलः ।
	गौराः कृष्णास्तथारण्यास्तथैव त्रिविधास्तिलाः ।
	पितॄणां तृप्तये सृष्टा दशैते ब्रह्मणा स्वयम् ॥
	दर्भैर्मन्त्रैस्तिलैर्हेम्ना राजतेन विना जलम् ।
	दत्तं हन्ति रक्षांसि तस्माद् दद्यान् न केवलम् ॥
दर्भादिभिर् जलेन च विना यद् दत्तं तद् रक्षांसि हरन्तीत्यर्थः । दर्भमन्त्रादिरहितमुदकमेव वा दत्तं हरन्तीर्यर्थः । मनुः ।
	अपराह्णस्तथा दर्भा वास्तुसंपादनं तिलाः ।
	सृष्टिर्मृष्टिर्द्विजाश् चाग्र्याः श्राद्धकर्मसु संपदः ॥
सृष्टिः प्रभूतता । मृष्टिः स्वादुता ।
	त्रीणि श्राद्धे पवित्राणि दौहित्रः कुतपस्तिलाः ।
	त्रीणि चात्र प्रशंसन्ति शौचमक्रोधमत्वराम् ॥
देवलः ।
	दर्भास्तिला गजच्छाया दौहित्रं मधुसर्पिषी ।
	कुतपो नीलमण्डश् च पवित्राणीह पैतृके ॥
नीलमण्डो नीलवृषः । स्मृत्यन्तरम् ।
	अपत्यं दुहितुश् चैव खडगपात्रं तथैव च ।
	घृतं च कपिलाया गौर्दौहित्रमिति कीर्तितम् ॥
[दुहितृपुत्रः श्राद्धे दक्षिणादाव् एव पूज्यो न तु श्राद्धकर्तृतायाम् । अत्र निर्णयो मनुस्मृतौ ग्राह्यः । ] वृद्धशातातपः ।
	दौहित्रं खड्गशृङ्गं तु ललाटं यत् तदुच्यते ।
	तस्य शृङ्गस्य यत् पात्रं दौहित्रमिति कीर्तितम् ॥
स्मृत्यन्तअम् ।
	ब्राह्मणः कम्बलो गावः सूर्यो ऽग्निस्तिथिरेव च ।
	तिला दर्भाश् च कालश् च नवैते कुतपाः स्मृताः ॥ [४७५]
मात्स्याच् च ।
	प्राचीनावीतमुदकं तिलाः सव्याङ्गमेव च ।
	यवनीवारमुद्गाश् च शुक्लपुष्पघृतानि च ॥
	वल्लभानि प्रशस्तान् पितॄणामिह सर्वदा ॥
आपस्तम्बः ।
	अटव्यां ये समुत्पन्ना अकृष्टाः फलितास्तथा ।
	ते वै श्राद्धे पवित्रास्तु तिलास्ते न तिलास्तिलाः ॥
ग्राम्याश् तिला न तिलकार्यकरा भवन्तीत्यर्थः । पुराणात् ।
	स्थूलोदुम्बरवस्त्राणि रजतं खड्गमेव च ।
	श्राद्धे महापवित्राणि फलानि समिधस्तथा ॥
वायुपुराणे ।
	कृष्णाजिनस्य संनिध्यं दर्शनं दानमेव च ।
	रक्षोघ्नं ब्रह्मवर्चस्यं पशून् पुत्रांश् च दापयेत् ॥
मनुः ।
	व्रतस्थमपि दौहित्रं श्राद्धे यत्नेन भोजयेत् ।
	कुतपं चासनं दद्यात् तिलैश् चावकिरेन् महीम् ॥
कुतपो ऽत्र कम्बलः । मत्स्यपुराणम् ।
	उदपात्रं च कांस्यं च मेक्षणं च समित् कुशान् ।
	आहरेदपसव्येन सर्वं दक्षिणतः शनैः ॥
	एवम् आसाद्य तत् सर्वं भवनस्याग्रतो भुवि ।
	गोमयेनोपलिप्तायां गोमूत्रेण तु मण्डलम् ॥
	अक्षताभिः सपुष्पाभिस्तदभ्यर्च्यापस्व्यवत् ।
	विप्राणां क्षालयेत् पादानभिनन्द्य पुनः पुनः ॥
स्मृत्यन्तरम् ।
	दक्षिणाप्रवणं कार्यं मण्दलद्वयमेव च ।
	उत्तरे ऽक्षतसंयुक्तान् पूर्वाग्रान् विन्यसेत् कुशान् ॥
	दक्षिणे दक्षिणाग्रांश् च सतिलान् विन्यसेद् द्विजः ॥
शंभुः ।
	संमार्जितोपलिप्ते तु द्वारि कुर्वीत मण्डले ।
	उदक्प्लवमुदीच्यं स्याद् दक्षिणं दक्षिनाप्लवम् ॥
ब्रह्मनिरुक्ते ।
	पाद्यं चैव तथैवार्घ्यं दैवं आदौ प्रदापयेत् ।
	शं नो द्वीति मन्त्रेण पाद्यं चैव प्रदापयेत् ॥
आम्बरीषः सिन्धुद्विप ऋषिः । आपो देवता । गायत्री छन्दः । [४७६] यमः ।
	पादप्रक्षालणम् कुर्यात् स्वयमेव विनीतवत् ।
	ततः सिद्धिमिति प्रोच्य कल्पितेष्व् आसनेषु च ॥
	समाध्वमिति तान् ब्रूयाद् आसनं संस्पृशन्नपि ।
	ब्रह्मोद्याश् च कथाः कुर्वन् पितॄणामेतद् ईप्सितम् ॥
पादप्रक्षालनानन्तरं श्राद्धस्य् कर्मणः सिद्धिं भवन्तो ब्रुवन्त्व् इति ब्राह्मणान् प्रति प्रोच्य समाध्वमित्यनेनासनं स्पृशन्न् उपवेशेयेद् इत्यर्थः । धर्मः ।
	अन्वारभ्य ततो देवान् उपवेश्य ततः पितॄन् ।
	समस्ताभिर्व्याहृतिभिरासनेषूपवेशयेत् ॥
पितृब्राह्मणोपवेशन एव व्याहृतयः । मनुः ।
	तेषाम् आरक्षभूतं तु पूर्वं दैवं निवेदयेत् ।
	रक्षांसि विप्रलुम्पन्ति श्राद्धम् आरक्षवर्जितम् ॥
आरक्षणम् आरक्षा(क्षाः) । स्मृत्यन्तरम् ।
	आस्यतामिति तान् ब्रूयाद् आसनं संस्पृशन्नपि ।
	उपस्तीर्णेषु चासीरन् न स्पृशेयुः परस्परम् ॥
आस्यतामित्यनेन स्वध्वमित्यस्य विकल्पः । विष्णुः ।
	यथाभूयोवयःक्रमेण कुशोत्तरेष्व् आसनेषूपवेशयेत् ।
	विद्यातपोऽधिकानां वै प्रथमासनमिष्यते ॥
	प्राङ्क्त्यानां तु विशिष्टानां समं गन्धादिभोजनम् ॥
हारीतः ।
	संतिष्ठमानेष्व् अर्हत्सु यो ऽनर्हो ऽग्रासनं श्रयेत् ।
	गृह्णाति स मलं पङ्क्तेरायुषा च वियुज्यते ॥
	चतुर्णां दुष्कृतं हन्ति ब्राह्मणो विघ्नकारकः ।
	अन्नस्यान्नपतेः पङ्क्तेस्तथा भोजनकाङ्क्षिणः ॥
हन्तिरत्र गत्यर्थः । तेषां निवार्यात्मनः स्वीकुरुत इति यावत् । गार्ग्यः ।
	स्पर्शे स्पर्शे भवेत् पापमेकपङ्क्तिनियोजने ।
	हीनवृत्तादिपङ्क्तौ तु तस्माद् युक्तं विवेचनम् ॥
बृहस्पतिः ।
	एकपङ्क्त्युपविष्टा ये न स्पृशन्ति परस्परम् ।
	भस्मना कृतमर्यादा न तेषां संकरो भवेत् ॥
	अग्निना भस्मना वापि स्तम्भेनाप्युदकेन वा ।
	द्वारसंक्रमणेनापि पङ्क्तिभेदः प्रकीर्तितः ॥ [४७७]
प्रचेताः ।
	उपमूलं सकृल्लूनान् कुशांस्तत्रोपसादयेत् ।
	यवांस्तिलान् बृसीं कांस्यमपश् च स्वयम् आहृताः ॥
	पार्णराजतताम्राणि पात्राणि स्युः समिन् मधु ।
	पुष्पधूपसुगन्धाश् च क्षौमसूत्रं च भेक्षणम् ॥
विष्णुः: "कुतपः कृष्णाजिनं तिलाः सिद्धार्थका अक्षतानि च पवित्राणि रक्षोघ्नानि च" । अत एतान्यासेचयेद् इत्यर्थः ॥ १।२२६, २२७ ॥


मातामहश्राद्धं प्रत्यतिदेशं वैश्वदेवतत्रविकल्पं चाह ।

	मातामहानामप्येवं तन्त्रं वा वैश्वदेविकम् ॥ १।२२८ ॥

मातामहानामपि श्राद्धमेवं पितृश्राद्धवत् कार्यम् । तत्र वैश्वदेविकब्राह्मणबोजने प्रतिश्राद्धं भेदेन न्यायतः प्राप्तौ विकल्पार्थमिदं वचनं "तन्त्रं वा वैश्वदेविकम्" इति । सामर्थ्याधीना चात्र व्यवस्था । अत एव वृद्धवसिष्ठः ।
	श्राद्धद्वयं करिष्यंस्तु दशैव चतुरो ऽपि वा ।
	त्रीन् वा निमन्त्रयेद् विप्रान् एकं वा ब्रह्मवादिनम् ॥
तत्र, "द्वौ दैवे पितृकृत्ये त्रीन्" इति पक्षं वैश्वदेविकभेदपक्षं चाश्रित्य दशेत्युक्तम् । एकैकमेव चेति पक्षे चतुर इति । अत्रैव वैश्वदेवतन्त्रे त्रीन् इति । अत्यन्तापदि त्व् एकमित्युक्तम् । प्रेचेताः ।
	अपसव्यं ततः कृत्वा जप्त्वा मन्त्रंतु वैष्णवम् ।
	गायत्रीं प्रणवं चापि ततः श्राद्धमुपक्रमेत् ॥
	श्राद्धं करिष्य इत्येवं पृच्छेद् विप्रान् समाहितः ।
	कुरुष्वेति स तैरुक्तो दद्याद् दर्भासनान्यथ ॥
कात्यायनः ।
	सर्वत्र प्रश्नेषु पङ्क्तिमूर्धन्यं पृच्छति सर्वान् वा ।
ब्रह्मपुराणम् ।
	उपविश्य जपेद् धीमान् गायत्रीं तदनुज्ञया ।
	पापापहं पावनीयमश्वमेधफलं तथा ॥
	मन्त्रं पक्ष्याम्यहं तस्मादमृतं ब्रह्मनिर्मितम् ।
	देवताभ्यः पितृभ्यश् च महायोगिभ्य एव च ॥
	नमः स्वधायै स्वाहायै नित्यमेव भवत्व् इह ।
	आद्यावसाने श्राद्धस्य त्रिरावर्तं जपेत् सदा ॥
[४७८]	पिण्डनिर्वपणे चापि जपेदेतत् समाहितः ।
	पठ्यमानमिदं श्रुत्वा श्राद्धकाल उपस्थिते ॥
	पितरः क्षिप्रम् आयान्ति राक्षसाः प्रद्रवन्ति च ॥
ब्रह्माण्डपुराणे ।
	तत्र सिद्धार्थकान् भूमौ क्षिपेद् रक्षोपनुत्तये ।
	दिक्षु सर्वासु च तिलान् मन्त्रेणानेन धर्मवित् ॥
	ॐ निहन्मि सर्वं यदमेध्यवद् भवेद् धाताश् च सर्व ऽसुरदानवा मया ।
	रक्षांसि यक्षाः सपिशाचगुह्यका हता मया यातुधानाश् च सर्वे ॥
	एतेन मन्त्रेण सुसंयतात्मा तिलान् क्षिपेद् दिक्षु यथ विदिक्षु ॥
निगमः: "अपहता असुरा रक्षांसीति तिलान् विकिरेत्" । आसुरं यज्ञः (जुः) परमेष्ठिप्रजापतिदृष्टम् ॥ १।२२८ ॥


	पाणिप्रक्षालनं दत्वा विष्टरार्थान् कुशानपि ।
	आवाहयेदनुज्ञातो विश्वे देवास इत्य् ऋचा ॥ १।२२९ ॥

पाणिप्रक्षालनसाधनं हस्ते जलं दत्वा हस्ते विष्टरार्थांश् च कुशान् दत्वा वैश्वदेविकब्राह्मणैरनुज्ञातो "विश्वे देवास आगत" इत्य् गायत्र्या वैश्वदेव्या प्रजापतिदृष्टया विश्वान् देवान् आवाहयेत् । अनुज्ञात इत्य् वचनाद् विश्वान् देवान् आवाहयिष्य इत्यनुज्ञापनम् आवाहयेति चानुज्ञानमर्थसिद्धम् । अत्र च मन्त्रान्ते पुरूरवार्द्रवनामानो देवा आगच्छेति पारणे वाच्यम् । श्राद्धान्तरे तु नामान्तराणि । यथाह बृहस्पतिः ।
	इष्टिश्राद्धे क्रतुर्दक्षः सत्यो नान्दीमुखे वसुः ।
	नैमित्तिके कालकामौ काम्ये च धुनिरो(रिलो)चनौ ॥
	पुरूरवार्दवश् चैव पावणे समुदाहृतौ ।
	उत्पत्तिं नाम चैतेषां न विदुर्ये द्विजातयः ॥
	अयमुच्चारणीयस्तु श्लोकः श्रद्धासमन्वितैः ।
	आगच्छन्तु महाभागा विश्वे देवा महाबलाः ॥
	ये यत्र विहिताः श्राद्धे सावधाना भवन्तु ते ॥
प्रेचेताः ।
	दर्भाश् चैवासने दद्यान् न तु पाणौ कदाचन ।
	पितृदेवमनुष्याणां स्यात् तुष्टिः शाश्वती तथा ॥
[४७९]	दैवे तु ऋजवो दर्भाः प्रदातव्याः पृथक् पृथक् ।
	धर्मो ऽसीत्यथ मन्त्रेण गृह्णीयुस्ते च तान् कुशान् ॥
बृहस्पतिः ।
	ऋजून् सव्येन कृत्वा वै दैवे दर्भान् प्रदक्षिणान् ।
	द्विगुणानपसव्येन दद्यात् पित्र्ये ऽपसव्यवत् ॥
ततश् च दैवासनेषु यज्ञोपवीत्यासनस्य दक्षिणतो दर्भान् ददाति । इतरत्र तु प्राचीनावीती पश्चिमत इति सिद्धम् । बौधायनः ।
	प्रदक्षिणं तु देवानां पितॄणामप्रदक्षिणम् ।
	देवानां सयवा दर्भाः पितॄणां द्विगुणास्तिलैः ॥
प्रदक्षिणमुदक्संस्थमप्रदक्षिणं प्राक्संस्थम् । द्वैगुण्यं दर्भाणां भङ्गपर्यन्तं कार्यम् । यद् आह शौनकः: "अपः प्रदाय दर्भांश् च द्विगुणान् भुग्नान् आसने प्रदाय" । शातातपः ।
	उदङ्मुखस्तु देवानां पितॄणां दक्षिणामुखः ।
	प्रदद्यात् पार्वणे श्राद्धे दैवपूर्वं विधानतः ॥
बृहस्पतिः ।
	आसने चार्घ्यदाने च पिण्डदाने ऽवनेजने ।
	संबन्धगोत्रनामानि यथार्हमनुकीर्तयेत् ॥
कत्यायनः ।
	दक्षिणं पातयेज् जानुं देवान् परिचरन् सदा ।
	पातयेद् इतरं जानुं पितॄन् परिचरन् सदा ॥
तथासनेषु दर्भान् आस्तीर्य विश्वान् देवान् आवाहयिष्य इति पृच्छति । आवाहयेत्यनुज्ञातो विश्वे देवास आगतेत्यावाह्य विश्वे देवाः शृणुतेममिति जप्त्वौ(पित्वौ)षधय इत्यक्षतावापनम् ॥ १।२२९ ॥


	यवैरन्ववकीर्याथ भाजने सपवित्रके ।
	शं नो देव्या पयः क्षिप्त्वा यवो ऽसीति यवांस्तथा ॥ १।२३० ॥
	या दिव्या इति मन्त्रेण हस्तेष्व् अर्घ्यं विनिक्षिपेत् ।

आवाहनं कृत्वा द्वे पवित्रवती पात्रे यवैरन्ववकीर्य पात्रयोर्यवान् प्रक्षिप्य शं नो देवीत्य् ऋचा पात्रद्वये ऽपः क्षिप्त्वाप्सु च यवो ऽसीति यजुषा यवान् प्रक्षिप्य "या दिव्याः" इति मन्त्रेण वैश्वदेविकब्राह्मणहस्तेष्व् एकपात्रस्थमर्घ्यमेकस्य ब्राह्मणस्य हस्तयोः पात्रान्तरस्थमपरस्य निक्षिपेत् । प्रत्यर्घ्यदानं मन्त्रावृत्तिः । एवमपां च प्रक्षेपे यवानां च प्रक्षेपे मन्त्रावृत्तिः । [४८०] परजापतिः ।
	सौवर्णं राजतं ताम्रं खड्गं मणिमयं तथा ।
	यज्ञियं चमसं वापि त्व् अर्घ्यार्थं पूरयेद् बुधः ॥
कात्यायनः ।
	अनन्तर्गर्भिणं साग्रं कौशं द्विदलमेव च ।
	प्रादेशमात्रं विज्ञेयं पवित्रं यत्र कुत्रचित् ॥
योगयाज्ञवल्क्यः ।
	पवित्रे स्थ इति मन्त्रेण द्वे पवित्रे च कारयेत् ।
	अन्तर्गर्भे कुशच्छन्ने कौशे प्रादेशसंमिते ॥
यज्ञपार्श्वः ।
	ओषधीरन्तरं कृत्वा अङ्गुष्ठाङ्गुलिपर्वणोः ।
	छिन्द्यात् प्रादेशमात्रं तु पवित्रं विष्णुदैवतम् ॥
	न नखेन न काष्ठेन न लोहेन न मृन्मयात् ॥
चतुर्विंशतिमतात् ।
	द्वे द्वे शलाके देवानां पात्रे कृत्वा त्व् अपः क्षिपेत् ।
	शं नो देव्या यवो ऽसीति यवानपि ततः क्षिपेत् ॥
	पुष्पधूपादिभिः कृत्वा पूजां पत्रेषु मानवः ।
	पितृपात्रे विशेषो ऽयं तिलो ऽसीति तिलान् क्षिपेत् ।
	तिस्रस्तिस्रः शलाकास्तु पितृपात्रेषु पार्वणे ॥
	एकोद्दिष्टे शलाकैका निधायोदकम् आहरेत् ॥
शलाका दर्भाग्रम् । प्रेचेताः ।
	पवित्र इति मन्त्रेण पवित्रे कारयेद् बुधः ।
	ते निधायार्ह्यपात्रेषु शं नो देवीत्यपः क्षिपेत् ॥
तिसृष्व् अपि शलाकासु पवित्रे स्थ इति द्विवचनान्त एव मन्त्रः प्रयोक्तव्यः । एकस्मिन्नपि पात्रे विकल्प्यमानसुवर्णादिद्र्वयबहुत्वात् पात्रेष्व् इति बहुवचनम् । मत्स्यपुराणे ।
	विश्वान् देवान् यवैः पुष्पैरभ्यर्च्यासनपूर्वकम् ।
	पूरयेत् पात्रयुग्मांस्तु स्थाप्य दर्भपवित्रके ॥
प्रचेताः ।
	एकैकस्य तु विप्रस्य अर्घ्यं पात्रे विनिक्षिपेत् ।
	यवो ऽसीति यवान् क्षिप्त्वा गन्धपुष्पैः सुपूजितम् ॥
गार्ग्यः ।
	दत्वा हस्ते पवित्रं तु कृत्वा पूजां विधानतः ।
	या दिव्या इति मन्त्रेण हस्तेष्व् अर्घ्यं विनिक्षिपेत् ॥
प्रेचेताः ।
	पादप्रभृति मूर्धान्तं देवानां पुष्पपूजनम् ।
	शिरःप्रभृति पादान्तं नमो व इति पैतृके ॥ [४८१]
गार्ग्यः ।
	स्वधेति चैव मन्त्रान्ते पितॄणां वचनं यथा ।
	स्वाहेति चैव देवानां होमकर्मण्युदाहरेत् ॥
अर्घ्यादिप्रदानानि चात्र होमशब्देनोच्यन्ते ॥

	दत्वोदकं गन्धमाल्यं धूपदानं सदीपकम् ॥ १।२३१ ॥

गन्धमाल्यादिदानानि प्रत्येकमुदकं दत्वा कार्याणि । तथा च गौतमः: "भिक्षादानमप्पूर्वं ददाति चैवं धर्म्येषु" इति । आपः पूर्वं यस्मात् अत अप्पूर्वम् । अत्र मनुः ।
	गन्धमाल्यैः सुरभिभिरर्चयेद् दैवपूर्वकम् ।
शौनकः पुनराच्छादनदानमप्याह: "एतस्मिन् काले गन्धमाल्यधूपदीपाच्छादनानां प्रदानम्" । एतस्मिन् काले ऽर्घ्यदानादूर्ध्वमित्यर्थः । गन्धादिमन्त्राः पितृपूजायां वक्ष्यन्ते ते ऽत्राप्यविरोधाद् ग्राह्याः । ब्रह्मपुराणे ।
	देवान् आवाहयिष्ये ते प्राहुरावाहयस्व च ।
	विप्राङ्गुष्ठं गृहीत्वा तु विश्वान् देवान् समाह्वयेत् ॥
	ततो मन्त्रं जपेन् मौनी विश्वे देवास आगत ।
	द्वितीयं च जपेन् मन्त्रं विश्वे देवाः शृणो(णु)त च ॥
	जपेत् तृतीयं मन्त्रं तु पौराणं पुण्यवर्धनम् ।
	आगच्छन्तु महाभागा विश्वे देवा महाबलाः ॥
	ये यत्र विहिताः श्राद्धे सावधाना भवन्तु ते ।
	इदं च वः पाद्यमर्घ्यं पुष्पधूपविलेपनम् ॥
	अयं दीपप्रकाशश् च विश्वे देवाः समर्प्यते ॥
अनेन च पाद्यादिदानेषु मन्त्रविधिः क्रियते । ततश् च — इदं वो विश्वे देवाः पाद्यमिदं वो विश्वे देवा अर्घ्यमित्येवं सर्वत्र प्रयोज्यम् । धूपदीपप्रकाशयोरयं व इत्य् मन्त्रादिः । एवं चैषां मन्त्रान्तरैर्विकल्पः ॥ १।२३१ ॥


	अपसव्यं ततः कृत्वा पितॄणामप्रदक्षिणम् ।
	द्विगुणांस्तु कुशान् दत्वा उशन्तस्त्व् इत्य् ऋचा पितॄन् ॥ १।२३२ ॥
	आवाह्य तदनुज्ञातो जपेद् आयन्तु नस्ततः ।
	यवार्थस्तु तिलैः कार्यः कुर्यादर्घादि पूर्ववत् ॥ १।२३३ ॥
[४८२]

ततो वैश्वदेविकमा(का)वाहनादिदीपप्रदानान्तपदार्थे(र्थ) काण्डादूर्ध्वमपसव्यं प्राचीनावीतं कृत्वाप्रदक्षिणं प्राक्संस्थं द्विगुणान् कुशान् विष्टरार्थान् दत्वा पितॄन् पितामहान् प्रपितामहान् इत्येवमादीन् उद्देश्यान् पितॄन् आवाहयिष्य इति विप्रानननुज्ञाप्यावाहयति एतैरनुज्ञात् उशन्तस्त्वेत्यनुष्टुभा दमनदृष्टया पितृदै(दे)वत्यया पित्रादीन् आवाह्यायन्तु न इति त्रिष्टुभं शङ्खदृष्टां पितृदै(दे)वत्याम् जपेत् । यवकार्यं चात्र तिलैः कर्तव्यम् । अर्घ्यादि वैश्वदेविकवत् कुर्यात् । पुराणात् ।
	अपसव्यं ततः कृत्वा तिलान् आदाय संयतः ।
	पितॄन् आवाहयामीति पृच्छेद् विप्रान् उदङ्मुखान् ॥
	आवाहयेदनुज्ञात उशन्तस्त्वेत्य् ऋचा पितॄन् ।
	क्षिप्त्वापसव्यं च तिलान् पितॄन् ध्यायन् समाहितः ॥
	जपेद् आयन्तु न इति मन्त्रं सम्यग् अशेषतः ।
	रक्षार्थं पितृसत्रस्य त्रिः कृत्वा सर्वतोदिशम् ॥
	तिलांस्तु प्रक्षिपेन् मन्त्रं तुच्चार्यापहता इति ।
	सौवर्णराजताम्भोजमणिपात्राण्यथापि वा ॥
	अर्घ्यार्थं संस्करोत्येव शुभपत्रपुटादिना ॥
ब्रह्मपुराणे ।
	पितॄन् आवाहयिष्ये ऽहं शेषान् विप्रान् वदेत् ततः ।
	आवाहयस्वेत्युक्तस्तैः सावधाना भवन्त्व् इति ॥
सावधाना भव्त्व् इति कर्ता ब्रूयात् ।
	इदं वः पाद्यमर्घ्यं च चतुर्थ्यन्तं निवेदयेत् ।
	पितॄन् पितामहान् यक्ष्ये भोजनेन यथाक्रमम् ॥
	प्रपितामहांश् च सर्वांश् च तत् पितॄंश् चानुपूर्वशः ।
	उशन्तस्त्व् एति च जपेत् पितॄन् आवाहयेत् ततः ॥
	सोमदत्ता बर्हिषदस्त्व् अग्निष्वात्ताश् च ये परे ।
	पितरः पुण्ययशसः सर्वे ऽप्यायन्तु नस्त्व् इति ॥
	ततस्तिलान् गृहे तस्मिन् विकिरेच् चाप्रदक्षिणम् ।
	श्रद्धया परया युक्तो जपेदपहतास्त्व् इति ॥
	ततो यज्ञियवृक्षोत्थपात्रेषु सकुशेषु च ।
	गृहीत्वापः पवित्राश् च शं नो देवीं जपन् क्षिपेत् ॥
	विकिरेत् तेषु च तिलांस्तिलो ऽसीति जपन् क्रमात् ।
	अर्घ्यैः पुष्पैश् च गन्धैश् च ताः प्रपूज्याश् च शास्त्रवत् ॥
[४८३]	ततो वामेन हस्तेन गृहीत्वा चमसान् क्रमात् ।
	पितृतीर्थेन तत् तोयं दक्षिणेन च पाणिना ॥
	दत्तदर्भोदके हस्ते विप्रेभ्यश् च पृथक् पृथक् ।
	दद्यान् मन्त्रं जपंश् चाथ या दिव्या आप इत्यपि ॥
	अमुकामुकगोत्रैतत् तुभ्यमस्तु तिलोदकम् ।
	एष ते ऽर्घ इति प्रोच्य तेभ्यो दद्याद् यथा स्वधा ॥
	जलं क्षीरं दधि घृतं तिलतण्डुलसर्षपान् ।
	कुसाग्राणि च पुण्यानि दत्वाचामेत् ततः स्वयम् ॥
	इदं वः पुष्पमित्युक्त्वा पुष्पाणि च निवेदयेत् ।
	अयं वो धूप इत्युक्त्वा तदग्रे तु दहेत् ततः ॥
	अयं वो दीप इत्युक्त्वा दीपं गृह्यं निवेदयेत् ।
	अनङ्गलग्नं यद् वस्त्रं विभवे तद् युगं शुभम् ॥
	श्वेतचन्दनकर्पूरकुङ्कुमानि शुभानि च ।
	विलेपनार्थं दद्यात् तु यद् वान्यत् पितृवल्लभम् ॥
कात्यायनः ।
	अपसव्यवद् आसिञ्चेत् पितृपात्रेषु पूर्ववत् ।
	ततस्तिलांस्तिलो ऽसीति गन्धपुष्पाणि चैव हि ॥
पूर्ववच् छं नो देवीरित्यनयेत्यर्थः । दक्षः ।
	दत्वा हस्ते पवित्रं तु कृत्वा पूजां च पादतः ।
	या दिव्या इति मन्त्रेण हस्तेष्व् अर्घ्यं विनिक्षिपेत् ॥
	हस्ते प्रादेशमात्रं तु त्रिवृद् दत्वा पवित्रकम् ।
	अभ्यर्च्य पूर्वतो ऽर्घ्यं वै दद्यात् तु पितृदिङ्मुखः ॥
श्लोकगौतमः ।
	श्रसः पादतो वापि सम्यग् अभ्यर्च्य संयतः ।
	पूर्ववत् पृथग् एकैकमेकैकेनार्घयेत् क्रमात् ॥
	एकैकं ब्राह्मणमेकैकेनार्घ्येण प्रतिपूजयेत् ॥
प्रचेताः ।
	अप्रदक्षिणमेतेषामेकैकंतु पितृक्रमात् ।
	संबोध्य गोत्रनामभ्यामेष ते ऽर्घ इतीरयेत् ॥
ततश् च यद्येकैकस्य द्वौ द्वौ त्रींस्त्रीन् वा विप्रान् उपवेशयेत् तथाप्येकैक एव ब्राह्मणो ऽर्घ्यो न सर्वे । अत एव शौनकस्त्रीण्येवार्घपात्राण्याह: "त्रिषु पात्रेष्व् एवैकद्रव्येष्व् अनेकद्रव्येषु वा" इति । [४८४] स्मृत्यन्तरम् ।
	विभक्तिभिस्तु संयुक्तं दीयते पितृदैवतम् ।
	दत्तमक्षयतां याति विपरीतं निरर्थकम् ॥
बह्वृचगृह्यपरिशिष्टे ।
	गोत्रं स्वरान्तं सर्वत्र गोत्रस्याक्षय्यकर्मणि ।
	गोत्रस्तु तर्पणे कुर्यादेवं दाता न मुह्यति ॥
	सर्वत्रैव पितः प्रोक्तः पिता तर्पणकर्मणि ।
	अक्षय्ये तु पितुः कार्यं तर्पणं तृप्तिमिच्छता ॥
	शर्मन्नर्घ्यादिके कार्यं शर्मणो ऽक्षय्यकर्मणि ।
	शर्मा तु तर्पणे कुर्यादेवं कुर्वन् न मुह्यति ॥
ततश् चामुकगोत्र पितरमुकश्रमन्न् एतत् ते ऽर्घ्यमिति प्रयोक्तव्यम् । एवं पितामहादिष्व् अपि । तर्पणे त्व् अमुकगोत्रः पितामुकशर्मा तृप्यत्व् इति प्रयोगः । एवं पितामहादिष्व् अपि । अक्षय्योदके त्व् अमुकगोत्रस्य पितुरमुकशर्मणो ऽक्षय्यमस्त्व् इति प्रयोगः । एवं पितामहादिष्व् अपि ॥ १।२३२, २३३ ॥


	दत्वार्घ्यं संस्रवांस्तेषां पात्रे कृत्वा विधानतः ।
	पितृभ्यः स्थानमसीति न्युब्जं पात्रं करोत्यधः ॥ १।२३४ ॥

अर्घ्यं दत्वावशिष्टान् संस्रवान् संस्रावपात्रस्थाञ् जलशेषान् एकस्मिन् पात्रे कृत्वा यथाविधि पितृभ्यः स्थानमसीति मन्त्रेण तत् पात्रमधोमुखं करोति । अधो भूम्यां न फलकादाव् इत्यर्थः । प्रचेताः ।
	प्रथमं पितृपात्रे तु सर्वान् संभृत्य संस्रवान् ।
	पितृभ्यः स्थानमित्युक्त्वा कुर्याद् भूमाव् अधोमुखम् ॥
	अर्घ्यसंस्रावपात्रं तु शुन्धन्तामिति संस्पृशेत् ।
	पितृभ्यः स्थानमसीति न्युब्जं कुर्यात् पवित्रवत् ॥
	तस्योपरि कुशं दत्वा प्रदद्याद् दैवपूर्वकम् ।
	गन्धपुष्पाणि धूपं च प्रदीपं च यथाक्रमम् ॥
अनेन गन्धदानं चैवं ब्राह्मणेषु कार्यमित्युच्यते । तदा पुष्पादिदानान्यपि । ततश् च दत्वोदकं गन्धमाल्यमित्यत्र य उक्तः क्रमस्तेनास्य विकल्पः । कात्यायनः: "एकस्मिन् पितृपात्रे संस्रावान् समवनीय पुत्रकामो मुखमनक्ति । तथा शुन्धन्तां लोकाः पितृषदना इत्येकदेशमवसिच्य तत्र [४८५] न्युब्जं पात्रं करोति पितृषदनमसीति कुशवत्यां भूम्यामधोमुखं कुर्यात् । तस्योपरि च कुशपुष्पगन्धधूपदीपोपपवीतवाससां दानानि" । तस्य पात्रस्योपरि गन्धादिदानं कुशसाहचर्यात् । अन्ये तु मन्यन्ते — गन्धादिदानं पितृब्राह्मणेभ्य इत्युक्त्वा कुशदानमेव पात्रस्योपरीति, कुशशब्दं च द्वितीयान्तं पठन्ति । श्लोककात्यायनः ।
	अर्घ्यं स्वधा या इत्युक्त्वा संस्रावानभिमन्त्रयेत् ।
	ये देवा इति मन्त्रेण पुत्रकामो मुखं स्पृशेत् ॥
यमः ।
	पैतृकं प्रथमं पात्रं तस्मिन् पैतामहं न्यसेत् ।
	प्रपितामहं ततो न्यस्य नोद्धरेन् न च चालयेत् ॥
	स्पृष्टमुद्धृतमन्यत्र नीतमुद्घाटितं तथा ।
	पात्रं दृष्ट्वा व्रजन्त्याशु पितरः प्रशपन्ति च ॥
मत्स्यपुराणात् ।
	या द्वियेत्यर्घ्यमुत्सृज्य दद्याद् गन्धादिकं ततः ।
	वस्त्रोत्तरं चानुपूर्वं दत्वा संस्रवम् आदितः ॥
	पितृपात्रे निधायाथ न्युब्जमुत्तरतो न्यसेत् ॥
अस्यार्थः — "या दिव्याः" इत्यर्घं(घ्यं) दत्वा पितृपात्रे संस्रावमर्घ्यावशेषम् आदित आदौ कृत्वा निधायानन्तरं श्राद्धदेशादुत्तरतो न्युब्जं तन् न्यसेत् । ततो गन्धादि वस्त्रपर्यन्तं दद्याद् इति । विष्णुः: "चन्दनकुङ्कुमकर्पूराण्यनुलेपनाय" । मार्कण्डेयः ।
	चन्दनागुरुकर्पूरकुङ्कुमानि प्रदापयेत् ।
	अश्वमेधमवाप्नोति पितॄणामनुलेपनात् ॥
व्यासः ।
	विपवित्रकरो गन्धैर्गन्धद्वारेति पूजयेत् ।
	धूपं च धूरसीत्युक्त्वा दीपो(प) ज्योतिरिदं च ते ॥
तत्र — "गन्धद्वाराम्" इत्यनुष्टुभं स्त्रीदै(दे)वत्यां विश्वे देवा अपश्यन् । "धूरसि" इति धूपदै(दे)वत्यं यजुः परमेष्ठी प्राजापत्यो ऽपश्यत् । वृद्धशातातपः ।
	पवित्रं तु करे कृत्वा यः समालभते द्विजम् ।
	राक्षसं तद् भवेच् छ्राद्धं निराशैः पितृभिर्गतैः ॥
गन्धैश् चर्चनं समालम्भनम् । देवलः ।
	यज्ञोपवीतं विप्राणां स्कन्धान् नैवावतारयेत् ।
	गन्धादिपूजासिद्ध्यर्थं दैवे पित्र्ये च कर्मणि ॥ [४८६]
शङ्खः ।
	उपवीतं कटौ कृत्वा कुर्याद् गात्रानुलेपनम् ।
	एकवासाश् च यो ऽश्नीयान् निराशाः पितरो गताः ॥
वृद्धमनुः ।
	विनोपवीतं नो कुर्याद् गन्धैः श्राद्धे ऽनुलेपनम् ।
	नियुक्तश् च शिखावर्जं माल्यं शिरसि वेष्टयेत् ॥
मार्कण्डेयः ।
	जात्याश् च सर्वा दातव्याः मल्लिकाः श्वेतयूथिकाः ।
ब्रह्माण्डपुराणे ।
	शुक्लाः सुमनसः श्रेष्ठास्तथा पद्मोपलानि च ।
	गन्धरूपोपपन्नानि यानि चान्यानि कृत्स्नशः ॥
	जपादि कुसुमं भाण्डी रूषिकाः सकुरण्डिकाः ।
	पुष्पाणि वर्जनीयानि श्राद्धकर्मणि नित्यशः ॥
शङ्खः ।
	उग्रगन्धीन्यगन्धीनि चैत्यवृक्षोद्भवानि च ।
	पुष्पाणि वर्जनीयानि रक्तवर्णानि यानि च ॥
	जलोद्भवानि देवानि रक्तान्यपि विशेषतः ॥
चैत्यवृक्षः श्मशानवृक्षः । वर्जयेद् इत्यनुवृत्तौ विष्णुः: "उग्रगन्धीनि कण्टकिजानि रक्तानि च पुष्पाणि । तथा सितानि सुगन्धीनि कण्टकिजातान्यपि जलजानि रक्तान्यपि दद्यात् । पुष्पवतीरित् पुष्पम्" । ओषधीः प्रतिमोदध्वमित्यस्या मध्ये प्रतीकमेतत् । ब्रह्मपुराणे ।
	चन्दनागुरुणी चोभे तथैवोशीरपद्मकम् ।
	तुरुष्कं गुग्गुलुं चैव घृताक्तं युगपद् दहेत् ॥
	घृतं न केवलं दद्याद् दुष्टं वा तृणगुग्गुलुम् ॥
शङ्खः ।
	धूपार्थे गुग्गुलुं दद्याद् घृतयुक्तं मधूत्कटम् ।
पुराणात् ।
	वनस्पतिरसो दिव्यो गन्धाढ्यः सुमनोहरः ।
	आह्वानं सर्वदेवानां धूपो ऽयं प्रतिगृह्यताम् ॥
शातातपः ।
	हस्तवाताहतं धूपं ये पिबन्ति द्विजोत्तमाः ।
	वृथा भवति तच् छ्राद्धं तस्मात् तत् परिवर्जयेत् ॥
देवलः ।
	पुष्पवतीतिमन्त्रेण दद्यात् पुष्पाण्यतन्द्रितः ।
	इदं ज्योतिरिति ज्योतिः सुज्योतिरिति ते ऽपि च ॥ [४८७]
क्रतुः ।
	ललाटे पुण्ड्रं दृष्ट्वा स्कन्दे(न्धे) मालां तथैव च ।
	निराशाः पितरो यान्ति दृष्ट्वा च वृषलीपतिम् ॥
पुण्ड्रकं चात्र वृत्तं निषिद्धं नोर्ध्वम् । मरीचिः ।
	घृताद् वा तिलतैलाद् वा नान्यद् दाद्यात् तु दीपकम् ॥
अत्रिः ।
	युवं वस्राणीत्यनेन दद्याद् वासांसि शक्तितः ॥
वायुपुराणात् ।
	वासो हि सर्वदै(दे)वत्यं सर्वदेवैरभिष्टुतम् ।
	वस्त्राभावे क्रिया न स्याद् यज्ञदानादिका क्वचित् ॥
	तस्माद् वस्त्राणि देयानि श्राद्धकाले विशेषतः ।
	ददद् वै तानि चाप्नोति यज्ञदानतपांसि च ॥
तथा।
	आच्छादनं तु यो दद्यादहतं श्राद्धकर्मणि ।
	आयुः प्राकाम्यम् ऐश्वर्यं रूपं च लभते शुभम् ॥
	कौशेयं क्षौमकार्पासं दुगू(कू)लमहतं तथा ।
	श्राद्धेष्व् एतानि यो दद्यात् कामान् आप्नोति पुष्कलान् ॥
शातातपः: "युवा सुवासा इति वासो दद्यात् तदभावे यज्ञोपवीतकम्" ॥ तथा ।
	लोके श्रेष्ठतमं सर्वम् आत्मनश् चापि यत् प्रियम् ।
	सर्वं पितॄणां दातव्यं तदेवाक्षयमिच्छता ॥
वायुपुराणे ।
	श्राद्धेषूपानहौ दद्याद् ब्राह्मणेभ्यो विशेषतः ।
	दिव्यं स लभते चक्षुर्वाजियुक्तान् रथांस्तथा ॥
	यज्ञोपवीतं यो दद्याच् छ्राद्धकाले तु धर्मवित् ।
	पावनं सर्वविप्राणां ब्रह्मदानस्य तत् फलम् ॥
	कृतं विप्रेण यो दद्याच् छ्राद्धकाले कमण्डलुम् ।
	धेनुं स लभते दिव्यां घटोपभृतदोहनाम् ॥
	तूलपूर्णे तु यो दद्यात् पादुके श्राद्धकर्मणि ।
	शोभनं लभते यानं पादयोः सुखमेव च ॥
	व्यजनं तालवृन्तं च दत्वा विप्राय सत्कृतम् ।
	प्राप्नुयात् स्पर्शयुक्तानि सुगन्धीनि मृदूनि च ॥
	श्रेष्ठं छत्रं च यो दद्यात् पुष्पमालाविभूषितम् ।
	प्रासादो ह्युत्तमो भूत्वा गच्छन्तमनुगच्छति ॥
[४८८]	दद्यात् पवित्रं योगिभ्यो गन्तुर्धारणमम्भसः ।
	अथ निष्कसहस्रस्य फलम् आप्नोति मानवः ॥
तथा ।
	लवणेन सुपूर्णानि श्राद्धे पात्राणि दापयेत् ।
	रसास्तमुपतिष्ठन्ति भक्ष्यं सौभाग्यमेव च ॥
	पात्रं वै तैजसं दद्यान् मनोज्ञं श्राद्धभोजने ।
	पात्रं भवति कामानां विद्यानां च धनस्य च ॥
	राजतं काञ्चनं चैव दद्याच् छ्राद्धेषु यः पुमान् ।
	दत्वा स लभते दाता प्राकाम्यं धनमेव च ॥
पुराणात् ।
	राजतं राजताक्तं वा पितॄणां पात्रमेव च ।
	रजतस्य कथा वापि दर्शनं दानमेव च ॥
	अनन्तमक्षयं स्वर्ग्यं राजतं दानमुच्यते ।
	पितॄन् एतेन दानेन सत्पुत्रास्तारयन्त्युत ॥
मनुः ।
	राजतैर् भाजनैरेषामपि वा राजतान्वितैः ।
	वार्यपि श्रद्धया दत्तमकषयायोपकल्पते ॥
वृद्धशातातपः ।
	पात्रे तु मृन्मये यस्तु श्राद्धे वै भोजयेत् पितॄन् ।
	अन्नदाता पुरोधाश् च भोक्ता च नरकं व्रजेत् ॥
अत्रिः ।
	भोजने हैमरौप्याणि दैवे पित्र्ये यथाक्रमम् ।
	न मृन्मयानि कुर्वीत भोजने दैवपित्र्ययोः ॥
	पालाशेभ्यो विना न स्युः पर्णपात्राणि भोजने ॥
विष्णुः: "तैजसानि पात्राणि दद्याद् विशेषतो राजतानि । घृतादिदाने तैजसानि पात्राणि फल्गुपात्राणि वा" । फल्गुर्वृक्षविशेषः । मत्स्यपुराणात् ।
	अकृत्वा भस्ममर्यादां यः कुर्यात् पङ्क्तिभोजनम् ।
	आसुरं तद् भवेच् छ्राद्धं पितॄणां नोपतिष्ठति ॥
ब्रह्मपुराणे ।
	मण्डलानि च कार्याणि नैवारैश् चूर्णिकैः सुभैः ।
	गौरमृत्तिकया वापि प्रणीतेनाथ भस्मना ॥
	पाषाणचूर्णसंकीर्णाद् आहृतं तत्र वर्जयेत् ॥
ब्रह्माण्दपुराणे ।
	प्रक्षाल्य हस्तपात्रादि पश्चादद्भिर्विधानवित् ।
	प्रक्षालनं दर्भैस्तिलैर्मिश्रं क्षिपेच् छुचौ ॥ [४८९]
विष्णुः ।
	मन्त्रहीनं क्रियाहीनं संपद्धीनं द्विजोत्तमाः ।
	श्राद्धं संपूर्णतां यातु प्रसादाद् भवतां मम ॥ इति ॥ १।२३४ ॥


	अग्नौ करिष्य आदाय पृच्छत्यन्नं घृतप्लुतम् ।
	कुरुष्वेत्यभ्यनुज्ञातो हुत्वाग्नौ पितृयज्ञवत् ॥ १।२३५ ॥
	हुतशेषं प्रदद्यात् तु भाजनेषु समाहितः ।
	यथालाभोपपन्नेषु रौप्येषु तु विशेषतः ॥ १।२३६ ॥

बहुतराज्यसिक्तमन्नमुपादायाग्नौ करिष्य इत्यनेन मन्त्रेण श्राद्धभोक्तॄनन्जुज्ञाप्य कुरुष्वेत्यनेन तैरनुज्ञातः स्वसूत्रोक्तपिण्डपितृयज्ञहोमकल्पेन तदन्नैकदेशमग्नौ हुत्वा हुतशेषं ब्राह्मणभोजनभाजनेषु रौप्यमयेषु तदसंभवे प्रतिषिद्धवर्जं यथालाबोपपन्नेषु समाहितस्तन्मनाः प्रक्षिपेत् । रौप्यपात्रनिर्देशात् पितृब्राह्मणभाजनेष्व् एव हुतशेषप्रदानमिच्छतीति गम्यते । अत्रानुज्ञानवचनं सर्वैरेव ब्राह्मणैर्युगपद् वाच्यमित्याह मनुः ।
	अग्नौ कुर्यादनुज्ञातो ब्राह्मणो ब्राह्मणैः सह ॥
ब्राह्मण्डपुराणे ।
	आहृत्य दक्षिणाग्निं तु होमार्थं वै प्रयत्नतः ।
	अग्नये कव्यवाहाय स्वधा नम इति ब्रुवन् ॥
	सोमाय च पितृमते स्वधा नम इति ब्रुवन् ।
	यमायाङ्गिरसां पत्ये स्वधा नम इति ब्रुवन् ॥
	इत्येते होममन्त्रास्तु त्रयाणामनुपूर्वशः ।
	दक्षिणतो ऽग्नये नित्यं सोमायोत्तरतस्तथा ॥
	एतयोरन्तरे नित्यं जुहुयाद् वै विवस्वते ।
	बहुशुष्केन्धने चाग्नौ सुसमिद्धे विशेषतः ॥
	विधूमे लेलिहाने च होतव्यं कर्मसिद्धये ।
	अप्रबुद्धे सधूमे वा जुहुयाद् यो हुताशने ॥
	यजमानो भवेदन्धः सो ऽमुत्रेति हि नः श्रुतम् ।
	अन्तर्निधाय समिधं जुहुयात् कव्यवाहनम् ॥
	पलाशफल्गुन्यघ्रोधप्लक्षाश्वत्थविकङ्कताः ।
	उदुम्बरस्तथा बिल्वश् चन्दनं यज्ञियाश् च ये ॥
[४९०]	सरलो देवदारुश् च सालश् च खदिरश् च ह ।
	समिदर्थे प्रशस्ताः स्युरेते वृक्षा विशेषतः ॥
	ग्राह्याः कण्टकिनश् चैव यज्ञिया ये च केचन ।
	पूजिताः समिदर्थे ये पितॄणां वचनं यथा ॥
	श्लेष्मान्तको रक्तमालः कपित्थः श(शा)ल्मलिस्तथा ।
	नीपो विभीतकश् चैव श्राद्धकर्मणि गर्हिताः ॥
	चिरबिल्वस्तथा टङ्कस्तिन्दुकाम्रातकौ तथा ।
	बिल्वकः कोविदारश् च एते श्राद्धे विगर्हिताः ॥
	निवासश् चैव कीटानां गर्हिताः स्युरयज्ञियाः ।
	गुल्मांश् च वेष्टितान् यांश् च बलीभिश् च समन्ततः ॥
	शकुनानां निवासांश् च वर्जयेद् द्विजसत्तमः ।
	अन्यांश् चैवंविधान् सर्वान् वर्जयेद् वा अयज्ञियान् ॥
	पुष्पाणां च फलानां च भक्षाणां च प्रयत्नतः ।
	अग्रमुद्धृत्य सर्वेषां जुहुयाज् जातवेदसे ॥
मार्कण्डेयः ।
	आहिताग्निश् च जुहुयाद् दक्षिणाग्नौ समाहितः ।
	अनाहिताग्निश् चौपसदे अग्न्यभावे तथाप्सु वा ॥
औपसदो गृह्याग्निः । आहिताग्नेर्दक्षिणाग्निविधानम् औपसदाभावे वेदितव्यम् । औपसदे तु सति तत्रैव । तथा च वायुपुराणम् ।
	आहृत्य दक्षिणाग्निं तु होमार्थं वै प्रयत्नतः ।
	अग्न्यर्थं लौकिकं वापि जुहुयात् कर्मसिद्धये ॥
अत्र वाक्ये ऽग्निशब्दः प्रकृते ऽग्नौ वर्तते । श्राद्धप्रयोगविधौ च गृह्यो ऽग्निः प्रकृतः श्राद्धप्रयोगस्य गृह्यशास्त्रविधेयत्वात् । गृह्याग्न्यधिकारेण च गृह्यशास्त्राणां प्रवृत्तिरिति तदभाव एव तत्कार्ये दक्षिणाग्निलौकिकाग्न्योर्विधिर्युज्यते तत्सद्भावे तु तेनैव स्वकार्यसिद्धौ किमग्न्यन्तरविधानेन । यो ऽपि धर्मशास्त्रेषु पुराणेषु च श्राद्धप्रयोगविधिः स गृह्योक्तादभिन्नः प्रत्यभिज्ञानात् तेन धर्मशास्त्रेष्व् अपि गृह्य एवाग्निः प्रकृतः । अतो ऽग्न्यर्थमित्यत्राग्निशब्दो गृह्यपरः प्रकृतत्वाद् इति युक्तम् । यत् पुनरनाहिताग्निश् चौपसद इति वचनं तद् दक्षिणाग्नाव् अग्नौकरणविधानादनाहिताग्नेः श्राद्धानधिकाराशङ्कानिराकरणार्थम् । [४९१] ततश् चानाहिताग्निश् चौपसदे कुर्यादेव न न (?) कुर्यात् । न त्व् अनाहिताग्निरेवौपसद इति तस्यार्थः । अनग्निस्तु विप्रकरे ऽग्नौकरणहोमं कुर्याद् इत्याह मनुः ।
	अग्न्यभावे तु विप्रस्य पाणाव् एवोपपादयेत् ।
यत् तु जातूकर्ण्येनोक्तम्,
	अग्न्यभावे तु विप्रस्य हस्ते दद्यात् तु दक्षिणे ।
	अग्न्यभावः स्मृतस्तावद् यावद् भार्यां न विन्दति ॥
इति, तद् भार्यावेदनात् प्राङ् नियताग्न्यभावो न पुनस्ततः प्राग् एवाग्न्यभाव इत्यभिप्रायः(येण) । लब्धभार्यो ऽपि प्राग् दायविभागादनग्निः संभवति । पाणाव् एवोपपदयेद् इत्येवशब्दो लौकिकमग्निं व्युदस्यति यतः स एवाह ।
	न पैतृयज्ञियो होमो लौकिको ऽग्नौ विधीयते ।
मत्स्यपुराणे ।
	अग्न्यभावे तु विप्रस्य पाणाव् अथ जले ऽपि वा ।
	अजकर्णे ऽश्वकर्णे वा गोष्ठे वाथ शिवान्तिके ॥
शङ्खः ।
	अजस्य दक्षिणे कर्णे पाणौ विप्रस्य दक्षिणे ।
	अप्सु चैव कुशस्तम्बे अग्निं कात्यायनो ऽब्रवीत् ॥
	रजते च सुवर्णे च नित्यं वसति पावकः ॥
कात्यायनः ।
	पित्र्ये यः पङ्क्तिमूर्धन्यस्तस्य पाणाव् अनग्निकः ।
	हुत्वा मन्त्रवदन्येषां तूष्णीं पात्रेषु निक्षिपेत् ॥
	मातामहस्य भेदे ऽपि कुर्यात् तन्त्रे च साग्निकः ॥
मातामहस्य यो ब्राह्मणस्तस्य पाणौ वैश्वदेविकतन्त्रे भेदे च पृथग् अग्नौकरणं कार्यमित्यर्थः । वायुपुराणे ।
	दैवे ह्यनग्निकः कुर्याच् छेषं पित्र्ये निवेदयेत् ।
	न हि स्मृताः शेषभाजो विश्वे देवाः पुराणगैः ॥
यमः ।
	दैवविप्रकरे ऽनग्निः कृत्वाग्नौकरणं द्विजः ।
	हुत्वा पितृभ्यः शेषात् तु पिण्डार्थं स्थापयेत् पुनः ॥
वायुपुराणम् ।
	वैश्वदेवे यदैकस्मिन् भवेयुर्द्व्यादयो द्विजाः ।
	तदैकपाणौ दातव्यं स्याद् विधिर्विहतस्तदा ॥
अस्यार्थः — यदैकस्मिञ् श्राद्धे वैश्वदेविके कर्ये द्वौ चत्वारः षड् इत्येवं द्व्यादयो विप्राः स्युस्तदैकस्य हस्ते होमे कृते कृतो विधिरतो न विप्रान्तरहस्ते कार्य इति । वैश्वदेविकहस्ते होमो ऽनग्नेर्वैकल्पिकः । यदा च हस्ते होमस् [४९२] तदा भवत्स्व् एवाग्नौकरणमिति ब्राह्मणानुज्ञानम् । तथेरि च प्रतिवचनम् । तद् आह शौनकः: "अनग्निश् चेद् आज्यं गृहीत्वा भवत्स्व् एवाग्नौकरणमिति पूर्ववत् तथास्त्व् इति" । यमः ।
	हुत्वाग्नौ च ततः पश्चाद् विधिनानेन मन्त्रवित् ।
	स्वधेत्येवं हविःशेषम् आदाय प्रसमीक्ष्य च ॥
होमावशिष्टं स्वधेत्यनेन मन्त्रेण प्रसमीक्ष्यालोक्यादाय पितृभ्यो दत्वा पिण्डार्थमवशेषयेत् ॥ १।२३५, २३६ ॥


	दत्वान्नं पृथिवी पात्रमिति पात्रानुमन्त्रणम् ।
	कृत्वेदं विष्णुरित्यन्ने द्विजाङ्गुष्ठं निवेशयेत् ॥ १।२३७ ॥

हुतशेषादन्यद् भोजनार्थमुपकॢप्तमन्नं विचित्रं तद् देवेभ्यः पितृभ्यश् च दत्वा संकल्प्य पृथिवी ते पात्रमिति पात्रानुमन्त्रणं कृत्वा "इदं विष्णुर्वि चक्रमे" इति गायत्र्या मेधातिथिदृष्टया विष्णुदै(दे)वत्यया द्विजाङ्गुष्ठं तस्मिन्नन्ने निवेशयेत् । शौनकः ।
	पाकं सर्वमुपानीय संवेद्य च पृथक् पृथक् ।
	विधिना दैवपूर्वं तु परिवेषणम् आरभेत् ॥
संवेद्य भोक्तॄणां संविदितं कृत्वेत्यर्थः । उशना ।
	हुतशेषं पितृभ्यश् च दत्वान्नं परिवेषयेत् ।
	हविष्यं मधुमांसानि पायसापूपमेव च ॥
शङ्खः ।
	उष्णमन्नं द्विजातिभ्यः श्रद्धया विनिवेदयेत् ।
	अन्यत्र फलपुष्पेभ्यः पानकेभ्यश् च पण्डितः ॥
फलाद्यनुष्णं देयमित्यर्थः । धर्मः ।
	परिवेषणमिष्टं स्याद् भार्यया पितृतृप्तये ।
	फलस्यानन्तता प्रोक्ता स्वयं च परिवेषणे ॥
हुतशेषं प्रदाय स्वयं च परिवेषणं कार्यमिति विहितम् । शौनकस्तु परिवेषणोत्तरकालं हुतशेषप्रदानम् आह: "अन्नमन्ने मृष्टं दत्तं समृध्नुकम्" इति । हुतावशिष्टमन्नं भाजने पूर्वं दत्ते भोजनार्थे ऽन्ने दत्तं समृध्नुकम् ऋद्धिकरं भवतीत्यर्थः । मनुः ।
	पाणिभ्यामुपसंगृह्य स्वयमन्नस्य वर्धितम् ।
	विप्रान्तिके पितॄन् द्यायञ् शनकैरुपनिक्षिपेत् ॥ [४९३]
ततश् च विप्रभोजनप्रदेशात् प्रदेशान्तरे ऽन्नस्य वर्धितं हस्ताभ्यामुपसंगृह्य विप्रसंनिधौ पित्रादीन् ध्यायञ् शनकैः स्थापयेत् स्वयमेव । एकैकस्य भोक्तुर् भोजनार्थमुपकल्पितो भागो ऽन्नस्य वर्धितम् । तथा ।
	उभयोर्हस्तयोर्मुक्तं यदन्नमुपनीयते ।
	तद् विप्रलुम्पन्त्यसुराः सहसा दुष्टचेतसः ॥
	गुणांश् च सूपशाकाद्यान् पयो दधि घृतं मधु ।
	विन्यसेत् प्रयतः सम्यग् भूमाव् एव समाहितः ॥
गुणा व्यञ्जनादिकानि तानि च सूपशाकादिशब्दैर्निर्दिष्टानि तानि च भूमिस्थितेषु भाजनेषु देयानि । नामर्य(त्रा)दिस्थितेषु । वृद्धशातातपः ।
	आयसेन तु पात्रेण यदन्नमुपनीयते ।
	भोक्ता विष्ठासमं भुङ्क्ते दाता तु नरकं व्रजेत् ॥
तथा ।
	हस्तदत्तास्तु ये स्नेहा लवणव्यञ्जनादयः ।
	दातारं नोपतिष्ठन्ति भोक्ता भुञ्जीत किल्बिषम् ॥
	सौवर्णराजताभ्यां वा खड्गेनौदुम्बरेण वा ।
	दत्तमक्षयतां याति फल्गुपात्रेण वा पुनः ॥
औदुम्बरं ताम्रमयम् । यमः ।
	माक्षिकं फाणितं शाकं गोरसं लवणं तथा ।
	हस्तदत्तानि भुक्त्वा तु कृच्छ्रं सान्तपनं चरेत् ॥
विष्णुः: "न प्रत्यक्षं लवणं दद्यात्" । वायुपुराणे ।
	सैन्धवं लवणं चैव तथा मानससंभवम् ।
	पवित्रे परमे ह्येते प्रत्यक्षे ऽपि च नित्यशः ॥
हारीतः ।
	पङ्क्त्यां वै चोपविष्टेभ्यः समं गन्धादि भोजनम् ।
	न पङ्क्त्यां विषमं दद्यान् न याचेन् न च दापयेत् ॥
	याचको दापको दाता सर्वे निरयगामिनः(णः) ॥
कार्ष्णाजिनिः ।
	अपसव्येन कर्तव्यं पित्र्यं कृत्यं विशेषतः ।
	अन्नदानाद् ऋते सर्वमेवं मातामहेष्व् अपि ॥
	अपसव्येन यस्त्व् अन्नं ब्राह्मणेभ्यः प्रयच्छति ।
	विष्ठाम्। अश्नन्ति पितरस्ते च सर्वे द्विजातयः ॥
	यत् तु श्राद्धं क्रियादुष्टमज्ञानपरिवेषितम् ।
	तस्मिन् भुक्त्वाचरेत् कृच्छ्रं चान्द्रायणमथापि वा ॥ [४९४]
अपसव्यमत्र प्राचीनावीतम् । यमः ।
	यावद् धविष्यं भवति यावत् सृष्टं प्रदीयते ।
	तावदश्नन्ति पितरो यावन् नाह ददाम्यहम् ॥
	यत् किंचित् पच्यते गेहे भक्ष्यं वा भोज्यमेव वा ।
	न भोक्तव्यं पितॄणां स्यादनिवेद्य कथंचन ॥
पुराणात् ।
	नापवित्रेण हस्तेन नैकेन न विना कुशम् ।
	नायसे नायसेनैव श्राद्धे तु परिवेषयेत् ॥
आयसे भाजन आयसेन दर्व्यादिना न दद्याद् इत्यर्थः ।
	तस्मादन्तरितं देयं पर्णेनाथ तृणेन च ।
पैठीनसिः: "पृथिवी ते पात्रं द्यौरपिधानं ब्राह्मणस्य मुखे ऽमृतं जुहोमि स्वधा । इदं विष्णुर्वि चक्रम इत्यनेनाङ्गुष्ठमन्ने चोदके चावधर्य व्याहृतिपूर्वां गायत्रीं जप्त्वा स्वदतेति ब्रूयात्" । यमः ।
	अङ्गुष्ठमात्रो भगवान् विष्णुः पर्यटते महीम् ।
	राक्षसानां वधार्थाय को मे ऽद्य प्रहरिष्यति ॥
	तस्माच् छ्राद्धेषु सर्वेषु अङ्गुष्ठग्रहणं स्मृतम् ।
	निरङ्गुष्ठं च यच् छ्राद्धं बहिर्जानु च यत् कृतम् ॥
	बहिर्जानु च यद् भुक्तं सर्वमेवासुरं भवेत् ।
	विष्णो हव्यं च कव्यं च ब्रूयाद् रक्षेति च क्रमात् ॥
	वारिष्व् अग्रप्रदत्तेषु तमङ्गुष्ठं निवेशयेत् ॥
कात्यायनः: "वैष्णव्या वा यजुषा वाङ्गुष्ठमन्ने ऽवगाह्यापहता इति तिलान् प्रकीर्योष्णं स्विष्टमन्नं दद्यात्" । इदं विष्णुर्वि चक्रम इत् वैष्णवी, विष्णो हव्यमिति यजुः । दद्याद् देवेभ्यः पितृभ्यश् चेति शेषः । विष्णुः: "नमो विश्वेभ्यो देवेभ्य इत्यन्नम् आदौ प्राङ्मुखयोर्निवेदयेत् । पित्रे पितामहाय च नामगोत्राभ्यामुदङ्मुखेषु" । उक्तवाक्येभ्यः पूर्वमङ्गुष्ठनिवेशनं पश्चादन्नसंकल्प इति क्रमः प्रतीयते । अत्र प्राङ्मुखयोरुदङ्मुखेष्व् इति सप्तम्या ब्राह्मणानाम् आहवनीयार्थत्वं प्रतिपद्यते । विश्वेभ्यो देवेभ्यः पित्र इत्यादिकया चतुर्थ्या विश्वेषां देवानां पित्रादेश् च देवतात्वं तेन यद् आपस्तम्बेन: "अथैतन् मनुः श्राद्धशब्दं कर्म प्रोवाच" इत्यादिना श्राद्धमुक्तं तदेतन् निवेदनादिशब्देनोच्यते । [४९५] ब्रह्मपुराणे ।
	ततो मधुघृताक्तं तु सोष्णमन्नं तिलान्वितम् ।
	गृहीत्वा देवतीर्थेन प्रणवेनैव तत् पुनः ॥
	एतद् वो ऽन्नमितीत्युक्त्वा विश्वान् देवांश् च संयजेत् ॥
अस्यार्थः — वैश्वदेविकब्राह्मणभोजनार्थं मधुघृताभ्यामभ्यक्तेनान्नेन पूर्णपात्रं सतिलोदकेन हस्ताग्रेण गृहीत्वोमित्येतद् वो विश्वे देवा अमुकनामानो ऽन्नमिति निवेदयेद् इति ।
	पितृभ्यश् च ततो दद्यादन्नम् आमन्त्रणेन तु ।
	अमुकामुकगोत्रैतत् तुभ्यमन्नं स्वधा नमः ॥
	अथ दत्वा समग्रं तु कुलान्तं भोजनं क्रमात् ।
	विश्वेभ्यश् चाथ देवेभ्यः कुर्याच् च प्रतिपादनम् ॥
	द्विजाङ्गुष्ठं गृहीत्वा तु पठन् मन्त्रं च वाग्यतः ।
	पृथ्वी ते पात्रमित्यन्नममृतं चिन्तयेत् पठन् ॥
	विष्णो हव्यमिदं रक्ष मदीयमिति कीर्तयन् ।
	एकैकस्याथ विप्रस्य गृहीत्वाङ्गुष्ठम् आदरात् ॥
	अमुकामुकगोत्रैतत् तुभ्यमन्नं स्वधा नमः ।
	तिलयुक्तं च पानीयं सकुशं तेषु चाग्रतः ॥
	विकिरेत् पितृभृत्येभ्यो जपन्नपहता इति ।
	तेभ्यो दद्यादपोशानं भवन्तः प्राशयन्त्व् इति ॥
अस्माद् वाक्यादङ्गुष्ठनिवेशनं पश्चात् पूर्वमन्नसंकल्प इति गम्यते । ततश् चाङ्गुष्ठविवेशनान्नसंकल्पयोः पौर्वापर्ये विकल्पः । अत्रिः ।
	असंकल्पितमन्नाद्यं पाणिभ्यां यदुपस्पृशेत् ।
	अभोज्यं तद् भवेद् दत्तं पितॄणां नोपतिष्ठते ॥
देवादिभ्यो ऽन्नप्रदानं संकल्पः ।
	अपोशानकरे विप्रे संकल्पं यः समाचरेत् ।
	तदन्नमसुरैर् भुक्तं पितॄणां नोपतिष्ठति ॥
	हस्तेन सक्तमन्नद्यमिदमन्नमुदीरयेत् ।
	स्वधेति च ततः कुर्यात् स्वसत्ताविनिवर्तनम् ॥
[४९६]	गोत्रसंबन्धनामानि इदमन्नमिति स्वधा ।
	पितृक्रमादुदीर्येति स्वसत्तां विनिवर्तयेत् ॥
स्वसत्ताविनिवर्तनाय न ममेति मानसः संकल्पः कार्यः । ततश् चामुकगोत्रपितरमुकैतत् ते ऽन्नं स्वधा नम इत्युच्चार्य न ममेति मनसा संकल्पयेत् । एवं पितामहादाव् अपि । यदा तु बहूनां पित्रादीनामेकैक एव ब्राह्मणो भोज्यते तदा यावन्तः पितरस्तावतो ऽन्नभागान् बुध्या कृत्वाइकैकं भागं पित्रादिभ्यः संकल्पयेत् । तथा ।
	दत्ते वाप्यथ वादत्ते भूमौ यो निक्षिपेद् बलिम् ।
	तदन्नं विफलं याति निराशैः पितृभिर्गतैः ॥
भरद्वाजः ।
	पितॄणामन्नम् आदाय बलिं यस्तु प्रयच्छति ।
	स्तेयेन ब्राह्मणस्तेन स सर्वस्तेयकृद् भवेत् ॥ १।२३७ ॥


	सव्याहृतिकां गायत्रीं मधु वाता इति त्र्यृचम् ।
	जप्त्वा यथासुखं वाच्यं भुञ्जीरंस्ते ऽपि वाग्यताः ॥ १।२३८ ॥

तिसृभिर्व्याहृतिभिः सहितां गायत्रीं मधुवाता इति च त्र्यृचं राहुगणगौतमदृष्टं गायत्रं वैश्वदेवं जपित्वा यथासुखं जुषध्वमिति विप्रान् प्रति वाच्यम् । ते च विप्रा वाचंयमा भुञ्जीरन् । प्रचेताः ।
	अपोशानं प्रदायाथ सावित्रीं त्रिर् जपेदथ ।
	मधु वात(ता) इति त्र्यृचं मध्व् इत्येतत् त्रिकं तथा ॥
मध्व् इति त्रिरुच्चारयेद् इत्यर्थः । लघुयमः ।
	अन्नं मधुमयं कृत्वा मधु वातेति मन्त्रितम् ।
	अग्निहीनं क्रियाहीनं मन्त्रहीनं च यद् भवेत् ॥
	सर्वमच्छिद्रमित्युक्त्वा ततो यत्नेन भोजयेत् ॥
मधुमयं प्रचुरमधुकमित्यर्थः । अच्छिद्रभाषणं च प्राग् एवापोशानदानात् कार्यं न पश्चात् । तद् आह प्रचेताः ।
	अपोशानकराग्राणामच्छिद्रस्य च भाषणात् ।
	निराशाः पितरो यान्ति देवैः सह न संशयः ॥
व्यासः ।
	जुषध्वमिति ते चोक्ताः सम्यग्विधृतभाननाः ।
	कृतमौनाः समश्नीयुरपोशानादनन्तरम् ॥ [४९७]
शङ्खलिखितौ: "नाग्रासनस्थः पूर्वमश्नीयान् नाभ्यधिकं दद्यान् न प्रतिगृह्णीयात्" । बौधायनः ।
	जुषेति प्रथमं ब्रूयाद् भुक्तान्ते ब्राह्मणेषु च ।
	मन्त्रकर्मविपर्यासादच्छिद्रं जायतामिति ॥
बह्वृचगृह्यपरिशिष्टम् ।
	यच् च पाणितले दत्तं य्च् चान्नमुपकल्पितम् ।
	एकीभावेन भोक्तव्यं पृथग्भावो न विद्यते ॥
पाणितले दत्तमित्यग्नौकरणान्नमित्यर्थः । तच् चान्नं संकल्पात् पूर्वं पृथक् स्थाप्यं ततो भोजनार्थेनान्नेन मिश्रणीयम् । मनुः ।
	न च द्विजातयो ब्रूयुर्दात्रा पृष्टान् हविर्गुणान् ।
	यावदूष्मा भवत्यन्ने यावदश्नन्ति वाग्यताः ॥
	तावदश्नन्ति पितरो यावन् नोक्ता हविर्गुणाः ॥
प्रचेताः ।
	पीत्वापोशानमश्नीयात् पात्रे दत्तमगर्हितम् ।
	सर्वेन्द्रियाणां चापल्यं पादपाण्योस्तथैव च ॥
	दन्तच्छेदं हस्तपानं वर्जयेच् चातिभोजनम् ॥
पानादिकं हस्तेन न पिबेत् । शङ्खलिखितौ: "ब्राह्मणा अन्नं गुणदोषैर्नाभिवदेयुः । नानृतं ब्रूयुः । अन्योन्यं न प्रशंसेयुः । अन्नपानं न प्रभूतमिति न ब्रूयुः । अन्यत्र हस्तसंज्ञाया यावद् भूमौ यावत् प्रशस्तं यावत् सोष्म तावदश्नन्ति पितरो ह्यन्यत्र फलम्मूलपानकेभ्यः" । फलादीनां सोष्मता न कार्येत्यर्थः । यमः ।
	यश् च पाणितले भुङ्क्ते यश् च वायुं समुत्सृजेत् ।
	न तस्य पितरो ऽश्नन्ति यश् चैवाग्रे प्रशंसति ॥
वराहपुराणे ।
	याचते यदि दातारं ब्राह्मणो ज्ञानवर्जितः ।
	पितरस्तस्य तुष्यन्ति दातुर् भोक्तुर्न संशयः ॥
हारीतः ।
	उद्धृत्य पाणिं विहसन् सक्रोधो विस्मयान्वितः ।
	श्राद्धकाले तु यद् भुङ्क्ते न तत् प्रीणाति वै पितॄन् ॥
वृद्धशातातपः ।
	आसने पादम् आरोप्य यद् भुङ्क्ते च द्विजोत्तमः ।
	हन्ति दैवं च पित्र्यं च तदन्नं च प्रजाः पशून् ॥
देवलः ।
	यो ऽप्रसन्नमना भुङ्क्ते सोपानत्को ऽपि वा पुनः ।
	प्रलापशीलः क्रुद्धो वा स विप्रः पितृदूषकः ॥ [४९८]
यमः ।
	यस्तु भुक्त्वा पुनर् भुङ्क्ते यश् च तैलाभिघारितम् ।
	रजस्वलाभिर्यद् दृष्टं तद् वै रक्षांसि गच्छति ॥
रजस्वलादिभिरिति व्याख्येयं बहुवचनम् ।
	निरोंकारेण यद् भुक्तं परिविष्टं समन्युना ।
	दुरात्मना च यद् भुक्तं तद् वै रक्षांसि गच्छति ॥
निरोंकारेणेत्य् ओंकारादिकं भोजनमन्त्रमन्तरेणेत्यर्थः ।
	विधिहीनमसृष्टान्नं मन्त्रहीनमदक्षिणम् ।
	अश्रद्धया हुतं दत्तं तद् वै रक्षांसि गच्छति ॥
	नियुक्तश् चैव यः श्राद्धे यत् किंचित् परिवर्जयेत् ।
	पितरस्तस्य तं मासं नैराश्यं प्रतिपेदिरे ॥
वसिष्ठः ।
	उभयोः शाखयोर्मुक्तं पितृभ्यो ऽन्नं निवेदितम् ।
	तदन्तरं प्रतीक्षन्ते ह्यसुरा दुष्टचेतसः ॥
	तस्मादशून्यं हस्तेन तिष्ठेदुच्छोषणाद् द्विजः ॥
तथा ।
	नियुक्तस्तु तथा श्राद्धे दैवे वा मांसमुत्सृजेत् ।
	यावन्ति पशुरोमाणि तावन् नरकम् ऋच्छति ॥
वराहपुराणे ।
	उद्धरेद् यदि पात्रं तु ब्राह्मणो ज्ञानदुर्बलः ।
	हरन्ति राक्षसास्तस्य भुञ्जानो ऽन्नं वसुंधरे ॥
शातातपः ।
	अर्घभुक्ते तु यो विप्रस्तस्मिन् पात्रे जलं पिबेत् ।
	यद् भुक्तं तत् पितॄणां तु शेषं विद्यादथासुरम् ॥
	हस्तं प्रक्षाल्य यश् चापः पिबेद् भुक्त्वा द्विजः सदा ।
	तदन्नमसुरैर् भुक्तं निराशाः पितरो गताः ॥
मनुः ।
	श्राद्धं भुक्त्वा य उच्छिष्टं वृषलाय प्रयच्छति ।
	स मूढो नरकं याति कालसूत्रमवाक्शिराः ॥
शातातपः ।
	भग्नपृष्ठस्तु यो भुङ्क्ते बहिर्जानुस्तथैव च ।
	हस्ते वक्ति चाजस्रं स ज्ञेयः पितृघातकः ॥
	न स्पृशेद् वामहस्तेन भुञ्जानो ऽन्नं कदाचन ।
	न पादौ न शिरो बस्तिं न पदा भाजनं स्पृशेत् ॥ [४९९]
बौधायनः ।
	पादेन पादम् आक्रम्य यो भुङ्क्ते ऽनापदि द्विजः ।
	नैवासौ भोज्यते श्राद्धे निराशाः पितरो गताः ॥
ब्रह्माण्डपुराणे ।
	शूद्राय चानुपेताय श्राद्धोच्छिष्टं न दापयेत् ।
	यो दद्याद् रागसंमोहान् न तद् गच्छति वै पितॄन् ॥
	तस्मान् न देयमुच्छिष्टमन्नाद्यं श्राद्धकर्मणि ।
	अन्यत्र दधिसर्पिर्भ्यां शिष्याय च सुताय च ॥
	हर्षयेद् ब्राह्मणांस्तुष्टो भोजयेच् चाशनं शनैः ।
	अन्नाद्येनासकृच् चैतान् गुणैश् च परिचोदयेत् ॥
परिचोदयेत् प्रवर्तयेत् । निगमः ।
	अपेक्षितं न यो दद्याच् छ्राद्धार्थं परिकल्पितम् ।
	अधः कृच्छ्रासु घोरासु तिर्यग्योनिषु जायते ॥
	मांसापूपफलेक्ष्वादि दन्तच्छेदं न भक्षयेत् ।
	ग्रासशेषं न पात्रे स्यात् पीतशेषं तु नो पिबेत् ॥
अत्रिः ।
	हुंकारेणापि यो ब्रूयाद् धस्ताद् वाथ गुणान् वदेत् ।
	भूतलाच् चोद्धरेत् पात्रं मुञ्जेद् धस्तेन वा पिबेत् ॥
	प्रौढपादो बहिष्कक्षो बहिर्जानुकरो ऽथ वा ।
	अङ्गुष्ठेन विनाश्नाति मुखशब्देन वा पुनः ॥
	पीत्वावशिष्टतोयादि पुनरुद्धृत्य वा पिबेत् ।
	खादितार्धं पुनः खादेन् मोदकादि फलादि वा ॥
	मुखेन वा धमेदन्नं निष्ठीवेद् भाजने ऽपि वा ।
	इत्थमश्नन् द्विजः श्राद्धं हत्वा गच्छत्यधोगतिम् ॥
	घृतं वा यदि वा तैलं विप्रो नाद्यान् नखच्युतम् ।
	यमस्तदशुचि प्राह तुल्यं गोमांसभक्षणैः ॥
शातातपः ।
	अत्युष्णं सतिलं सर्वमनिवारितमद्रुतम् ।
	अलोलुपो जितक्रोधो भुञ्जीतान्नं मितं हितम् ॥
कार्ष्णाजिनिः ।
	कुर्यादथापरिश्रान्तो दम्भाहंकारवर्जितः ।
	क्रोधं मोहं तथा लोभं वर्जयेच् छ्राद्धकर्मणि ॥
कुर्याद् भोजनमित्यन्वयः । [५००]
मनुः ।
	ब्राह्मणं भुक्षुकं वापि भोजनार्थमुपागतम् ।
	ब्राह्मणैरभ्यनुज्ञातः शक्तितः प्रतिपूजयेत् ॥
यमः ।
	भिक्षुको ब्रह्मचारी वा भोजनार्थमुपागतः ।
	उपविष्टेषु तु प्राप्तः कामं तमपि भोजयेत् ॥ १।२३८ ॥


	अन्नमिष्टं हविष्यं च दद्यादक्रोधनो ऽत्वरः ।

अन्नं पायसादि ब्राह्मणानामभीष्टं तच् च हविर्भागार्हं क्रोधत्वरारहितो दद्यात् । शङ्खः ।
	अग्नौकरणशेषेण यदन्नमभिघारयेत् ।
	तस्मिंस्तु प्राशिते दद्याद् यदन्यत् प्रकृतं भवेत् ॥
शङ्खलिखितौ: "ततस्तिलैर्मांसैः शाकैः सूपैः कृसरपायसापूपैर्लाजैर् भक्षैः पानैर्मधुना घृतेन दध्ना पयसा च प्रभूतमिष्टतो ऽन्नं दद्यादनसूयः" । यमः ।
	ततो विष(श)दम् आनीय भोजयेत् प्रयतो द्विजान् ।
	अन्नं सूपं घृतं शाकं मांसं दधि पयो मधु ॥
	सर्वमेतत् समानीय प्रणयेत् यथासुखम् ।
	यद् यद् रोचेत विप्रेभ्यस्तत् तद् दद्यादमत्सरी ॥
नारायणः ।
	यद् धव्यं यत् पवित्रं च यत् पित्र्यं यत् सुखावहम् ।
	द्विजातिभ्यः सवर्णाया नार्या हस्तेन दीयते ॥
	हृदयं यदन्नमुष्णं यत् तदुष्णमिह शस्यते ॥
मनुः ।
	हविर्यच् चिररात्राय यच् चानन्त्याय कल्पते ।
	पितृभ्यो विधिवद् दत्तं तत् प्रवक्ष्याम्यशेषतः ॥
	तिलैर्व्रीहियवैर्माषैरद्भिर्मूलफलेन वा ।
	दत्तेन मासं प्रीयन्ते विधिवत् पितरो नृणाम् ॥
विष्णुः: "तिलैर्व्रीहियवैर्माषैरद्भिर्मूलफलैः शाकैः प्रियङ्गुनीवारैर्गोधूमैश् च मासं प्रीयन्ते । एकादशौरभ्रेणाजेन संवत्सरं तु पयसा तद्विकारैर्वा" । मनुः ।
	मुन्यन्नानि पयः सोमं मांसं यच् चानुपस्कृतम् ।
	अक्षारलवणं चैव प्रकृत्या हविरुच्यते ॥
अनुपकृतं कार्यान्तरार्थत्वेनापक्वम् । [५०१] बृहस्पतिः ।
	संस्कृतं व्यञ्जनाढ्यं च पयोमधुघृतान्वितम् ।
	श्रद्धया दीयते यस्माच् छ्राद्धं तेन निगद्यते ॥
आपस्तम्बः: "नैयमिकं तु यच् छ्राद्धं स्नेहवदेव दद्यात् । सर्पिर्मांसमिति प्रथमकल्पाभावे तैलं शाकमिति" । कार्ष्णाजिनिः ।
	यद् इष्टं जीवतश् चासीद् दद्यात् तत् तस्य यत्नतः ॥
यमः ।
	कृच्छ्रं द्वादशरात्रेण मुच्यते कर्मणस्ततः ।
	तस्माद् विद्वान् नैव दद्यान् नापि याचेत दापयेत् ॥
वृद्धशातातपस्त्व् अन्यथाह ।
	अपेक्षितं याचितव्यं श्राद्धार्थमुपकल्पितम् ।
	न याचते द्विजो मूढः स भवेत् पितृघातकः ॥
	अपेक्षितं यो न दद्याच् छ्राद्धार्थमुपकल्पितम् ।
	कृपणो मन्दबुद्धिस्तु न स श्राद्धफलं लभेत् ॥ इति ।
तच् च श्राद्धार्थमुपकल्पितं याचितव्यं दातव्यं च । अनुपकल्पितं तु न याच्यं नापि देयमिति व्यवस्था ॥

	आ तृप्तेस्तु पवित्राणि जप्त्वा पूर्वजपं तथा ॥ १।२३९ ॥
	अन्नम् आदाय तृप्ताः स्थ शेषं चैवानुमान्य च ।
	तदन्नं प्रकिरेद् भूमौ दद्याच् चापः सकृत् सकृत् ॥ २।२४० ॥

ब्राह्मणतृप्तिं यावत् पवित्राणि सूक्तानि यजूंषि सामानि च जपित्वा यद् यदन्नं विप्रैरुपभुक्तं ततस्तत एकदेशं क्वचित् पात्रे कृत्वोपादाय पूर्वं जपं जपित्वा तृप्ताः स्थेति विप्रान् आमन्त्र्य तैश् च तृप्ताः स्म इति प्रत्युक्तः शेषमन्नं यथा नेतुं मन्यन्ते तथोक्त्वा तत्पात्रस्थमन्नं भूमौ प्रकिरेत् । ततो विप्रेभ्यः सकृत् सकृदपो दद्यात् । व्याहृतयः सावित्री "मधु वाता ऋतायते" इति त्र्यृचश् च पूर्वजपः स यज्ञोपवीतिना कार्यः । यद् आह जमदग्निः ।
	अपसव्येन कर्तव्यं सर्वं श्राद्धं यथाविधि ।
	सूक्तं स्तोत्रं जपं मुक्त्वा विप्राणां च विसर्जनम् ॥ इति ।
कात्यायनः: "अश्नत्सु जपेद् व्याहृतिपूर्वां गायत्रीं सप्रणवां सकृत् त्रिर्वा रक्षोघ्नीः पितृमन्त्रान् पुरुषसूक्तमप्रतिरथमन्यानि च पवित्राणि" । [५०२] कृणुष्व पाज [र्व् ३।४।२३] इत्याद्या रक्षोघ्नाः । पितृमन्त्रा उदीरतामवर [र्व् ७।६।१७] इत्यादयः । बौधायनः ।
	रक्षोघ्नानि च सामानि स्वधावन्ति यजूंषि च ।
	मध्वृचो ऽथ पवित्राणि श्रावयेद् आशयाञ् शनैः ॥
मनुः ।
	स्वाध्यायं श्रावयेत् पित्र्ये धर्मशास्त्राणि चैव हि ।
	आख्यानानीतिहासांश् च पुराणानि खिलानि च ॥
	ब्रह्मविष्ण्वर्करुद्राणां स्तोत्राणि विविधानि च ।
	इन्द्रेशसोमयुक्तानि पावमानीश् च शक्तितः ॥
	बृहद्रथन्तरं तद्वज् ज्येष्ठसाम च रौरवम् ।
	तथैव शान्तिकाध्यायं मधुब्राह्मणमेव च ॥
	मण्डलब्राह्मणं तद्वत् प्रीतिकारि च यत् पुनः ।
	विप्राणाम् आत्मनश् चैव तत् सर्वं समुदीरयेत् ॥
विष्णुपुराणे ।
	रक्षोघ्नमन्त्रपठनं भूमेरास्तरणं तिलैः ।
	कृत्वा ध्येयाश् च पितरस्त एव द्विजसत्तमाः ॥
	पिता पितामहश् चैव तथैव प्रपितामहः ।
	मम तृप्तिं प्रयान्त्व् अग्र्यां विप्रदेहेषु संस्थिताः ॥
	पिता पितामहश् चैव तथैव प्रप्तामहः ।
	मम तृप्तिं प्रयान्त्व् अग्निहोमाप्यायितमूर्तयः ॥
	पिता पितामहश् चैव तथैव प्रप्तामहः ।
	तृप्तिं प्रयान्तु पिण्डेन मया दत्तेन भूतले ॥
	पिता पितामहश् चैव तथैव प्रपितामहः ।
	तृप्तिं प्रयान्तु मे भक्त्या यन् मयैतदुदीरितम् ॥
	मातामहस्तृप्तिमुपैतु तस्य तथा पिता तस्य पिता च यो ऽन्यः ।
	विश्वे च देवाः परमां प्रयान्तु तृप्तिं प्रणश्यन्तु च यातुधानाः ॥
	यज्ञेश्वरो यज्ञसमस्तकव्यभोक्ताव्ययात्वा हरिर् ईश्वरो ऽत्र ।
	तत् संनिधानादपयान्तु सद्यो रक्षांस्यशेषाण्यसुराश् च सर्वे ॥
वायुपुराणे ।
	सप्तार्चिषं प्रवक्ष्यामि सर्वकामप्रदं शुभम् ।
	स्वर्गापवर्गसोपानं पितॄणां च विमुक्तय ॥
[५०३]	अमूर्तीनां समूर्तीनां पितॄणां दीप्ततेजसाम् ।
	नमस्यामि सदा तेषां ध्यायिनां योगचक्षुडाम् ॥
	इन्द्रादीनां जनेतारो दक्षमारीचयोस्तथा ।
	सप्तर्षीणां तथान्येषां तान् नमस्यामि कामदान् ॥
	मन्वादीनां जनेतारः सूर्याचन्दमसोस्तथा ।
	तान् नमस्यामि सर्वान् वै पितॄनप्सुषदस्तथा ॥
	नक्षत्राणां ग्रहाणां च वाय्वग्न्योश् च पितॄनथ ।
	द्यावापृथिव्योश् च सदा नमस्यामि कृताञ्जलिः ॥
	देवर्षीणां जनेतारः सर्वदेवनमस्कृताः ।
	भ्रातरः सर्वभूतानां तान् नमस्ये पितामहान् ॥
	प्रजापतेः कश्यपाय सोमाय वरुणाय च ।
	योगीश्वरेभ्यश् च सदा नमस्यामि कृताञ्जलिः ॥
	नमो गणेभ्यः सप्तभ्यस्तथा लोकेषु सप्तसु ।
	स्वयंभुवे नमस्यामि ब्रह्मणे योगचक्षुषे ॥
	इत्येतदुक्तं सप्तार्चिर्ब्रह्मर्षिगणपूजितम् ।
	पवित्रं परमं ह्येतच् छ्रीमद् रक्षोविनाशनम् ॥ इति ।
शेषानुज्ञापने विशेषम् आह शौनकः: "तृप्ताञ् ज्ञात्वा मधुमतीः श्रावयेदक्षन्नमीमदन्तेति च संपन्नं पृष्ट्वा यद् यदन्नमुपभुक्तं ततः स्थालीपाकेन सह पिण्डार्थमुद्धृत्य शेषं निवेदयेदभिमते ऽनुमते वा" इति । अस्यार्थः — श्राद्धे भोक्तॄंस्तांस्तृप्तान् विदित्वा मधु वाता ऋतायत इति त्र्यृचमक्षन्नमीमदन्त इति चैकाम् ऋचं राहूगणगौतमदृष्टामिन्द्रदै(दे)वत्यां पङ्क्तिं जपित्वा संपन्नमिति ब्राह्मणान् पृष्ट्वा संपन्नमिति तैः प्रत्युक्त यद् यदन्नं तैर्ब्राह्मणैर् भुक्तं ततस्ततः स्थालीपाकादन्नादेकदेशं पिण्डार्थं पात्रान्तरे पिण्डपितृयज्ञस्थालीपाकेन सहोद्धृत्य ब्राह्मणाननुज्ञापयत्यवशिष्टमन्नं किं क्रियतामिति । ततस्तस्मिन्नन्ने ब्राह्मणैरभिमते स्वीकृते विप्रगृहं प्रति तत् प्रापणियम् । अथ ज्ञातिभिः सहोपभुज्यतामित्यनुमन्यन्ते तदा तथैव कुर्याद् इति । [५०४] मनुः ।
	ततो भुक्तवतां तेषामन्नशेषं निवेदयेत् ।
	यथा ब्रूयुस्तथा कुर्यादनुज्ञातस्तु तैर्द्विजैः ॥
मार्कण्डेयः ।
	प्रष्टव्या ब्राह्मणा भक्त्या भूनिविष्टेन जानुना ।
	तृप्ता भवन्तः संपन्नं भवतां कश्चिदेव तु ॥
मनुः ।
	सार्ववर्णिकमन्नाद्यं संनीयाप्लाव्य वारिणा ।
	समुत्सृजेद् भुक्तवतामग्रतो विकिरेन् भुवि ॥
संनयनमेकत्र पात्रे ग्रहणम् ।
	असंस्कृतप्रमीतानां त्यागिनां कुलयोषिताम् ।
	उच्छिष्टं भागधेयं स्याद् दर्भेषु विकिरश् च यः ॥
	उच्छोषणं भूमिगतमजिह्मस्याशठस्य च ।
	दासवर्गस्य तत् पित्र्यं भागधेयं प्रचक्षते ॥
भागधेयं भागः । ततश् चानुपनीतप्रमीतांश् च स्वकुलोत्पन्नाञ् जन्तूंस्तथा कुलयोषित्प्रभृतीनामत्याज्यानां ये त्यागिनस्तांश् चोद्दिश्य विप्रभोजनपात्रस्थमन्नं दर्भेषु च यो विकिरस्तदुभयं पृथक् पृथक् त्याज्यमित्यर्थः सिद्धो भवति । यश् च (यच् च) भूमिगतं विप्रोच्छिष्टं तदजिह्मायाशठाय मृताय दासवर्गाय संकल्पनीयम् । वसिष्ठस्तु ।
	उच्छोषणं भूमिगतं विकिरं लेपमोदकम् ।
	अनुप्रेतेषु विसृजेदप्रजानामनायुषाम् ॥ इति ।
प्रेतेषु पित्रादिषि ये ऽनुप्रेता अनुमृता ये च स्वकुले ऽप्रजसो ऽल्पायुषश् च तान् उद्दिश्योच्छोषणादि दद्यात् । तथा ।
	प्राक् संस्कारात् प्रमीतानां सप्रेष्याणामिति श्रुतिः ।
	भागधेयं मनुः प्राह उच्छिष्टोच्छोषणे उभे ॥
पात्रगतमुच्छिष्टम् । भूमिगतमुच्छोषणम् । ततश् चासंस्कृतप्रमीतेभ्यः सप्रेष्येभ्य इति चोद्देशः कार्य इति सिद्धं भवति । वैश्वदेविकब्राह्मणविकिरे गोभिलोक्तमन्त्रः ।
	असोमपाश् च ये देवा यज्ञभागविवर्जिताः ।
	तेषामन्नं प्रदास्यामि विकिरं वैशदेविकम् ॥
पित्र्यब्राह्मणसंबन्धिविकिरविषये बृहस्पतिः ।
	उपस्पृष्टोदकानां तु ब्राह्मणानां तदग्रतः ।
	सोदकं विकिरेदन्नं मन्त्रमेनमुदाहरेत् ॥
[५०५]	अनग्निदग्धा ये जीवा ये ऽपि दग्धाः कुले मम ।
	भूमौ दत्तेन तृप्यन्तु तृप्ता यान्तु परां गतिम् ॥
इति बृहस्पतिमते विकिर आचमनानन्तरम् । अन्यमते तु प्राग् एवाचमनात् । कात्यायनः पुनरेतं मन्त्रम् आह ।
	ये अग्निदग्धा ये अनग्निदग्धा जीवा जाताः कुले मम ।
	भूमौ दत्तेन तृप्यन्तु यान्तु परां गतिम् ॥ इति ।
मार्कण्डेयः ।
	न्नं सतृणमभ्युक्ष्य मामेक्षेष्ठेति मन्त्रतः ।
	उदङ्मुखानां विप्राणां पुरतः सोदकं ततः ॥
	अन्नं तु विकिरेद् भक्त्या भृत्यभागस्तु स स्मृतः ॥
अत्रान्नविकिरे मन्त्रः । न तु प्रोक्षणे । तृणमत्र दर्भाः, "दर्भेषु विकिरश् च यः" इति वचनात् । मरीचिः ।
	श्राद्धेषु विकिरं दत्वा यो नाचामेन् मतिभ्रमात् ।
	पितरस्तस्य षण्मासान् भवत्युच्छिष्टभोजिनः ॥ १।२३९, २४० ॥


	सर्वमन्नमुपादाय सतिलं दक्षिणामुखः ।
	उच्छिष्टसंनिधौ पिण्डान् दद्याद् धि पितृयज्ञवत् ॥ १।२४१ ॥

प्रकृतं सर्वप्रकारमन्नं स्तोकशः स्तोकशः क्वचित् पात्र उपादायोद्धृत्य पिण्डपितृयज्ञविधानेन चान्नमयान् पिण्डान् दद्यात् । सतिलं दक्षिणामुख इति पितृयज्ञाद् विशेषः । उच्छिष्टसंनिधौ नाग्निसंनिधाव् इत्यर्थः । अत्रिः ।
	पितॄणाम् आसनस्थानामग्रतस्त्रिष्व् अरत्निषु ।
	उच्छिष्टसंनिधानं तन् नोच्छिष्टासनसंनिधौ ॥
जातूकर्ण्यः ।
	व्याममात्रं समुद्धृत्य पिण्डांस्तत्र प्रदापयेत् ।
	यत्रोपस्पृशतां वापि प्राप्नुवन्ति न बिन्दवः ॥
भास्करस्मृतौ ।
	विप्राणां बाहुमात्रेण पिण्डदानं विधीयते ॥
मनुः ।
	उपलिप्ते सुचौ देशे स्थानं कुर्वीत सैकतम् ।
	मण्डलं चतुरश्रं वा दक्षिणावनतं महत् ॥
	एकदर्भेण तन्मध्यमुल्लिखेत् त्रिश् च तं त्यजेत् ।
	तस्मिन् स्थाने ततो दर्भान् एकमूलशिखान् बहून् ।
	दक्षिणाग्रान् उदक्पादान् सर्वांस्तान् स्तृणुयात् समम् ॥ [५०६]
कात्यायनः: "तृप्ताञ् ज्ञात्वान्नं प्रकीर्य सकृत् सकृदपो दत्वा पूर्ववद् गायत्रीं जप्त्वा मधुमतीर्मधु मध्व् इति च तृप्ताः स्थेति पृच्छति । तृप्ताः स्म इत्यनुज्ञातः शेषमन्नमनुज्ञाप्य सर्वमन्नमेकत उद्धृत्योच्छिष्टसमीपे दर्भेषु त्रीन् पिण्डानवनिज्य दद्याद् आचान्तेष्व् इत्येके" । ब्रह्माण्डपुराणे ।
	सव्योत्तराभ्यां पाणिभ्यां कुर्यादुल्लेखनं द्विजः ।
	प्रघर्षणं ततः कुर्याच् छ्राद्धकर्मण्यतन्द्रितः ॥
	खण्डनं पेषणं चैव तथैवोल्लेखनं बुधः ।
	सकृदेव पितॄणां स्याद् देवानां च त्रिरुच्यते ॥
उल्लेखनं पिण्डनिर्वपणप्रदेशे लेखाकरणम् । वायुपुराणात् ।
	सकृदेवास्तरेद् दर्भान् पिण्डार्थं दक्षिणामुखः ।
	प्राग् दक्षिणाग्रान् प्रयतो दद्यात् पिण्डाननन्तरम् ॥
तथा ।
	मधुसर्पिस्तिलयुतांस्त्रीन् पिण्डान् निर्वपेद् बुधः ।
	जानु कृत्वा तथा सव्यं भूमौ पितृपरायणः ॥
जातूकर्ण्यः ।
	उपमूलं समास्तीर्य दर्भान् उच्छिष्टसंनिधौ ।
	कृत्वावनेजनं दद्यात् त्रीन् पिण्डांस्तु यथाविधि ॥
सुमन्तुः ।
	श्राद्धसेवनकाले तु पाणिनैकेन दीयते ।
	तर्पणे तूभयं कुर्यादेष एव विधिः स्मृतः ॥ इति ।
बृहस्पतिः ।
	सर्वस्मात् प्रकृतादन्नात् (?) पिण्डान् मधुतिलान्वितान् ।
	पितृमातामहादीनां दद्याद् गृह्यविधानतः ॥
मरीचिः ।
	पात्राणां खड्गपात्रेण पिण्डदानं विधीयते ।
	राजतोदुम्बराभ्यां वा हस्तेनैवाथ वा पुनः ॥
उदुम्बरं ताम्रमयम् । पारस्करः ।
	अर्घदाने ऽथ संकल्पे पिण्डदाने तथाक्षये ।
	गोत्रसंबन्धनामानि यथावत् प्रतिपादयेत् ॥
गृह्यकृत्: "यदि नामानि न विद्यात् स्वधा पितृभ्यः पृथिवीसद्भ्य इति प्रथमं पिण्डं निन्द्यात् । स्वधा पितृभ्यो ऽन्तरिक्षषद्भ्य इति द्वितीयम् । स्वधा पितृभ्यो दिविषद्भ्य इति तृतीयम्" । [५०७] विष्णुधर्मोत्तरे ।
	पिण्डनिर्वपणं कार्यं कुशाभावे विचक्षणैः ।
	काशेषु राजन् दूर्वासु पवित्रे ते परे स्मृते ॥
व्यासः ।
	ब्रूयाच् छ्राद्धेषु सावित्रीं पिण्डे पिण्डे समाहितः ।
	सोमायेति च वक्तव्यं तथा पितृमतेति च ॥
मरीचिः ।
	आर्द्रामलकमात्रांस्तु पिण्डान् कुर्वीत पार्वणे ।
	एकोद्दिष्टे बिल्वमात्रं पिण्डमेकं तु निर्वपेत् ॥
	नवश्राद्धे स्थूलतरं तस्मादपि तु निर्वपेत् ॥
	नवश्राद्धे स्थूलतरं तस्मादपि तु निर्वपेत् ।
	तस्मादपि स्थूलतरमशौचे प्रतिवासरम् ॥
मनुः ।
	न्युप्य पिण्डान् पितृभ्यस्तु प्रयतो विधिपूर्वकम् ।
	तेषु पिण्डेषु तं हस्तं निर्मृज्याल् लेपभागिनाम् ॥
लेपभागिन आह मत्स्यपुराणम् ।
	लेपभाजश् चतुर्थाद्याः पित्राद्याः पिण्डभागिनः ।
	पिण्डदः सप्तमस्तेषां सापिण्ड्यं साप्तपौरुषम् ॥
विष्णुः: "अत्र पितरो मादयध्वमिति दर्भमूले करावघर्षणम्" । व्याघ्रः ।
	दर्भमूलेषु निर्मृज्याद् धस्तलेपं समाहितः ।
	अद्भिः प्रक्षाल्य तत् पात्रं प्रतिपिण्डं तु पूर्ववत् ॥
	कृत्वावनेजनं कुर्यात् पिण्डपात्रमधोमुखम् ॥
मनुः ।
	आचम्योदक् परावृत्य त्रिरायम्य शनैरसून् ।
	षडृतूंश् च नमस्कुर्यात् पितॄन् एव च मन्त्रवित् ॥
ब्रह्माण्डपुराणात् ।
	कृष्णाच् चैव तिलात् तैलं यत्नात् सुपरिरक्षितम् ।
	बिल्वपात्रेण दातव्यं पितृभ्यो ऽभ्यञ्जनं बुधैः ॥
तिलाद् इति जात्यभिप्रायमेकवचनम् । तथा ।
	अपसव्यं पितृभ्यस्तु दद्यादञ्जनमुत्तमम् ।
	नामान्युच्चार्य सर्वेषां वस्त्रार्थं सूत्रमेव च ॥
	क्षौमसूत्रं नवं दद्याद् दिशेत् कार्पासकं तथा ।
	पत्तोर्णं पट्टसूत्रं च कौशेयं च विसर्जयेत् ॥
क्षौममतसीप्रभवम् । पत्तोर्णं धौतकौशेयम् । पट्टसूत्रं प्रसिद्धम् । कौशेयं त्रसरीसूत्रम् । [५०८] शङ्खः ।
	ऊर्णासूत्रं प्रदातव्यं कार्पासमथ वा नवम् ।
	दशां विवर्जयेत् प्राज्ञो यद्यप्यहतवस्त्रजा ॥
आश्वलायनः: "वासो दद्याद् दशाम् ऊर्णास्तुकां वा" इति । ततश् च विहितप्रतिषिद्धत्वा दशाया विकल्पः । व्याघ्रः ।
	गन्धपुष्पादि धूपं च दीपं च विनिवेदयेत् ।
	एतद् वः पितरो वासो दशा दद्यात् पृथक् पृथक् ॥
बृहस्पतिः ।
	धूपदीपैर्माल्यगन्धैस्तथा वस्त्राञ् जनादिना ।
	समभ्यर्च्योदपात्रं तु तेषामुपरि निक्षिपेत् ॥
ब्रह्मपुराणात् ।
	मधु वाज्यं जलं चार्घं पुष्पं धूपं विलेपनम् ।
	बलिं दद्याच् च विधिवत् पिण्डो ऽष्टाङ्गो भवेद् यथा ॥
पुराणात् ।
	यत् किंचित् पच्यते गेहे भक्ष्यं भोज्यमगर्हितम् ।
	अनिवेद्य न भोक्तव्यं पिण्डमूले कथंचन ॥
विष्णुः: "पिण्डानां विकिरं कृत्वार्घपुष्पधूपानुलेपनान्नाद्यभक्ष्यभोज्यं निवेदयेत् । उदपात्रं मधुघृततिलैः संयुक्तं च" । मनुः ।
	अविजिघ्रेच् च तान् पिण्डान् यथा न्युप्तान् समाहितः ॥ १।२४१।


	मातामहानामप्येवं दद्याद् आचमनं ततः ।

मातामहानामप्येवं पितृवत् पिण्डदानं कुर्यात् । ततो ब्राह्मणान् आचामयेत् । विष्नुः: "उदङ्मुखेष्व् आचमनं दत्वा ततः प्राङ्मुखेषु दद्यात्" । ततश् च सुप्रोक्षितमिति श्राद्धदेशं प्रोक्ष्य दर्भपाणिः सर्वं कुर्यात् । नारायणः ।
	अचालयित्वा तत् पात्रं स्वस्ति कुर्वन्ति ये द्विजाः ।
	तदन्नमसुरैर् भुक्तं निराशैः पितृभिर्गतैः ॥
बृहस्पतिः ।
	भाजनेषु तु तिष्ठत्सु स्वस्ति कुर्वन्ति ये द्विजाः ।
	निराशाः पितरस्तेषां शप्त्वा यान्ति यथागतम् ॥
जातूकर्ण्यः ।
	पात्राणि चालयेच् छ्राद्धे स्वयं शिष्यो ऽथ वा सुतः ।
	न स्त्रीभिर्न च बालेन न सजात्या कदाचन ॥


	स्वस्तिवाच्यं ततः कुर्यादक्षय्योदकमेव च ॥ १।१४२ ॥

	दत्वा तु दक्षिणां शक्त्या स्वधाकारमुदाहरेत् ।
[५०९]	वाच्यतामित्यनुज्ञातः प्रकृतेभ्यः स्वधोच्यताम् ॥ १।२४३ ॥
	
	ब्रूयुरस्तु स्वधेत्युक्ते भूमौ सिञ्चेत् ततो जलम् ।

ततो विप्राचमादूर्ध्वं स्वस्तिवाचनं कुर्यात् । स्वस्ति भवन्तो ब्रुवन्त्व् इति विप्रान् वाचयेद् इत्यर्थः । तैश् च स्वस्तीत्युक्ते ऽक्षय्योदकं कुर्यात् । षष्ठ्यन्तगोत्रसंबन्धनामानन्तरमक्षय्यमस्त्व् इत्युक्त्वा विग्रहस्तेषु जलं निषिञ्चेद् इत्यर्थः । ततो यथाशक्ति दक्षिणां दत्वा स्वधाकारं कारयेत् स्वधां वाचयिष्य इति विप्राननुज्ञापयेद् इत्यर्थः । तैश् च वाच्यतामित्यनुज्ञातः प्रकृतेभ्यः पित्रादिभ्यः स्वधोच्यतामिति विप्रानुज्ञापने कृते ऽस्तु स्वधेति तैरुक्ते भूमौ जलं सिञ्चेत् । शातातपः ।
	अभिप्रेतार्थसिद्ध्यर्थमिष्टकामांस्तु वाचयेत् ।
	दीर्घाः सूर्यहया नद्यो विष्णोस्त्रीणि पदानि च ॥
	एवमेषां प्रणामेन दीर्घम् आयुरवाप्नुयात् ।
	अपां मध्ये स्थिता देवाः सर्वमप्सु प्रतिष्थितम् ॥
	ब्राह्मणस्य करे न्यस्ताः शिवा आपो भवन्तु नः ।
	लक्ष्मीर्वसति पुष्पेषु लक्ष्मीर्वसति पुष्करे ॥
	लक्ष्मीर्वसेत् सदा सोमे सौमनस्यं सदास्तु मे ।
	अक्षतं चास्तु मे पुण्यं शान्तिः पुष्टिर्धृतिस्तु मे ॥
	यद् यच् छ्रेयस्करं लोके तत् तदस्तु सदा मम ।
	दक्षिणायां तु सर्वत्र बहु देयं तथास्तु नः ॥
	एवमस्त्व् इति तैर्वाच्यं मूर्ध्ना ग्राह्यं तु तेन तत् ॥
ब्रह्मपुराणात् ।
	आचान्तेषूदकं दद्यात् पुष्पाणि सयवानि च ।
	यवो ऽसीति पठन् मन्त्रं श्रद्धाभक्तिसमन्वितः ॥
	दद्यात् तथाक्षय्यजलं तिलाज्यमधुसंयुतम् ।
	सपवित्रान् कुशान् भूमाव् आस्तीर्य सतिलांस्तथा ॥
ब्रह्माण्डपुराणात् ।
	सौवर्णरौप्यपात्राणि मनोज्ञानि शुभानि च ।
	हस्त्यश्वरथयानानि समृद्धानि गृहाणि च ॥
	उपानत्पादुकाछत्रचामराण्यजिनानि च ।
	यज्ञेषु दक्षिणा पुण्या सेति संचिन्तयेत् सदा ॥
या यज्ञदक्षिणा सैवेयमिति बुद्धिः कार्येत्यर्थः । [५१०]
	दरिद्रो ऽपि यथाशक्ति दद्याद् विप्रेषु दक्षिणाम् ।
तथा ।
	लोके श्रेष्ठतमं सर्वं मनसश् चापि यत् प्रियम् ।
	सर्वं पितॄणां दातव्यं तेषामेवाक्षयार्थिना ॥
	अनन्तमक्षय्यं स्वर्ग्यं राजतं दानमुच्यते ।
	पितॄणां तेन दानेन सत्पुत्रास्तारयन्त्युत ॥
मार्कण्डेयः ।
	अपि स्यात् स कुले ऽस्माकं कश्चित् पुरुषसत्तमः ।
	प्रसूयमानां यो धेनुं दद्याद् ब्राह्मणपुंगवे ॥
	अपि स्यात् स कुले ऽस्माकं दद्यात् कृष्णाजिनं च यः ।
	सुवर्णशृङ्गं सखुरं विधिना मानवोत्तमः ॥
पारस्करः ।
	एकपङ्क्त्युपविष्टानां विप्राणां श्राद्धकर्मणि ।
	भक्ष्यं भोज्यं समं देयं दक्षिणा त्व् अनुसारतः ॥
पात्रानुसारत इत्यर्थः । वृद्धगौतमः ।
	दक्षिणां पितृदेवेभ्यो दद्यात् पूर्वं ततो द्वयोः ।
पितरो देवा येषां ते पितृदेवाः पितृदेवत्याः श्राद्धभोक्तार इत्यर्थः । तेभ्यः पूर्वं दक्षिणां दद्यात् ततो द्वयोर्वैश्वदेविकविप्रयोरित्यर्थः । द्वयोरिति चतुर्थ्यर्थे सप्तमी । ततश् च ब्राह्मणेभ्य एव दक्षिणा देया न पित्रादिभ्यः । तथा च देवलः ।
	आचान्तेभ्यो द्विजेभ्यश् च प्रयच्छेदथ दक्षिणाम् ।
	हिरण्यरत्नभोगानामन्येषां च स्वशक्तितः ॥
एवं च सति दक्षिणाशब्दसामञ्जस्यं भवति । यच् च वाक्यम् "पितृभ्यो दक्षिणा देया" इति तत् पितृदेवत्यब्राह्मणसंबन्धपरम् । अन्यथा ब्राह्मणानां दक्षिणास्वाम्यं न स्यात् । जमदग्निः ।
	सर्वं कर्मापसव्येन दक्षिणादानवर्जनम् ।
अपसव्यं तत्रापि भगवान् मत्स्यो मेने । कात्यायनः: "स्वधावाचनीयान् सपवित्रान् कुशान् आस्तीर्य स्वधां वाचयिष्य इति पृच्छति वाच्यतामित्युक्ते पितृभ्यः पितामहेभ्यः प्रपितामहेभ्यः स्वधोच्यतामित्यनुज्ञापितैर्विप्रैरस्तु स्वधेत्युच्यमान ऊर्जं वहन्तीत्यपो निषिञ्चेत् सपवित्रेषु कुशेषु" ॥ १।२४२, २४३ ॥


	विश्वे देवाश् च प्रीयन्तां विप्रैश् चोक्त इदं जपेत् ॥ १।२४४ ॥
[५११]
	दातारो नो ऽभिवर्धन्तां वेदाः संततिरेव च ।
	श्रद्धा च नो मा व्यगमद् बहु देयं च नो ऽस्त्व् इति ॥ १। २४५ ॥

विश्वे देवाः प्रीयन्तामिति कर्त्रा विप्रैश् चोक्ते दातारो नो ऽभिवर्धन्तामिति श्लोकं जपेत् । पुराणात् ।
	सव्यवद् दिव्यतीर्थेन यवोदकमथो ददत् ।
	विश्वे देवाश् च यज्ञे ऽस्मिन् प्रीयन्तामित्युदाहरेत् ॥
मत्स्यपुराणे ।
	ततः स्वधावाचनकं विश्वे(श्व)देवेषु चोदकम् ।
	दत्वाशिषो ऽपि गृह्णीयाद् द्विजेभ्यः प्राक्मुखो बुधः ॥
	अघोराः पितरः सन्तु सन्त्व् इत्युक्ते पुनर्द्विजैः ।
	गोत्रं तथा वर्धतां नस्तथेत्युक्तश् च तैः पुनः ॥
	दातारो नो ऽभिवर्धन्तां वेदाः संततिरेव च ।
	श्रद्धा च नो मा व्यगमद् बहु देयं च नो ऽस्त्व् इति ॥
	एताः सत्याशिषः सन्तु सन्त्व् इत्युक्तश् च तैः पुनः ॥
अत्र बौधायनेन "दातारो नो ऽभिवर्धन्ताम्" इति श्लोकानन्तरम्,
	अन्नं च नो बहु भवेदतिथींश् च लभेमहि ।
	याचितारश् च नः सन्तु मा च याचिष्म कंचन ॥
इति मन्त्र आम्नातः ॥ १।२४४, २४५ ॥


	इत्युक्त्वा तु प्रिया वाचः प्रणिपत्य विसर्जयेत् ।
	वाजे वाज इति प्रीतः पितृपूर्वं विसर्जनम् ॥ १।२४६ ॥

इति पूर्वोक्तं मन्त्रमुक्त्वा ब्राह्मणानां प्रिया वाचश् चोक्त्वा तांश् च नमस्कृत्य प्रीतः सन् "वाजे वाजे" इत्यनया त्रिष्टुभा वसिष्ठदृष्टया पिप्रदेवत्यया विसर्जयेत् । अत्र पितृविस्रजनं पूर्वम् । अत्र मत्स्यपुराणम् ।
	ततस्तानग्रतः स्थित्वा प्रतिगृह्योदपात्रकम् ।
	वाजे वाज इति जपन् कुशाग्रेण विसर्जयेत् ॥
विप्रविसर्जनं चोपवीतिना कार्यम्, "उपवीर्यो स्वधेति विसृजेदस्तु स्वधेति विसृजेत् । अस्स्तु स्वधेति वा" इति शौनकवचनात् । प्रतिब्राह्मणं मन्त्रावृत्तिः । कुशाग्रस्पर्शरूपविसर्गस्य सर्वविप्रविषयस्य युगपत् कर्तुमशक्यत्वात् । [५१२] बृहस्पतिः ।
	अद्य मे सफलं जन्म भवत्पादाभिवन्दनात् ।
	अद्य मे वंशजाः सर्वे गतास्ते ऽनुग्रहाद् दिवम् ॥
	अत्र शाकादिदानेन क्लेशिता ये मयेदृशाः ।
	तत्क्लेशजातं चित्तेन विस्मृत्य क्षन्तुमर्हथ ॥ १।२४६ ॥


	यस्मिंस्ते संस्रवाः पूर्वमर्घ्यपात्रे निवेशिताः ।
	पितृपात्रं तदुत्तानं कृत्वा विप्रान् विसर्जयेत् ॥ १।२४७ ॥

यस्मिन्नर्घ्यपात्रे ऽर्घ्यसंस्रावाः पूर्वं स्थापितास्तत् पात्रं पूर्वमुत्तानं कार्यं ततः प्राग् उक्तं विप्रविसर्जनं कार्यम् । येषां गृहे पितृपात्रमुत्तानमेव पात्रान्तरेण पिहितं स्थापनीयमेवेति विहितं तन्मतम् आश्रित्य दक्षिणादानानन्तरमुक्तं ब्राह्माण्डपुराणे ।
	ततः संस्रावपात्रेभ्यो जलम् आदाय चार्पितम् ।
	ऊर्जं वहन्तीश् च जपन् पिण्डांश् चाप्यवसिञ्चति ॥ १।२४७ ॥


	प्रदक्षिणमनुव्रज्य भुञ्जीत पितृसेवितम् ।
	ब्रह्मचारी भवेत् तां तु रजनीं ब्राह्मणैः सह ॥ १।२४८ ॥

तान् विप्रान् प्रदक्षिणीकृत्य गच्छतो ऽनुगम्य पितृसेवितं श्राद्धावशिष्टमेवान्नं भुञ्जीत । श्राद्धकर्ता भोक्तारश् च तां रात्रिं ब्रह्मचारिणो भवेयुः । मत्स्यपुराणात् ।
	बहिः प्रदक्षिणं कुर्यात् पदान्यष्टाव् अनुव्रजेत् ।
	बन्धुवर्गेण सहितः पुत्रभार्यासमन्वितः ॥
	निवृत्य प्रणिपत्याथ पर्युक्ष्याग्निं स मन्त्रवित् ।
	वैश्वदेवं प्रकुर्वीत नैत्यकं बलिमेव च ॥
बहिर्गृहाद् बहिरित्यर्थः । कात्यायनः: "वाजे वाजे इति विसृज्यामावाजस्य इत्यनुव्रज्य प्रदक्षिणीकृत्य प्रविशेत्" । मनुः ।
	प्रक्षाल्य हस्ताव् आचम्य ज्ञातिप्रायं प्रकल्पयेत् ।
	ज्ञातिभ्यः शक्तितो दत्वा बान्धवानपि पूजयेत् ॥
	ततो गृहबलिं कुर्याद् इति धर्मो व्यवस्थितः ॥ [४१३]
ज्ञातयः पितृपक्ष्याः । बान्धवा मातृपक्ष्याः । गृहबलिशब्देन सकलमेव वैश्वदेवादि कर्मोपलक्ष्यते । पुराणात् ।
	ततो विसर्जयेद् विप्रान् प्रणिपत्य च भक्तितः ।
	आद्वारमनुगच्छेच् च आगच्छेच् चानुमोदितः ॥
मार्कण्डेयः ।
	ततो नित्यक्रियां कुर्याद् भोजयेच् च तथातिथिम् ।
	नित्यक्रियां पितॄणां च केचिद् इच्छन्ति मानवाः ॥
	पितॄणां न तथैवान्ये शेषं पूर्ववद् आचरेत् ।
	पृथक्पाकेन चेत्यन्ये केचित् पूर्वं तु पूर्ववत् ॥
	ततस्तदन्नं भुञ्जीत सह भृत्यादिभिर्नरः ॥
नित्यक्रिया वैश्वदेवादिः । स्मृत्यन्तरम् ।
	आतिथ्यरहितं श्राद्धम् आसुरं सति संभवे ।
	देहि देहीति वक्तव्ये भोक्तुर्दोषो ऽन्यथा भवेत् ॥
देवलः ।
	निर्वर्त्य पितृमेधं तु दीपं प्रच्छाद्य पाणिना ।
	आचम्य पाणी प्रक्षाल्य ज्ञातीञ् शेषेण तोषयेत् ॥
ब्रह्मपुराणे ।
	भगिन्यो बान्धवाः पूज्याः श्राद्धेषु च सदैव हि ॥
तथा ।
	बन्दिमागधसूताश् च तौर्यत्रिकविदस्तथा ।
	अलब्धलाभाः श्राद्धेषु नाशयन्ति महद् यशः ॥
	तस्मात् ते ऽपि विभोक्तव्याः सकलं च विभज्य च ॥
गीतनृत्तवाद्यानि तौर्यत्रिकम् । देवलः ।
	श्राद्धं दत्वा तु यो विप्रो न भुङ्क्ते ऽथ कदाचन ।
	देवा हविर्न गृह्णन्ति कव्यानि पितरस्तथा ॥
आपस्तम्बः: "सर्वतः समवदायोत्तरेण यजुषा ग्रासार्धपरार्धं प्राश्नाति" । एतत् संकल्पितैकादश्याद्युपवासविषयं भोजनविरोधिरोगविषयं च । "प्राणे निविष्टो ऽमृतं जुहोमि ब्रह्मणि म आत्मामृतत्वाय" इत्युत्तरं यजुः । ततश् च "भुञ्जीत पितृसेवितम्" इत्यनेन भोजनं कर्तव्यमेवेति नियम्यते । तत्रामिषादि पितृसेवितमप्य् औपवसथ्ये ऽहन्यग्निमता न भक्ष्यम् । "अमाषममांसं व्रतं व्रतयीत" इति श्रुतेः । अनग्निस्तु भक्षयेदेव । यत् पुनः,
	आसप्तमं कुलं हन्ति शिरोऽभ्यङ्गे चतुर्दशी ।
	मांसाशने पञ्चदशी कामधर्मे तथाष्टमी ॥ [५१४]
इत्यादि पञ्चदश्यां मांसवर्जनं तद् रागप्राप्तं मांसबक्षणं वारयति । न वैधम् । पितृसेवितभोजनविधिश् च सकृद्भक्षणमात्रेणैव चरितार्थो भवतीति तदभ्यासो रागीय एव । विष्णुपुराणे ।
	श्राद्धे नियुक्तो भुक्त्वा वा भोजयित्वा नियोज्य च ।
	व्यवायी रेतसो गर्भे मज्जयत्यात्मनः पितॄन् ॥
व्यवायो मैथुनम् । शातातपः ।
	श्राद्धं कृत्वा परे श्राद्धे भुञ्जते ये तु जिह्मलाः ।
	पतन्ति पितरस्तेषां लुप्तपिण्डोदकक्रियाः ॥
तथा ।
	पुनर्भोजनमध्वानं भाराध्ययनमैथुनम् ।
	दानं प्रतिग्रहं होमं श्राद्धं भुक्त्वाष्ट वर्जयेत् ॥
यमः ।
	दशकृत्वः पिबेच् चापो गायत्र्या श्राद्धभुग् द्विजः ।
	ततः संध्यामुपासीत जपेच् च जुहुयादपि ॥
अत्र सकृन् मन्त्रः, कार्याविशेषात् । यत्र हि मन्त्रकार्यं शिष्यते तत्र कर्मवृत्तौ मन्त्रो ऽप्यावर्तते । यथा निर्वाप्याज्यग्रहणधूपच्छेदनमन्त्राः । तैर्हि निर्वापादिसंस्कार्यं द्रव्यं प्रकाश्यते । तद्भेदाद् युक्ता मन्त्रावृत्तिः । मत्स्यपुराणे ।
	पुनर्भोजनमध्वानं द्यूतम् आयासमैथुनम् ।
	स्वाध्यायं कलहं चैव दिवा स्वप्नंच सर्वदा ॥
ब्रह्मपुराणे ।
	अस्तास्ते च ततः सूर्ये विप्रपात्राणि चाम्भसि ।
	निक्षिपेत् प्रयतो भूत्वा सर्वाण्यधोमुखानि च ॥
	द्वितीये ऽहनि सर्वं च भाण्डप्रक्षालनं तथा ॥ १।२४८ ॥


सर्वेषां श्राद्धानां प्रकृतिभूतं पार्वणं श्राद्धं विधायेदानीं तद्विकृत्यात्मकम् आभ्युदयिकं श्राद्धं विधातुम् आह ।

	एवं प्रदक्षिणं कृत्वा वृद्धौ नान्दीमुखान् पितॄन् ।
	यजेत दधिकर्कन्धुमिश्राः पिण्डा यवैः क्रियाः ॥ १।२४९ ॥

वृद्धौ विवाहादौ नान्दीमुखसंज्ञकान् पितॄन् एवं पार्वणोक्तश्राद्धप्रकारेण यजेत । प्रदक्षिणं कृत्वा प्रदक्षिणं कुर्वन्न् इत्यर्थः । अत्र पौर्वापर्यमविवक्षितम् । संमील्य हसतीतिवत् । अत्रापरो विशेषः कर्कन्धुमिश्राः पिण्डा यवैश् च तिलैश् च कार्याः क्रिया इति । कर्कन्धु बदरम् । [५१५] अत्र विष्णुपुराणम् ।
	कन्यापुत्रविवाहेषु प्रवेशे नववेश्मनि ।
	नामकर्मणि बालानां चूडाकर्मादिके तथा ॥
	सीमन्तोन्नयने चैव पुत्रादिमुखदर्शने ।
	नान्दीमुखं पितृगणं पूजयेत् प्रयतो गृही ॥
	युग्मांस्तु प्राङ्मुखान् विप्रान् भोजयेन् मनुजेश्वर ॥
मत्स्यपुराणम् ।
	उत्सवानन्दसंताने यज्ञोद्वाहादिमङ्गले ।
	मातरः प्रथमं पूज्याः पितरस्तदनन्तरम् ॥
	ततो मातामहाः पूज्या विश्वे देवास्तथैव च ॥
शातातपः ।
	नानिष्ट्वा तु पितॄञ् श्राद्धे कर्म वैदिकम् आचरेत् ।
	तिस्रो ऽपि मातरः पूर्वं पूजनीयाः प्रयत्नतः ॥
	अकृत्वा मातृयागं तु यः श्राद्धं परिवेषयेत् ।
	तस्य क्रोधसमाविष्टा हिंसां कुर्वन्ति मातरः ॥
ब्रह्मपुराणे ।
	कर्मण्यथाभ्युदयिके मङ्गल्यवति शोभने ।
	जन्मन्यथोपनयने विवाहे पुत्रकस्य च ॥
	पितॄन् नान्दीमुखान् नाम तर्पयेद् विधिपूर्वकम् ॥
शातातपः ।
	मातृश्राद्धं तु पूर्वं स्यात् पितॄणां तदनन्तरम् ।
	ततो मातामहानां च वृद्धौ श्राद्धत्रयं स्मृतम् ॥
भास्करः ।
	निषेककाले सोमे च सीमन्तोन्नयने तथा ।
	ज्ञेयं पुंसवने श्राद्धं कर्माङ्गं वृद्धिवत् कृतम् ॥
कात्यायनः ।
	विवाहादिः कर्मगणो य उक्तो गर्भाधानं यस्य शुश्रुम चान्ते ।
	विवाहादाव् एकमेवात्र कुर्याच् छ्राद्धं नादौ कर्मणः कर्मणः स्यात् ॥
	आधाने होमयोश् चैव वैश्वदेवे तथैव च ।
	बलिकर्मणि दर्शे च पौर्णमासे तथैव च ।
	नवयज्ञे च यज्ञज्ञा वदन्त्येवं मनीषिणः ॥
	एवमेव भवेच् छ्राद्धमेतेषु न पृथक् प्र्थक् ।
	नाष्टकासु भवेच् छ्राद्धं न श्राद्धे श्राद्धमिष्यते ॥
पुराणात् ।
	वैश्वदेवविहीनं तत् केचिद् इच्छन्ति मानवाः ।
	युग्मास्तत्र द्विजाः कार्यास्ते पूज्याश् च प्रदक्षिणम् ॥ [५१६]
वृद्धवसिष्ठः ।
	पूर्वेद्युर्मातृकं श्राद्धं कर्माहे पैतृकं तथा ।
	उत्तरेद्युः प्रकुर्वीत मातामहगणस्य तु ॥
वृद्धशातातपः ।
	पृथग् दिनेष्व् अशक्ताश् चेदेकस्मिन्न् एव वासरे ।
	श्राद्धत्रयं प्रकुर्वन्ति तन्त्रं वा वैश्वदेविकम् ॥
शातातपः ।
	पूर्वाह्णे मातृकं श्राद्धं मध्याह्ने पैतृकं स्मृतम् ।
	ततो मातामहानां तु वृद्धौ श्राद्धत्रयं स्मृतम् ॥
वसिष्ठः ।
	श्राद्धत्रयं प्रकुर्वीत तन्त्रं वा वैश्वदेविकम् ।
	मातृभ्यः कल्पयेत् पूर्वं पितृभ्यस्तदनन्तरम् ॥
	ततो मातामहानां तु पिण्डान् दद्यात् क्रमेण तु ॥
कात्यायनः ।
	असकृद् यानि कर्माणि क्रियेरन् कर्मकारिभिः ।
	अतिप्रयोगं नैताः स्युर्मातरः श्राद्धमेव च ॥
	गणशः क्रियमाणेषु मातृभ्यः पूजनं सकृत् ।
	सकृदेव भवेच् छ्राद्धम् आदौ न पृथगादिषु ॥
एतच् च सर्व एव प्रत्युद्धारः पुत्रजन्मना व्याख्यात इत्येतद्विषयम् । अस्य चायमर्थः — सर्व एव पतितस्य कृतप्रायश्चित्तस्य प्रत्युद्धारो ज्ञातिपरिग्रहः पुत्रजन्मना व्याख्यातः । पुत्रे जाते ये तस्य जातकर्मादयः संस्कारास्ते सर्वे ऽप्यस्य कार्या इति । एवं च जातकर्मादीनां संस्काराणां युगपत्करणाद् गणशः क्रियमाणत्वम् ।
	स्वपितृभ्यः पिता दद्यात् सुतसंस्कारकारणात् ।
	पिण्डान् ओद्वाहनात् तेषां तस्याभावे तु तत्क्रमात् ॥
पिण्डानभ्युदयश्राद्धे तेषां पुत्राणाम् ओद्वाहनाद् आ विवाहात् पिता स्वपितृभ्यो दद्यात् । तस्य पितुरभावे तत्क्रमात् । अत्र क्रमशब्देन पितुरनन्तरो भ्रात्रादिर्लक्ष्यते । पुत्रविवाहे पितुः श्राद्धादिकारः कन्यापुत्रविवाहेष्व् इत्यनेनोक्तो वोढुरपि पृथगधिकारो नानिष्ट्वा तु पितॄञ् श्राद्धमित्यनेनोक्तस्तेन पुत्रविवाहे पित्रा पुत्रेण च वृद्धिश्राद्धं पृथक् कार्यम् । पुत्रेण च,
	येभ्य एव पिता दद्यात् तेभ्यो दद्यात् सुतो ऽग्निमान् ।
इति विधिम् आश्रित्य कर्तव्यम् । अत्र चाग्निमद्ग्रहणमधिकारिमात्रोपलक्षणार्थम् । अत एव समावर्तने ब्रह्मचारिणा जीवत्पितृकेण पितामहादिभ्यः श्राद्धं प्रदीयते । वृद्धवसिष्ठः ।
[५१७]	मातृश्राद्धे तु विप्राणामलाभे पूजयेदपि ।
	पतिपुत्रान्विता भव्या योषितो ऽष्टौ मुदान्विताः ॥
चतुर्विंशतिमतात् ।
	अथाभ्युदयिके प्राप्ते देवतास्थापनं स्मृतम् ।
	जातिधर्मकुलश्रेणिलोकानां वृद्धिकारणम् ॥
	तिस्रः पूज्याः पितुस्तिस्रः पूज्या मातामही तथा ।
	इत्येता मातरः प्रोक्ताः पितृमातृष्वसाष्टमी ॥
माता पितामही प्रपितामहीति तिस्रः पितृपक्षे । मातामही मातुः पितामही मातुः प्रपितामहीति तिस्रो मातृवर्गे । तथा मातृष्वसा पितृष्वसा चेत्यष्टौ मातरः ।
	ब्रह्माण्याद्यास्तथा सप्त दुर्गाक्षेत्रगणाधिपान् ।
	वृद्ध्यादौ पूजयित्वा तु पश्चान् नान्दीमुखान् पितॄन् ॥
	मातृपूर्वान् पितॄन् पूज्य ततो मातामहानपि ।
	मातामहीस्ततः केचिद् युग्मा भोज्या द्विजातयः ॥
कात्यायनः ।
	कर्मादिषु तु सर्वेषु मातरः सगणाधिपाः ।
	पूजनीयाः प्रयत्नेन पूजिताः पूजयन्ति ताः ॥
	प्रतिमासु च शुभ्रासु लिखिता वा पटादिषू ।
	अपि वाक्षतपुञ्जेषु नैवेद्यैश् च पृथग्विधैः ॥
	कुड्यलग्ना वसोर्धाराः पञ्च धारा घृतेन तु ।
	कारयेत् सप्त धारा वा नातिनीचा न चोच्छ्रिताः ॥
	आयुष्याणि च शान्त्यर्थं जप्त्वा तत्र समाहितः ॥

	*अद्दितोनल् वेर्सेस् गिवेन् इन् थे एदितिओन्
	[ललिता च उमा गौरी अम्बिका सलिलाश्रया ।
	भगाही च भगाक्षी च धाराः सप्त प्रकीर्तिताः ॥
	अनुमतिश् च राका च सिनीवाली कुहूस्तथा ।
	धात्री सर्वेश्वरी चैव ह्यन्नैश्वरी तथैव च ॥
	एतास्तु देवता नित्यं भक्तगोलकदेवताः ।
	पूज्या ह्यक्षोटशाखायामेकान्तवासिनी सदा ॥
	मृत्तिकागोलके पूज्यो महागणपतिर्विभुः ।
	पञ्चामृतं घृताभ्यक्तं मधुमांसं द्वितीयकम् ॥ इति । ]

आयुष्याणि आनोभद्रीयादीनि । मातरस्तु ।
	ब्रह्माणी चैव माहेशी कौमारी वैष्णवी क्रमात् ।
	वाराही नारसिंह्यैन्द्री सप्तैता मातरो मताः ॥
यद् वा ।
	गौरी पद्मा शची मेधा सावित्री विजया जया ।
	देवसेना स्वधा स्वाहा मातरो लोकमातरः ॥
[५१८]	धृतिः पुष्टिस्तथा तुष्टिरात्मदेवतया सह ।
	अपो ऽर्घ्यं गन्धपुष्पं च धूपं दीपं निवेदयेत् ॥
ब्रह्मपुराणात् ।
	पूर्वाह्णे दैविके कार्यं श्राद्धमभ्युदयार्थिना ।
	सव्येन चोपवीतेन ऋजुदर्भैश् च धीमता ॥
सव्यं प्रदक्षिणम् । तथा ।
	युग्मांस्तु भोजयेद् वृद्धौ ब्राह्मणान् नियतः शुचिः ।
	नान्दीमुखास्तु पितरस्तृप्यन्तामिति वाचयेत् ॥
अत्रिः ।
	पूर्वाह्णे वै भवेद् वृद्धिर्विना जन्मनिमित्तकम् ।
	पुत्रजन्मनि कुर्वीत श्राद्धं तात्कालिकं बुधः ॥
कात्यायनः: "आभ्युदयिके प्रदक्षिणमुपचारः पित्र्यमन्त्रवर्जं जप ऋजवो दर्भा यवैस्तिलार्थः संपन्नमिति तृप्तिप्रश्नो दधिबदराक्षत्मिश्राः पिण्डाः नान्दीमुखान् पितॄन् आवाहयिष्य इति पृच्छति । नान्दीमुखाः पितरः प्रीयन्तामित्यक्षय्यस्थाने । नान्दीमुखान् पितॄन् वाचयिष्य इति पृच्छति । नान्दीमुखाः पितरः पितामहाः प्रपितामहाः प्रीयन्तामिति स्वधां प्रयुञ्जीत । युग्मान् आशयेत्" । तथा ।
	अतः परं प्रवक्ष्यामि विशेष इह यो भवेत् ।
	प्रातरामन्त्रितान् विप्रान् युग्मान् उभयतस्तथा ॥
	उपवेश्य कुशान् दद्याद् ऋजुनैव हि पाणिना ॥ इति ।
प्रातरुपवेश्येत्यन्वयः । आमन्त्रणं पूर्वेद्युरेव । तथा ।
	निपातो न हि सव्यस्य जानुनो विद्यते क्वचित् ।
	सदा परिचरेद् भक्त्या पितॄनप्यत्र देववत् ॥
	पितृभ्य इति दत्तेषु उपवेश्य कुशेषु तान् ।
	गोत्रनामभिरामन्त्र्य पितॄनर्घ्यं प्रदापयेत् ॥
	नात्रापसव्यकरणं न पित्र्यं तीर्थमिष्यते ।
	पात्राणां पूरणादीनि दैवे नैव हि कारयेत् ॥
	ज्येष्ठोत्तरकरान् युग्मान् कराग्राग्रपवित्रकान् ।
	कृत्वार्घ्यं संप्रदातव्यं नैकैकस्यात्र दीयते ॥
द्वयोर्द्वयोर्ब्राह्मणयोर्हस्तौ मेलयित्वार्घ्यदानं कार्यम् । तत्र ज्येष्ठस्य विप्रस्य हस्त उत्तरः कार्यः । [५१९] तथा ।
	मधु मध्व् इति यस्तत्र त्रिर् जपो ऽशितुमिच्छताम् ।
	गायत्र्यनन्तरं सो ऽत्र मधुमन्त्रविवर्जितः ॥
	न चाश्नत्सु जपेदत्र कदाचित् पितृसंहिताम् ।
	अन्य एव जपः कार्यः सोमसामादिकः शुभः ॥
	यस्तस्य प्रकरो ऽन्नस्य तिलमान् यवमांस्तथा ।
	उच्छिष्टसंनिधौ सो ऽत्र तृप्तेषु विपरीतकः ॥
	संपन्नमिति तृप्ताः स्थ प्रश्नस्थाने विधीयते ।
	सुसंपन्नमिति प्रोक्ते शेषमन्नं निवेदयेत् ॥
	प्रागग्रेषु तु दर्भेषु आद्यम् आमन्त्र्य पूर्ववत् ।
	अपः क्षिपेन् मूलदेशे ऽवनेनिध्वेति निस्तिलाः ॥
आद्यः पाङ्क्तिमूर्धन्यो विप्रः ।
	द्वितीये च तृतीये च मध्यदेशाग्रदेशयोः ।
	मातामहप्रभृतींस्तु एतेषामेव वामतः ॥
	सर्वस्मादन्नमुद्धृत्य व्यञ्जनैरुपसिच्य च ।
	संयोज्याक्षतकर्कन्धुदधिभिः प्राङ्मुखस्ततः ॥
	अवनेजनवत् पिण्डान् दत्वा बिल्वप्रमाणकान् ।
	तत्पात्रक्षालनेनाथ पुनरप्यवनेजयेत् ॥
	उत्तरोत्तर्दानेन पिण्डानामुत्तरोत्तरः ।
	भवेदधश् च करणादधरः श्राद्धकर्मसु ॥
	तस्मात् सर्वेषु श्राद्धेषु वृद्धिमत्स्व् इतरेषु च ।
	मूलमध्याग्रदेशेषु ईषत्सक्तांश् च निर्वपेत् ॥
	गन्धादीनि क्षिपेत् तूष्णीं तत आचामयेद् द्विजान् ।
	अन्यत्राप्येष एव स्याद् यवादिरहितो विधिः ॥
	दक्षिणाप्रवणे देशे दक्षिणाभिमुखस्य च ।
	दक्षिणाग्रेषु दर्भेषु एषो ऽन्यत्र विधिः स्मृतः ॥
	अथाग्रभूमिम् आसिञ्चेत् सम्यक् प्रोक्षितमस्त्व् इति ।
	शिवा आपः सन्त्व् इति च युग्मान् एवोदकेन च ॥
	सौमनस्यमस्त्व् इति च पुष्पदानमनन्तरम् ।
	अक्षतं चारिष्टं चास्त्व् इत्यक्षतान् प्रतिपादयेत् ॥
[५२०]	अक्षय्योदकदानं च अर्घ्यदानवद् इष्यते ।
	षष्ठ्यैव नित्यं तत् कुर्यान् न चतुर्थ्या कदाचन ॥
	प्रार्थनासु प्रतिप्रोक्ते सर्वास्व् एव द्विजोत्तमैः ।
	पवित्रान्तर्हितान् पिण्डान् सिञ्चेदुत्तानपात्रकृत् ॥
	युग्मान् एव स्वस्तिवाच्य अङ्गुष्ठग्रहणं सदा ।
	कृत्वा धुर्यस्य विप्रस्य प्रणम्यानुव्रजेत् ततः ॥
धुर्यः पङ्क्तिमूर्धन्यः । आश्वलायनगृह्यपरिशिष्टम्: "आभ्युदयिके युग्मा ब्राह्मणा अमूला दर्भाः प्राङ्मुखेभ्य उदङ्मुखो दद्यात् । उदङ्मुखेभ्यो वा प्राङ्मुखः । द्वौ दर्भौ पवित्रे सोपयामानि पात्राणि चत्वारि शं नो देवीरित्यभिमन्त्रितासु यवान् आवपति । यवो ऽसि सोमदैवत्यो गोसवो देवनिर्मितः । प्रत्नवद्भिः प्रभुस्तुष्ट्या नान्दीमुखांल् लोकान् प्रीणयाहि नः स्वाहेति पितरः प्रीयन्तामित्येषां प्रतिग्रहणं विसर्जनं च । एवमुत्तरयोः पितृपितामहयोर्नित्यं चाग्नौकरणम् । स्वाहाकारेण होमश् च । अतो देवा अवन्तु न इत्यङ्गुष्ठग्रहः । इदं विष्णुर्वि चक्रम इत्यत्र पावमानीः शंवतीरैन्द्रीरप्रतिरथं च श्रावयेत् । भुक्त्वा च येषु पिण्डदानम् आशयान् गोमयेनोपलिप्य तेषु प्रागग्रान् कुशान् आस्तीर्यालंकृत्य पृथग् आज्यमिश्रगुडौदनो हविः सर्वत्र तस्यार्धेन द्वे द्वे आज्याहुतीर् जुहुयात् । नान्दीमुखाः पितरः प्रीयन्तामिति विसृजेत् । प्रदक्षिणमुपचारः । यवैस्तिलार्थः सर्वं द्विर्द्विः" इति । भविष्यत्पुराणम् ।
	पिण्डनिर्वपणं कुर्यान् न वा कुर्यान् नराधिपः ।
	वृद्धिश्राद्धे महाबाहो लोके धर्ममपेक्षते ॥
इति नान्दीमुखश्राद्धविधानम् ॥ १।२४९ ॥


अथैकोद्दिष्टप्रयोगविधिम् आह । [५२१]

	एकोद्दिष्टं दैवहीनमेकार्घैकपवित्रकम् ।
	आवाहनाग्नौकरणरहितं ह्यपसव्यवत् ॥ १।२५० ॥
	उपतिष्ठतामित्यक्षय्यस्थाने विप्रविसर्जने ।
	अभिरम्यतामिति वदेद् ब्रूयुस्ते ऽभिरताः स्म ह ॥ १।२५१ ॥

एकमुद्दिश्य यत् क्रियते श्राद्धं तदेकोद्दिष्टम् । तद् दैवहीनं विश्वे(श्व)देवरहितम् । तत्रैकमर्घ्यं पवित्रमप्येकम् आवाहनमन्त्रेणाग्नौकरणेन च रहितम् । यत् पार्वणे यज्ञोपवीतवत् कर्म तद् इहापसव्यवत् कार्यम् । अपसव्यं प्राचीनावीतम् । "उपतिष्ठताम्" इति मन्त्रः प्रकृतस्याक्षय्यमस्त्व् इति मन्त्रस्य कार्ये प्रयोज्यो विप्रविसर्जने ऽभिरम्यतामिति वदेत् । न तु "वाजे वाजे" इति । विप्राश् चाभिरताः स्म इति प्रतिब्रूयुः । एकस्यैकोद्देशस्य बहुविप्रनियोजनपक्षे बहुवचनम् । कात्यायनः: "अथैकोद्दिष्टमेकमर्घ्यमेकं पवित्रकमेकः पिण्डो नावाहनं नाग्नौकरणं नात्र विश्वे देवाः स्वधितमिति तृप्तिप्रश्नः सुस्वधितमित्यनुज्ञानम् । उपतिष्ठतामित्यक्षयस्थाने ऽभिरम्यतामिति विसर्गो ऽभिरताः स्म इत्यपरे" । शातातपः ।
	एकोद्दिष्टं तु यच् छ्राद्धं नैमित्तिकमिहोच्यते ।
	तदप्यदैवं कर्तव्यमयुग्मान् आशयेद् द्विजान् ॥
एकोद्दिष्टमुक्तं तच् च त्रिविधम् । नवं मिश्रं पुराणं च । तत्रैकादशाहान्तं नवम् । तदूर्ध्वम् आ संवत्सरान् मिश्रम् । तत उत्तरं पुराणम् । तत्र नवमिश्रविषया विधयस्तावदुच्यन्ते । तत्र व्याघ्रः ।
	एकादशे चतुर्थे च मासि मासि च वत्सरम् ।
	प्रतिसंवत्सरं चैवमेकोद्दिष्टं मृताहनि ॥

* अद्दितिओन् इन् म्स्स्: "प्रतिसंवत्सरं चैवमित्यनेन चतुर्थवत्सरे शुद्धश्राद्धं त्रिपौरुषं विधेयमित् गम्यते"

कात्यायनः ।
	श्राद्धमग्निमतः कार्यं दाहादेकादशे ऽहनि ।
	ध्रुवाणि तु प्रकुर्वीत प्रमीताहनि सर्वदा ॥
त्रैपक्षिकादूर्ध्वानि ध्रुवाणि । अत एवाह जातूकर्ण्यः ।
	ऊर्ध्वं त्रिपक्षाद् यच् छ्राद्धं मृताहन्येव तद् भवेत् ।
	अधस्तु कारयेद् दाहाद् आहिताग्नेर्द्विजन्मनः ॥ इति । [५२२]
तथा ।
	द्वादश् प्रतिमास्यानि आद्यं षाण्मासिके तथा ।
	सपिण्डीकरणं चैवमित्येतच् छ्राद्धषोडशम् ॥
षाण्मासिके इत्यनेन विहितयोः श्राद्धयोर्निरूपणार्थम् आह ।
	एकाहेन तु षण्मासा यदा स्युरपि वा त्रिभिः ।
	न्यूनः संवत्सरश् चैवं स्यातां षाण्मासिके तदा ॥
एकेनाह्ना त्रिभिर्वाहोभिर्यदा षण्मासा न्यूनाः स्युः संवत्सरश् च तावत्संख्यया न्यूनो ऽस्ति तदा षाण्मासिके श्राद्धे कार्ये इत्यर्थः । भविष्यत्पुराणे ।
	अकृत्वा षोडशैतानि कृत्वा वर्षशतायुतम् ।
	न मुच्यते तु प्रेतत्वाद् यथाह भगवाञ् शिवः ॥
	अर्वाग् अब्दात् प्रमीतस्य तस्य मासास्त्र्योदश ।
	श्राद्धं तस्यापि कर्तव्यं प्रतिमासं तु वत्सरम् ॥
तथा ।
	मृताहनि तु दातव्यं प्रेताय सुखमिच्छता ।
	मृताहनि तु दत्तेन मुच्यते कर्मणो ऽशुभात् ॥
	अस्थिसंचयने श्राद्धं त्रिपक्षे मासिकानि तु ।
	रिक्तयोश् च तथा तिथ्योः प्रेतश्राद्धानि षोडश ॥
रिक्तयोस्तिथ्योरेकेनाह्ना न्यूने षष्ठे द्वादशे च मास इत्यर्थः । तथा च पैठीनसिः ।
	षाण्मासिकाब्दिके श्राद्धे स्यातां पूर्वेद्युरेव ते ।
	मासिकानि स्वकीये तु दिवसे द्वादशे ऽपि च ॥
तथा ।
	सपिण्डीकरणादर्वाक् कुर्याच् छ्राद्धानि षोडश ।
	एकोद्दिष्टविधानेन कुर्यात् सर्वाणि तानि तु ॥
	प्रेतसंस्कारकर्माणि यानि श्राद्धानि षोडश ।
	यथाकाले तु कार्याणि नान्यथा मुच्यते ततः ॥
अनेनेदमुच्यते — सपिण्डीकरणे द्वादशाहादौ कृते ऽपि मासिकानि प्रतिमासमेव कार्याणीति । तानि च यद्यप्येकोद्दिष्टानि प्रेतत्वविमोचनार्थानि च तथापि तानि मन्त्रवन्ति न पुनर्नवश्राद्धवदमन्त्रकानि । यद् आह पैठीनसिः ।
	नवश्राद्धमतिक्रम्य मृताहनि तु मासिकम् ।
	प्रेतमुद्दिश्य मन्त्रैस्तु वत्सरं निर्वपेत् सुतः ॥ [५२३]
अतिक्रम्य समप्येत्यर्थः । ब्रह्मपुराणे ।
	नॄणां तु त्यक्तदेहानां श्राद्धाः षोडश सर्वदा ।
	चतुर्थे पञ्चमे चैव नवमैकादशे तथा ॥
	ततो द्वादशभिर्मासैः श्राद्धा द्वादशसंख्यया ।
	कर्तव्याः श्रुतितश् चैषां तत्र विप्रांश् च तर्पयेत् ॥
अस्माच् च पूर्णे मासि मासिकं कार्यमिति गम्यते । शङ्खः ।
	आद्यं श्राद्धमशुद्धो ऽपि कुर्यादेकादशे ऽहनि ।
	कर्तुस्तात्कालिकी शुद्धिरशुद्धः पुनरेव सः ॥
पैठीनसिः ।
	सद्यःशौचे ऽपि दातव्यं प्रेतस्यैकादशे ऽहनि ।
	स एव दिवसस्तस्य श्राद्धशय्यासमाधिषु ॥
[*अपिशब्दो ऽत्राशौचे सत्यपीति गमयति]
मत्स्यपुराणम् ।
	एकादशे ऽहनि तथा विप्रान् एकादशैव तु ।
	पुत्रादिः सूतकान्ते तु भोजयेदयुजो द्विजान् ॥
	द्वितीये ऽह्नि पुनस्तद्वदेकोद्दिष्टं समाचरेत् ॥
[*सूतकान्त इति ब्राह्मणस्यैव तद्विषयम् (?) । क्षत्रियवैश्यशूद्राणां तु ।]
वृद्धवसिष्ठः ।
	सप्तमे च तृतीये च प्रथमे नवमे तथा ।
	एकादशे ऽह्नि यच् छ्राद्धं तत् सामान्यमुदाहृतम् ॥
चतुर्णां वर्णानां सामान्यमित्यर्थः । तर्ह्यशौचकालस्य दत्तस्तिलाञ्जलिरित्याशङ्क्याह स एव ।
	चतुर्णामपि वर्णानां सूतकं तु पृथक् पृथक् ॥
सूतकमशौचमित्यर्थः । एषां मध्ये नवश्राद्धान्याह यमः ।
	चतुर्थे पञ्चमे चैव नवमैकादशे तथा ।
	यदत्र दीयते जन्तोर्नवश्राद्धं तदुच्यते ॥
तथा ।
	यस्य संचयनादर्वाग् आहिताग्नेर्द्विजन्मनः ।
	अयुग्मान् भोजयेद् विप्रांस्तन् नवश्राद्धमुच्यते ॥
अत्रिः ।
	प्रेतार्थं सूतकान्ते तु ब्राह्मणान् भोजयेद् दश ।
	नवश्राद्धनिमित्तं तु एकमेकादशे ऽहनि ॥ [५२४]
एवं च सत्यैकादशाहिकान् नवश्राद्धाद् आशौचान्तकार्यं ब्राह्मणभोजनं कर्मान्तरम् । व्यासः ।
	प्रथमे सप्तमे चैव नवमैकादशे तथा ।
	यत् तु वै दीयते जन्तोस्तन् नवश्राद्धमुच्यते ॥
बह्वृचगृह्यपरिशिष्टे: "नवश्राद्धं सह दद्युः" न पुनः प्रत्येकमित्यर्थः । नवश्राद्धग्रहणं प्रदर्शनार्थम् । अत एव प्रचेताः ।
	एकादश्याद्याः क्रमशो ज्येष्ठस्य विधिवत् क्रियाः ।
	कुर्युर्नैकैकशः श्राद्धम् आब्दिकं तु पृथक् पृथक् ॥
	अर्वाक् संवत्सरात् सर्वे तु कुर्युः श्राद्धं समेत्य वै ।
	संवत्सरे व्यतीते तु कुर्युः श्राद्धं पृथक् पृथक् ॥
उशना ।
	नवश्राद्धं सपिण्डत्वं श्राद्धान्यपि च षोडश ।
	एकेनैव हि कार्याणि संविभक्तधनैरपि ॥
एकेन ज्येष्ठेनेत्यर्थः । शातातपः ।
	एकादशे ऽह्नि यच् छ्राद्धं मातापित्रोस्तु दीयते ।
	तत् समेतैस्तु कर्तव्यं पूर्वं चैव पृथक् पृथक् ॥
पूर्वं पुराणम् आब्दिकादिकम् । मरीचिः ।
	सर्वैरनुमतं कृत्वा ज्येष्ठेनैव तु यत् कृतम् ।
	धनेन चाविभक्तेन सर्वैरेव कृतं भवेत् ॥
व्याघ्रः ।
	प्रेतस्य प्रेतकार्याणि अकृत्वा धनहारकः ।
	वर्णानां यद् वधे प्रोक्तं तद् व्रतं प्रयतश् चरेत् ॥
तथा ।
	देयानि वेश्मशुद्ध्यर्थं नवश्राद्धानि यत्नतः ।
	ततः प्रेतविशुद्ध्यर्थं मृताहनि तु वत्सरम् ॥
गृहविशुद्ध्यर्थमिति गृहे प्रविष्टयमकिंकरतृप्त्यर्थम् । 
	शौचे तु सूतकं चेत् स्यान् निशाशेषे तथैव च ।
	नवश्राद्धानि देयानि यथाकालं यथाक्रमम् ॥
	यस्यैतानि न दीयन्त एकोद्दिष्टानि षोडश ।
	पिशाचत्वं स्थिरं तस्य दत्तैः श्राद्धशतैरपि ॥
वृद्धवसिष्ठः ।
	अलब्ध्वा तु नवश्राद्धं प्रेतत्वाच् च न मुच्यते ।
	अर्वाक् तु द्वादशाहस्य लब्ध्वा तरति दुष्कृतम् ॥ [५२५]
भविष्यत्पुराणे ।
	नवश्राद्धं त्रिपक्षं च षाण्मासं मासिकानि च ।
	न करोति सुतो यस्य तस्याघः पितरो गताः ॥
व्यासः ।
	द्वादशाहे त्रिपक्षे च षाण्मासे मासिके ऽब्दिके ।
	श्राद्धानि षोडशैतानि संस्मृतानि मनीषिभिः ॥
	षान्मासिकाब्दिके श्राद्धे स्यातां पूर्वेद्युरेव ते ॥
आश्वलायनपरिशिष्टम् ।
	नवश्राद्धं दशाहानि नवमिश्रं तु षडृतून् ।
	अतः परं पुराणं स्यात् त्रिविधं श्राद्धमुच्यते ॥
न चानेनैकादशाहिकस्य नवश्राद्धत्वं व्यावर्त्यते । वचनान्तरैस्तद्भावस्य विहितत्वात् । भविष्यत्पुराणे ।
	नवश्राद्धादिश्राद्धानि यस्य वै न कृतानि सः ।
	नाधिकारी भवेत् तत्र मासषाण्मासिकाब्दिके ॥
शौनकगृह्यपरिशिष्टात् ।
	प्रेतश्राद्धेषु सर्वेषु न स्वधा नाभिरम्यताम् ।
	स्वस्त्यस्तु विसृजेदेवं सकृत् प्रणववर्जितम् ॥
	एकोद्दिष्टस्य पिण्डे तु अनुशब्दो न युज्यते ।
	पितृशब्दं न कुर्वीत पितृहा चोपजायते ॥
सपिण्डीकरणात् प्राक्तनैकोद्दिष्टविषयमेतत् । बह्वृचगृह्यपरिशिष्टे ।
	असगोत्रः सगोत्रो वा यदि स्त्री यदि वा पुमान् ।
	प्रथमे ऽहनि यो दद्यात् सदशाहं समापयेत् ॥
	अनूदकमधूपं च गन्धमाल्यविवर्जितम् ।
	नवश्राद्धममन्त्रं च पिण्डोदकविवर्जितम् ॥
अनूदकमनर्घ्यम् । पिण्डोदकमवनेजनम् । वराहपुराणे ।
	श्वः करिष्य इति ज्ञात्वा ब्राह्मणामन्त्रणक्रिया ।
	गतो ऽसि दिव्यलोकं त्वं कृतान्तविहितात् पथः ॥
	मनसा वायुभूतेन विप्रे त्वाहं नियोजये ।
	पूजयिष्यामि भोगैस्त्वामेवं विप्रं निमन्त्रयेत् ॥
	अस्तं गते तथादित्ये गत्वा विप्रनिवेशनम् ।
	दत्वा तु पाद्यं विधिवन् नमस्कृत्य द्विजोत्तमम् ॥
[५२६]	पादौ प्रक्षाल्य तैलेन प्रेतस्य हितकाम्यया ।
	प्रभातायां च शर्वर्यामुदिते च दिवाकरे ॥
	कारयित्वा श्मश्रुकर्म नखच्छेदस्ततः परम् ।
	स्नापनाभ्यञ्जनं दद्याद् विप्राय विधिपूर्वकम् ॥
	गृह्णीयाद् भूमिभागं च स्थण्डिलं तदनन्तरम् ।
	निपानदेशं संगृह्य कर्तव्यं स्थण्डिलं महत् ॥
	नदीकूले निवासे वा प्रेतभूमिं विनिर्दिशेत् ।
	अकृत्वा भूमिभागं तु निर्गतं ये न कुर्वते ॥
	तदध्वनि जगद् भद्रे तदुच्छिष्टं कृतं भवेत् ।
	न देवाः पितरस्तस्य गृह्णन्तीह कदाचन ॥
	पतन्ति निरये घोरे तेनोच्छिष्टेन सुन्दरि ।
	सतैलं स्नपनं कृत्वा गत्वा चैव महानदीम् ॥
	तीर्थानि मनसा ध्यात्वा तैः स्वमभ्युक्षयेद् बुधः ।
	एवं शुद्धिं ततः कृत्वा ब्राह्मणं शीघ्रम् आनयेत् ॥
	आनीतं च द्विजं दृष्ट्वा कर्तव्या स्वागतक्रिया ।
	अर्घ्यं पाद्यं ततः कृत्वा हृष्टतुष्टेन माधवि ॥
	आसनं चोपकल्पेत मन्त्रेण विधिपूर्वकम् ॥
तथा ।
	उपवेश्यासने भद्रे छत्रं तत्र प्रकल्पयेत् ॥
आवरणार्थं छत्रं तद् ब्राह्मणाय प्रदीयते ।
	पश्चादुपानहौ दद्यात् पादस्पर्शकरे शुभे ।
	संतप्तवालुकां भूमिमसिकण्टकितां तथा ॥
	संतारयति दुर्गाणि प्रेतं दददुपानहौ ।
	तिलोपचारं कृत्वा तु विप्रस्य नियतात्मवान् ॥
	नामगोत्रमुदाहृत्य प्रेताय तदनन्तरम् ।
	शीघ्रम् आह्वानयेद् भूमिं दर्भहस्तो ऽथ भूतले ॥
मन्त्रः ।
	इमं लोकं परित्यज्य गतो ऽसि परमां गतिम् ।
	एवम् आह्वाय तं गन्धपुष्पधूपान् समर्पयेत् ॥
देवलः ।
	एकोद्दिष्टेषु सर्वेषु ब्राह्मणेभ्यः समुत्सृजेत् ।
	ततः कामं तु भुञ्जीत स्वयं मङ्गलभोजने ॥ [५२७]
एकोद्दिष्टेषु सर्वेष्व् इति नवश्राद्धाभिप्रायम् । तत्रावशिष्टमन्नं भोक्तृभ्य एव देयम् । मङ्गलभोजनं सांवत्सरिकैकोद्दिष्टावशिष्टम् । अत एव अङ्गिराः ।
	नवश्राद्धेषु यच् छिष्टं ग्रहपर्युषितं च यत् ।
	दम्पत्योर् भुक्तशिष्टं च तन् न भुञ्जीत कर्हिचित् ॥
बृहस्पतिः ।
	चतुर्थे ऽहनि विप्रेभ्यो देयमन्नं हि बान्दवैः ।
	गावः सवर्णं वित्तं च प्रेतमुद्दिश्य शक्तितः ॥
चतुर्थे ऽस्थिसंचयनाह (?) इत्यर्थः ।
	यद् इष्टं जीवतश् चासीत् तद् दद्यात् तस्य यत्नतः ।
तस्य जीवत इत्यन्वयः । सत्यव्रतः: "प्रातरुत्थाय प्रेतब्राह्मणान् एकादशामन्त्र्यापराह्णे नानाभक्ष्यान्नरसविन्यासैरेकैकमुद्दिश्य विधिवत् पिण्डदानम् । वासो हिरण्यदास्युपानच्छत्रोदकुम्भदक्षिणाः । गुणवति पात्रे शय्याप्रदानं ततः स्वस्त्ययनादि धर्माः प्रवर्तन्ते दशम्यामतीतायामेकैकं तमुद्दिश्य भोजयेत् । तेषामेवैकस्मै गुणवते शय्या" । विष्णुः: "द्वादशाहं श्राद्धं कृत्वा त्रयोदशे ऽह्नि वा कुर्यात्" । व्यासः ।
	पुत्रः पत्नी च वपनं कुर्यादन्ते यथाविधि ।
	पिण्डदानोचितो ऽन्यो ऽपि कुर्याद् इत्थं समाहितः ॥
तथा ।
	अशौचान्तदिने क्षौरं जनन्यां च गुरौ तथा ।
संस्थितायां जनन्यां गुरौ संस्थित इत्यर्थः । स्मृत्यन्तरम् ।
	नन्दायां बार्गवदिने चतुर्दश्यां त्रिपुष्करे ।
	नवश्रद्धं न कुर्वीत गृही पुत्रधनक्षयात् ॥
	एकादश्यां तु नन्दायां सिनीवाल्यां भृगोर्दिने ।
	नभस्यस्य चतुर्दश्यां कृत्तिकासु त्रिपुष्करे ॥
यो नन्दायां निषेधः स एकादश्यामेव । शुक्रे ऽमावास्यायामेव । चतुर्दश्यां भाद्रपदचतुर्दश्यामेव । त्रिपुष्करे कृत्तिकास्व् एव । [५२८] बौधानयः: "संवत्सरं प्रेतपत्नी मधुमांसलवणानि वर्जयेत् । अधः शयीत षण्मासान् इति मौद्गल्यः" । अब्राह्मणीविषयमेतत् । ब्राह्मणी तु सर्वकालमेव मध्वाइ वर्जयेत् । प्रचेताः ।
	प्रेतायान्नं सदा देयमब्दं वृत्तिविधानतः ।
	एकोद्दिष्टविधानेन सर्वैः पुत्रैः प्रयत्नतः ॥
	निनीयाश्मनि पूर्वं तु ततः श्राद्धं प्रकल्पयेत् ।
	पश्चात् तु निनयेत् पूर्वं तस्मिन्न् एव यथाविधि ॥
हारीतः: "नाशिषः प्रतिगृह्णन्ति नान्नं विकिरेन् न स्वधां निनयेत् । पितृमन्त्रवर्जमश्नत्सु जपः ।
	प्रदद्याद् दक्षिणां तेभ्यः सर्वेभ्यश् चानुपूर्वशः ।
	यथाशक्ति प्रदद्याच् च गोभूहेमादिकं तथा ॥
नवानि भाण्डानि येष्व् अन्नं संस्क्रियते येषु भुज्यते तानि भुक्तवद्भ्यो दद्यात्" । तथा ।
	नाग्नौकरणमन्त्राश् च एकं चात्र तिलोदकम् ।
प्राक्सपिण्डीकरणान्त एव स्वस्तीत्युक्त्वा नवेषु विसर्गः ।
	अनुद्दिश्य हि प्रेताय सर्वं तत्रैव दीयते ॥ १।२५०, २५१ ॥


अथ सपिण्डीकरणम् आह ।

	गन्धोदकतिलैर्युक्तं कुर्यात् पात्रचतुष्टयम् ।
	अर्घ्यार्थां पितृपात्रेषु प्रेतपात्रं प्रसेचयेत् ॥ १।२५२ ॥
	ये समाना इति द्वाभ्यां शेषं पूर्ववद् आचरेत् ।
	एतत् सपिण्डीकरणमेकोद्दिष्टं स्त्रिया अपि ॥ १।२५३ ॥

गन्धैश् चन्दनादिभिरुदकेन तिलैश् च युक्तं पात्रचतुष्टयं प्रेतादिभ्यो ऽर्घ्यं दातुं कुर्यात् । तत्र प्रेतायार्घ्यं दत्वा तत्पात्रस्थं जलं पितामहादिपात्रेषु त्रिषु "ये समानाः" इति द्वाभ्यामनुष्टुब्भ्यां प्रजापतिदृष्टाभ्यां यथाक्रमं पितृजीवदेवताभ्यां प्रसिञ्चेत् । शेषं तु कर्म ब्राह्मणनिमन्त्रणादि पार्वणवद् आचरेत् । एतदुक्तप्रकारं पितामहादिदै(दे)वत्यं पार्वणं प्रेतदै(दे)वत्यं चैकोद्दिष्टं श्राद्धं सपिण्डीकरणसंज्ञकं वेदितव्यम् । स्त्रिया अपि चैतत् कार्यं न पुनः पुरुषस्यैव । अत्र भविष्यत्पुराणम् । [५२९]
	पात्राणि कृत्वा चत्वारि पूरयित्वा (?) तिलाम्बुभिः ।
	त्रिष्व् एकं पितृपात्रेषु प्रसिञ्चेन् नामगोत्रतः ॥
शौनकः: "अथ सपिण्डीकरणं चत्वार्युदकपात्राणि । एकं प्रेतस्य त्रीणीतरेषां प्रथमं पात्रं त्रिषु पात्रेषु नियोजयेत् । समानीव (?) आकूतिरित्येवमेव प्रथमं पिण्डं त्रिषु नियोजयेत् । मधुमतीभिः संगच्छतीति द्वाभ्यामेव चतुर्थो ऽनुज्ञापितो भवति" इति । ब्रह्मपुराणम् ।
	चतुर्भ्यश् चार्घ्यपात्रेभ्य एकं वामेन पाणिना ।
	गृहीत्वा दक्षिणेनैव पाणिना च तिलोदकम् ॥
	संसृजतु त्वा पृथिवी ये समाना इति स्मरन् ।
	प्रेतविप्रस्य हस्ते तु चतुर्भागं जलं क्षिपेत् ॥
	ततः पितामहादिभ्यस्तन् मन्त्रैश् च पृथक् पृथक् ।
	ये समाना इति द्वाभ्यां तज् जलं तु समर्पयेत् ॥
	अर्घ्यं तेनैव विधिना प्रेतपात्राच् च पूर्ववत् ।
	तेभ्यश् चार्घ्यं निवेद्यैव पश्चाच् च स्वयम् आचमेत् ॥
पितामहादिभ्य इति वचनात् प्रेतशब्देनाचिरातीत उच्यते । न तु प्रपितामहस्य पितेति गम्यते ।
	अथ तेनैव विधिना दर्भमूले ऽवनेजनम् ।
	पितुर्दत्वा तु पिण्डं तु दद्याद् भक्त्या तु पूर्ववत् ॥
	कृत्वा पिण्डमथाष्टाङ्गं ध्यात्वा तु वसुभास्वरम् ।
	सुवर्णरूप्यदर्भैश् च तस्मिन् पिण्डे ततस्त्रिधा ॥
	कृत्वा पितामहादिभ्यो विधिवच् चैतमर्पयेत् ।
	संसृजतु त्वा पृथिवी वायुरग्निः प्रजापतिः ॥
	एतं मन्त्रं जपेद् भक्त्या समानावर्तमेव च ।
	ये समाना इति द्वाभ्यां पितृभ्यः प्रेतमर्पयेत् ।
	सुवर्तुलांस्ततस्तांस्त्रीन् पिण्डान् कृत्वा प्रपूजयेत् ॥
	अर्घपुष्पैस्तथा धूपैर्दीपमाल्यानुलेपनैः ।
	मुख्यं तु पितरं कृत्वा पुनस्त्व अन्यान् यथाक्रमम् ॥ [५३०]
अत्र च पितुः पात्रं पिण्डं च मुख्यं प्रथमं कुर्यात् । तथा पितरि प्रेतशब्दः प्रयुक्त इति गम्यते । पितुः पात्रपिण्डौ पितामहादीनां पात्रेषु पिण्डेषु प्रक्षेप्तव्याव् इति प्रतीयते । ततश् च यैः कैश्चिदुच्यते पितुर्यः प्रपितामहस्तदीयौ पात्रपिण्डौ त्रिधा कृत्वा पित्रादिपात्रपिण्डेषु निक्षेप्तव्याव् इति । तदेतद् वचनविरुद्धत्वादुपेक्षणीयम् । शातातपवचनविरोधश् च । तथा हि ।
	प्रेतानामिह स्रवेषां ये मन्त्रैश् च नियोजिताः ।
	कृतार्थास्ते हि संवृत्ताः सपिण्डीकरणे कृते ॥
	प्रेतत्वाच् चेह निस्तीर्णाः प्राप्ताः पितृगणं तु ते ॥ इति ।
प्रपितामह इदानीं क्रियमाणात् सपिण्डीकरणात् पितृत्वं [न] प्रतिपद्यते किं तु पूर्वमेवासौ तथा संपन्नस्तस्मात् पितुरेव प्रेतत्वविमुक्तिपूर्विका पितृत्वप्राप्तिः सपिण्डीपरणसाध्या । पितृत्वप्राप्तेश् च प्रयोजनमुक्तं विष्णुपुराणे ।
	ततः पितृत्वम् आपन्ने तस्मिन् प्रेते महीपते ।
	श्राद्धधर्मैरशेषैस्तु तत्पूर्वानर्चयेत् पितॄन् ॥
न च चतुर्थपुरुषप्रमुखानां(णां) पितॄणां श्राद्धेष्व् अर्चनाधिकारो ऽस्ति तत्परेभ्यो ऽनधिकारात् । "न चतुर्थं पिण्डं गच्छति" इत्यादिनिषेधेभ्यः । विष्णुः ।
	अर्वाक् सपिण्डीकरणात् प्रेतो भवति वै मृतः ।
	प्रेतलोकं गतस्यान्नं सोदकुम्भं प्रयच्छत ॥
	पितृलोकं गतस्यास्य श्राद्धं श्रद्धासमन्वितम् ।
	पितृलोकं गतस्यापि तस्माच् छ्राद्धं प्रयच्छत ॥
इत्यादिवचनार्थपर्यालोचनवशाद् गम्यते — मृतस्य प्राक् सपिण्डीकरणात् को ऽप्यवस्थाविशेषः प्रेतशब्दप्रवृत्तिनिमित्तो भवतीति । सपिण्डीकर्णादूर्ध्वं तज्जन्यः पितृशब्दप्रवृत्तिनिमित्तभूतः को ऽप्यतिशयस्तत्र जात इति । यत् पुनः शातातपेनोक्तम्,
	निरुप्य चतुरः पिण्डान् पिण्डदः प्रतिनामतः ।
	ये समाना इति द्वाभ्याम् आद्यं तु विभजेत् त्रिधा ॥
इति, यत् तु (यच् च) लौगाक्षिवचनम्: "चतुर्थं पिण्डमुत्सृज्य त्रैधं कृत्वा पिण्डेषु निदद्यात्" [५३१] इति, तदुभयमप्यचिरातीतपित्रादिपिण्डविषयमेव । तस्य पिण्डस्य पितामहादिपिण्डत्रयात् प्राग् ऊर्ध्वं वा प्रदानं विहितम् । तत्र यदा पूर्वं दीप्यते तदासाव् आद्यः । यदोर्ध्वं तदासाव् एव चतुर्थः । ततश् च "आद्यं तु विभजेत् त्रिधा," "चतुर्थं पिण्डमुत्सृज्य त्रैधं कृत्वा" इत्यादिवाक्यानि तद्विषयाण्येव । तत्रापि चिरातीतस्य पूर्वं पिण्डोदय इत्यभिप्रायेणात्र मुख्यं तु पितरं कृत्वेत्यादि पुराणवचनं प्रमाणम् । अत एव विष्णुः: "संवत्सरान्ते प्रेताय तत्पित्रे तत्पितामहाय तत्प्रपितामहाय च ब्राह्मणान् देवपूर्वान् भोजयेत्" इत्युक्तवान् । शातातपस्तु प्रेतपिण्डस्य पश्चात् प्रदेयताम् आह ।
	सपिण्डीकरणं श्राद्धं देवपूर्वं नियोजयेत् ।
	पितॄन् एवाशयेत् तत्र पुनः प्रेतं च निर्दिशेत् ॥ इति ।
उशनसा च,
	सपिण्डीकरणे विप्रान् भोजयेत् पार्वणे यथा ।
	पृथक् च कल्पयेदन्नमेकोद्दिष्टविधानतः ॥
इत्युक्तम् । पुराणे ऽपि ।
	श्राद्धद्वयमतिक्रम्य कुर्वीत सहपिण्डताम् ।
	तयोस्त्रिपुरुषं पूर्वमेकोद्दिष्टं ततः परम् ॥
पितामहादित्रयदै(दे)वत्यं त्रिपुरुषम् । अचिरादीतदै(दे)वत्यमेकोद्दिष्टम् । अथ सपिण्डीकरणे ऽधिकारी निरूप्यते । तत्र पुराणम् ।
	पुत्र एव सपिण्डत्वं पित्रोरेव समाचरेत् ।
	औरसः क्षेत्रजो वापि धर्म एव सनातनः ॥
एष मुख्यः शास्त्रार्थः । पुत्रासंभवे ऽन्येषामप्यस्त्यधिकारः । अत एव पैठीनसिः ।
	भ्राता वा भ्रातृपुत्रो वा सपिण्डः शिष्य एव वा ।
	सपिण्डीकरणं कुर्यात् पुत्रहीने मृते सति ॥
	सर्वबन्धुविहीनस्य पत्नी कुर्यात् सपिण्डनम् ।
	ऋत्विजं कारयेद् वापि पुरोहितमथापि वा ॥
यत् तु सुमन्तुनोक्तम्,
	सर्वबन्धुविहीनस्य पत्नी कुर्यादनिन्दिता ।
	अथ वा शिष्यसब्रह्मऋत्विग्भृत्यपुरोहितैः ॥
	कारयेत क्रियाः सर्वाः सपिण्डीकरणम् विना ।
	सपिण्डीकरणं पुत्रैः कार्यं नान्यैश् च निश्चितम् ॥ [५३२]
इति, तत् प्रवासादिवशात् सपिण्डीकरणासमर्थे पुत्रे सति वेदितव्यम् । सामर्थ्यलाभे सति तु कालात्यये ऽपि पुत्रेणैव कार्यम् । तदुक्तं वायुपुराणे ।
	श्राद्धानि षोडशापाद्य विदधीत सपिण्डताम् ।
	पितुः पुत्रो विधानज्ञ इति पौराणिका विदुः ॥
	श्राद्धानि षोडशादत्वा कुर्यान् न तु सपिण्डताम् ।
	प्रोषितावसिते पुत्रः कालादतिचिरादपि ॥
प्रोषितावसिते प्रवासावसाने पुत्रो ऽतिचारादपि कालाद् यत् सपिण्डत्वं कुर्यात् तत् षोडश श्राद्धान्यदत्वा न कुर्यात् किं तु दत्वैवेत्यर्थः । यदि तानि भ्रात्रादिना दत्तानि तदा सपिण्डत्वमेव कुर्यात् । तथा ।
	अज्ञानादथ वा मोहान् न कृता चेत् सपिण्डता ।
	तत्रापि विधिवत् कार्या कालादतिचिरादपि ॥
अज्ञानमोहौ सकलासामर्थ्योपलक्षणार्थौ । सुमन्तुः ।
	सुतः सपिण्डीकरणं न कुर्याद् यदि मोहितः ।
	यावज् जीवति दुःखार्तो मृतो नरकम् आप्नुयात् ॥
सुतग्रहणमधिकारिमात्रोपलक्षणार्थम् । पैठीनसिः ।
	नवश्राद्धं सपिण्डत्वं श्राद्धान्यपि च षोडश ।
	एकेनैव तु कार्याणि संविभक्तधनेष्व् अपि ॥
	विभक्तैस्तु पृथक् कार्यं प्रतिसंवत्सरादिकम् ।
	एकेनैवाविभक्तेषु कृते सर्वैस्तु तत् कृतम् ॥
कात्यायनः ।
	पितामहः पितुः पश्चात् पञ्चत्वं यदि गच्छति ।
	पौत्रेणैकादशाहादि कर्तव्यं श्राद्धषोडशम् ॥
	न तत्पौत्रेण कर्तव्यं पुत्रवांश् चेत् पितामहः ।
	पितुः सपिण्डतां कृत्वा कुर्यान् मासानुमासिकम् ॥
	असंस्कृतौ न संस्कार्यौ पूर्वौ पौत्रप्रपौत्रकैः ।
	पितरं तत्र संस्कुर्याद् इति कात्यायनो ऽब्रवीत् ॥
	पापिष्ठमपि शुद्धेन शुद्धं पापकृतापि वा ।
	पितामहेन पितरं संस्कुर्याद् इति निश्चयः ॥
असंस्कृताव् असपिण्डितौ पितामहप्रपितामहौ पौत्रेण प्रपौत्रेण च न [५३३] संस्कार्यौ न सपिण्डनीयाव् इत्यर्थः । एतच् च प्रत्यासन्ने सपिण्डीकरणकर्तरि सति द्रष्टव्यम् । असति तु पौत्रादिः कुर्यादेव सपिण्डत्वात् । पापिष्ठमपि शुद्धेनेति पतितादिव्यतिरिक्तविषयम् । तथा च सपिण्डीकरणानुवृत्तौ बैजवापः: "अभिशप्तपतितभ्रूणघ्नान् स्त्रीरभिचारिणीर्नातिदिशेत् । अतिदेशः सपिण्डनम् । गौतमः: "पापकर्मिणो न संसृजेरन् स्त्रियश् चाभिचारिणीः" । अथ पतितान् इत्यधिकृत्याह वृद्धयाज्ञवल्क्यः ।
	सर्पविप्रहतानां च शृङ्गिदंष्ट्रिसरीसृपैः ।
	आत्मनस्त्यागिनां चैव श्राद्धमेषां न कारयेत् ॥
[*श्राद्धम् और्ध्वदैहिकादि]
छागलेयः ।
	चण्डालादुदकात् सर्पाद् ब्राह्मणाद् वैद्युतादपि ।
	दंष्ट्रिभ्यश् च पशुभ्यश् च मरणं पापकर्मिणाम् ॥
	उदकं पिण्डदानं च प्रेतेभ्यो यत् प्रदीयते ।
	नोपतिष्ठति तत् सर्वमन्तरिक्षे विनश्यति ॥
तर्हि प्रेतत्वविमोक्ष उदपिण्डदानादिप्राप्तौ चोपायम् आह ।
	नारायणबलिः कार्यो लोकगर्हाभयान् नरैः ।
	ततस्तेभ्यो ऽपि दातव्यमन्नमेवं सदक्षिणम् ॥
तत इति नारायणबलिकरणादनन्तरमित्यर्थः । वृद्धयाज्ञवल्क्यः ।
	नारायणं समुद्दिश्य शिवं वा यत् प्रदीयते ।
	तस्य शुद्धाव् अह्ं चैव तद् भवेन् न तदन्यथा ॥
संग्रहात् ।
	प्रेतमुद्दिश्य यत् कार्यं कुर्यान् नारायणाय तत् ।
	शिवाय वोदकश्राद्धपिण्डनिर्वपणादिकम् ॥
यमः ।
	चण्डालैस्तु हता ये च शृङ्गिदंष्ट्रिसरीसृपैः ।
	श्राद्धमेषां न कर्तव्यं ब्रह्मदण्डहताश् च ये ॥
	महापातकिनां चैव तथा चैवात्मघातिनाम् ।
	उदकं पिण्डदानं च श्राद्धं चैव तु यत् कृतम् ॥
	नोपतिष्ठति तत् सर्वं राक्षसैर्विप्रलुप्यते ॥ [५३४]
स्मृत्यन्तरम् ।
	विद्युद्गोनृपविप्राम्बुशृङ्गिदंष्ट्र्यग्निघातिताः ।
	वृथोत्पन्नमहाक्लीबव्रतिनो नोदभाजनाः ॥
उदभाजना अर्घ्योदकसंसर्गभाजना इत्यर्थः । तथा ।
	ब्राह्मणादिहते ताते पतिते सङ्गवर्जिते ।
	व्युत्क्रमाच् च मृते देयं येभ्य एव ददात्यसौ ॥
सङ्गवर्जितो भिक्षुः । स्मृत्यन्तरात् ।
	स्वेच्छया मरणं विप्र शृङ्गिदंष्ट्रिसरीसृपैः ।
	अन्त्यान्त्यजविषोद्बन्धैरात्मना चैव ताडनैः ॥
	संपूर्णसर्वगात्राणां विषाद् आकर्षतो ऽथ वा ।
	जलाग्निश्वभ्रपातैश् च निराहारादिभिस्तथा ॥
	येषामेव भवेत् ते वै कथिताः पापकर्मणि ।
	पाषण्डम् आश्रिताश् चैव महापातकिनस्तथा ॥
	स्त्रियश् च व्यभिचारिण्य आरूढपतितास्तथा ।
	न तेषां स्नानसंस्कारो न श्राद्धं न सपिण्डनम् ॥
	श्राद्धानि षोडशोक्तानि नान्यान्यपि भवन्ति हि ॥
निराहारत्वमत्र रोषवशात् पापिपदकारं न पुनर्दारिद्र्यभावात् । आरूढपतिता दशदिनाभ्यन्तर एव मृता योषितः ।
	वैतानं प्रक्षिपेत् तोये गृह्याग्निं च चतुष्पथे ।
	पात्राणि दाहयेदग्नौ यजमाने वृथा मृते ॥
साग्निके पापकर्मणीति पाठः ।
	पूर्णे संवत्सरे तेषामथ कार्यं दयालुभिः ।
	एकादशीं समासाद्य शुक्लपक्षस्य वै तिथिम् ॥
	विष्णुं यमं च संपूज्य गन्धपुष्पादिभिस्तथा ।
	दश पिण्डान् घृताभ्यक्तान् दर्भेषु मधुसंयुतान् ॥
	यज्ञोपवीती सतिलान् द्यायन् विष्णुं यमं तथा ।
	दक्षिणाभिमुखस्तूष्णीमेकैकं निर्वपेत् तु तम् ॥
	उद्धृत्य नियतः पिण्डांस्तीर्थाद्यम्भसि निक्षिपेत् ।
	क्षिपंस्तान् कीर्तयेन् नाम गोत्रं तु मृतकस्य तु ॥
	पुनरभ्यर्चयेद् विष्णुं यमं कुसुमचन्दनैः ।
	धूपदीपैश् च नैवेद्यैर् भक्ष्यभोज्यसमन्वितैः ॥
[५३५]	ततश् चोपवसेदह्नि विप्रांश् चैव निमन्त्रयेत् ।
	कुलविद्यातपोयुक्तान् रूपशीलसमन्वितान् ॥
	नव सप्ताथ वा पञ्च स्वसामर्थ्यानुसारतः ।
	अपरे ऽहनि संप्राप्ते मध्याह्ने सुसमाहितः ॥
	विष्णोरभ्यर्चनं कृत्वा विप्रांस्तान् उपवेशयेत् ।
	उदङ्मुखान् यथाज्येष्ठं पितृरूपमनुस्मरन् ॥
	मनो निवेश्य विष्णौ च सर्वं कुर्यादतन्द्रितः ।
	आवाहनादि यत् प्रोक्तं दैवपूर्वं तु तद् भवेत् ॥
	तृपाञ् ज्ञात्वा ततो विप्रांस्तृप्तिं पृष्ट्वा यथाविधि ।
	हविष्यव्यञ्जनेनैव तिलादिसहितेन च ॥
	एवं पिण्डान् प्रदद्याद् वै दैवं रूपमनुस्मरन् ।
	प्रथमं विष्णवे दद्याद् ब्रह्मणे च शिवाय च ॥
	यमाय सपरिवाराय चतुर्थं पिण्डमुत्सृजेत् ।
	मृतं संकीर्त्य मनसा गोत्रपूर्वं ततः परम् ॥
	विष्णोर्नाम गृहीत्वैवं पञ्चमं पूर्ववत् क्षिपेत् ।
	विप्रान् आचामयित्वा तु दक्षिणाभिः समर्चयेत् ॥
	एकं वृद्धतमं विप्रं हिरण्येन प्रपूजयेत् ।
	गवा वस्त्रेण भूम्या च प्रेतस्य मनसा स्मरन् ॥
	ततस्तिलाम्भो विप्रास्तु हस्तैर्दर्भसमन्वितैः ।
	क्षिपेयुर्गोत्रमुद्दिश्य नाम बुद्धौ निवेश्य च ॥
	बहिर्गत्वा तिलाम्भस्तु तस्मै दद्यात् समाहितः ।
	मित्रबन्धुजनैः सार्धं पश्चाद् भुञ्जीत वाग्यतः ॥
	एवं विष्णुमते स्थित्वा यो दद्याद् आत्मघातिने ।
	समुद्धरति तं क्षिप्रं नात्र कार्या विचारणा ॥
वायुपुराणे ।
	शुक्लपक्षे तु द्वादश्यां कुर्याच् छ्राद्धं तु वत्सरम् ।
	द्वादशाहनि वा कुर्याच् छुक्ले च प्रथमे ऽहनि ॥
स्मृत्यन्तरम् ।
	यदैव शुध्यति प्रेतो नारायणबलौ कृते ।
	तदैव पापनिर्मुक्तः क्रियार्हो जायते तु सः ॥
	तदैव स्मरणं तस्य यस्मिन्नहनि शुध्यति ।
	सुतैरन्नप्रदानेन विष्णोः संसमरणक्रमात् ॥
[५३६]	यो ददाति क्रियापिण्डं तस्मै प्रेताय वै सुतः ।
	तस्यैवाशौचमुद्दिष्टं त्र्यहमेव न संशयः ॥
	विष्णुश्राद्धसमाप्तौ तु त्रयोदश्यां दिनत्रयम् ।
	आशौचं पिण्डदः कुर्यान् न तु तद्बन्धुगोत्रजाः ॥
एवं च प्रतिषिद्धश्राद्धानां मध्ये केषांचिद् आत्मघातकादीनां नारायणबलिरुक्तः । तत्र ये विधित आत्मानं घातयन्ति तेषां न श्राद्धप्रतिषेधो नापि नारायणबलिविधिः । विधिनिषेधविरोधतो ऽप्रतिषिद्धस्य चाप्रत्यवायकरत्वात् । प्रत्यवायकरणस्य मरणस्य श्राद्धप्रतिषेधादिनिमित्तता । तथा च ब्रह्मगर्भः ।
	यो जीवितुं न शक्नोति महाव्याध्युपपीडितः ।
	सो ऽग्न्युदकमहायात्रां कुर्वन् नामुत्र दुष्यति ॥
विवस्वान् ।
	सर्वेन्द्रियविरक्तस्य वृद्धस्य कृतकर्मणः ।
	व्याधितस्येच्छया तीर्थे मरणं तपसो ऽधिकम् ॥
तथा गार्ग्यो ऽपि गृहस्थमधिकृत्याह ।
	महाप्रस्थानगमनं ज्वलनाम्बुप्रवेशनम् ।
	भृगुप्रपतनं चैव वृथा नेच्छेत् तु जीवितम् ॥
भृगुः पर्वतकटकः । वृथा धर्मानुष्ठानशून्यम् । मनुस्तु वानप्रस्थमधिकृत्याह ।
	अपराजितां चास्थाय व्रजेद् दिशमजिह्मगः ।
	आ निपाताच् छरीरस्य युक्तो वार्यनिलाशनः ॥
अपराजिता पूर्वोत्तरेशानदिक् ताम् आ शरीरपातादकुटिलं जलमनिलं वा भक्षयन् समाहितो व्रजेत् ।
	आसां महर्षिचर्याणां त्यक्त्वान्यतमया तनुम् ।
	वीतशोकभयो विप्रो ब्रह्मभूयाय कल्पते ॥
नागसर्पहतं प्रति कार्यविशेष उक्तः स्मृत्यन्तरे ।
	प्रमादाद् इच्छया वापि नागाद् वा सर्पतो मृतः ।
	पक्षयोरुभयोर्नागान् पञ्चमीषु प्रपूजयेत् ॥
	कुर्यात् पिष्टमयीं लेखां नागप्रतिकृतिं भुवि ।
	अर्चयेत् तां सितैः पुष्पैः सुगन्धैश् चन्दनेन तु ॥
	प्रदद्याद् धूपदीपौ च तण्डुलांश् च सितान् क्षिपेत् ।
	आममिष्टं तथैवान्नं क्षीरं च विनिवेदयेत् ॥
[५३७]	उपस्थाय वदेदेवं मुञ्च मुञ्चामुकं त्व् इह ।
	मधुरं तद् दिने दद्यादेवमब्दं समाचरेत् ॥
	सौवर्णं शक्तितो नागं ततो दद्याद् द्विजन्मने ।
	गां सवत्सां ततो दद्याद् इत्याज्ञा गारुडी तथा ॥
	यथाविभागं कर्माणि नागार्थं यत्नतो नरः ।
	द्विजान् विमोक्षयित्वा तु सुप्रीताः सन्तु पन्नगाः ॥
षट्त्रिंशन्मतात् ।
	पितुः पुत्रेण कर्तव्यं न कुर्वीत पिता सुते ।
	अतिस्नेहेन कुर्वीत सपिण्डीकरणं विना ॥
ब्रह्मपुराणे ।
	मृते पितरि यस्याथ विद्यते च पितामहः ।
	तेन देवास्त्रयः पिण्डाः प्रपितामहपूर्वकाः ॥
	तेभ्यस्तु पैतृकं पिण्डो नियोक्तव्यस्तु पूर्ववत् ।
	मातर्यथ मृतायां च विद्यते च पितामही ॥
	प्रपितामहीपूर्वकं तु कार्यस्तत्राप्ययम् विधिः ॥
यत् तु,
	व्य्त्क्रमाञ् च मृतानां तु नैव कार्या सपिण्डता ॥
इति वचनम्, तन् मातापितृव्यतिरिक्तप्रेतविषयम् । छन्दोगपरिशिष्टे कात्यायनः ।
	न योषिद्भ्यः पृथग् दद्यादवसानदिनाद् ऋते ।
	सवभर्तृपिण्डमात्राभ्यस्तृप्तिरासां यतः स्मृता ॥
तथा ।
	पितामहः पितुः पश्चात् पञ्चत्वं यदि गच्छति ।
	पौत्रेणैकादशाहादि कर्तव्यं श्राद्धषोडशम् ॥
	नैतत् पौत्रेण कर्तव्यं पुत्रवांश् चेत् पितामहः ।
	पितुः सपिण्डतां कृत्वा कुर्यान् मासानुमासिकम् ॥
	असंस्कृतौ न संस्कार्यौ पूर्वौ पौत्रप्रपौत्रकैः ।
	पितरं तत्र संस्कुर्याद् इति कात्यायनो ऽब्रवीत् ॥
	पापिष्ठमपि शुद्धेन शुद्धं पापकृतापि वा ।
	पितामहेन पितरं संस्कुर्याद् इति निश्चयः ॥
पूर्वौ पितामहौ यत्र केनापि निमित्तेनासंकृताव् अकृतसपिण्डीकरणौ तत्रापि ताभ्यां सह पितरं संस्कुर्यात् सपिण्डयेद् इत्यर्थः । वाजसनेययज्ञवार्श्वः । [५३८]
	होमान्तः पितृयज्ञः स्याज् जीवे पितरि जानतः ।
	पितरं भोजयित्वा वा पिण्डौ निपृणुयात् परौ ॥
	येभ्यः पिण्डं पिता दद्यात् तेभ्यः पुत्रोऽपि दापयेत् ।
	जीवे पितरि नो दद्याद् इत्येषा नैगमी श्रुतिः ॥
	जीवेत् पितामहो यस्य पिता चान्तरितो भवेत् ।
	पितुरेकस्य दातव्यमेवम् आहुर्मनीषिणः ॥
	यस्य प्रमीतौ द्वौ स्यातां जीवेच् च प्रपितामहः ।
	पिण्डौ निपृणुयात् पूर्वौ भोजयेत् प्रपितामहम् ॥
षट्त्रिंशन्मतात् ।
	पित्रा श्राद्धं न कर्तव्यं पुत्राणां च कथंचन ।
	भ्रात्रा तु नैव कर्तव्यं भ्रातॄणां च यवीयसाम् ॥
वृद्धवसिष्ठः ।
	यतीनां तु न संसर्गः कर्तव्यो ऽत्र सुतैः सदा ।
	त्रिदण्डग्रहणादेव प्रेतत्वं नोपपद्यते ॥
दण्डापूपिकान्यायेनैतन् मन्तव्यम् । यस्य प्रेतत्वं नास्ति तस्य मरणे ऽशौचशङ्कैव केति । प्रजापतिः ।
	सपिण्डीकरणं न स्याद् यतीनां चैव सर्वदा ।
	अहन्येकादशे प्राप्ते पार्वणम् तु विधीयते ॥
बृहस्पतिः ।
	नवश्राद्धं यतेर्न स्यात् सपिण्डीकरणं तथा ।
	अहन्येकादशे प्राप्ते कुर्यात् तस्य तु पार्वणम् ॥
अत्र नवश्राद्धग्रहणमशेषप्रेतत्वविमुक्त्यर्थकर्मोपलक्षणार्थम् । तथा च शातातपः ।
	एकोद्दिष्टं जलं पिण्डमशौचं प्रेतसत्क्रियाम् ।
	न कुर्यात् पार्वणादन्यद् ब्रह्मीभूताय भिक्षवे ॥
ब्रह्मीभूतो ब्रह्माहमस्मीत्युपासकः । अथ कालाः । तत्र भविष्यत्पुराणम् ।
	सपिण्डीकरणं कुर्याद् यजमानो ह्यनग्निमान् ।
	अनाहिताग्नेः प्रेतस्य पूर्णे ऽब्दे भतर्षभ ॥
	निरग्निः सहपिण्डत्वं पितुर्मातुश् च धर्मतः ।
	पूर्णे संवत्सरे कुर्याद् वृद्धिर्वा यदहर् भवेत् ॥ [५३९]
कर्तुरुद्देश्यस्य च निरग्नित्वे निमित्ते कालो ऽत्र नियम्यते तस्य कर्माङ्गत्वेन विधेयत्वात् । यत् तु काले कर्म विधीयते न कर्मणि काल इति न्यायविद्वचनं तदनुपादेयत्वाभिप्रायम् । न पुनरविधेयत्वपरम् । तथा सति तस्याङ्गत्वं न स्यात् । न ह्यविहितमङ्गं भवतीति । वृद्धिरभ्युदयः । उशना ।
	पितुः सपिण्डीकरणं वार्षिके मृतवत्सरे ।
	आधानाद्युपसंप्राप्ताव् एतत् प्राग् अपि वत्सरात् ॥
लघुहारीतः ।
	भ्राता वा भ्रातृपुत्रो वा सपिण्डः शिष्य एव वा ।
	सहपिण्डक्रियां कृत्वा कुर्यादभ्युदयं ततः ॥
सुमन्तुः ।
	अनग्निस्तु यदा वीर भवेत् कुर्यात् तदा गृही ।
	प्रेतश् चेदग्निमांस्तु स्यात् त्रिपक्षे वै सपिण्डनम् ॥
अत्रापि पूर्ववत् कालनियमः । अनग्निर्यदा गृही भवेद् इत्यन्वयः । श्राद्धकर्ता गृही । तथा ।
	यजमानाग्निमान् राजन् प्रेतश् चानग्निमान् भवेत् ।
	द्वादशाहे भवेत् कार्यं सपिण्डकरणं सुतैः ॥
जाबालिः ।
	सपिण्डीकरणं कुर्यात् पूर्वे दर्शे ऽग्निमान् सुतः ।
	परतो दशरात्रस्य पूर्णे ऽब्दे तु तथा परः ॥
दशरात्रग्रहणमशौचकालोपलक्षणार्थम् । कात्यायनः ।
	एकादशाहं निर्वर्त्य पूर्वं दर्शाद् यथाविधि ।
	प्रकुर्वीताग्निमान् विप्रो मातापित्रोः सपिण्डनम् ॥
हारीतः ।
	या तु पूर्वममावस्या मृताहाद् दशमाद् भवेत् ।
	सपिण्डीकरणं तस्यां कुर्यादेवं सुतो ऽग्निमान् ॥
	नासपिण्ड्यग्निमान् पुत्रः पितृयज्ञं समाचरेत् ।
	न पार्वणं नाभ्युदयं कुर्वन् न लभते फलम् ॥
अस्ति हि पुत्रिकापुत्रस्य पार्वणश्राद्धे मातुर्देवतात्वम्,
	मातुः प्रथमतः पिण्डं निर्वपेत् पुत्रिकासुतः ।
इत्यादिवचनात् । इतरस्यापि माता पार्वणश्राद्धादौ पितृवत् तृप्तिमुपैतीति गम्यते । उक्तं हि ।
	स्वेन भर्त्रा समं श्राद्धं माता भुङ्क्ते स्वधासमम् ।
	पितामही च स्वेनैव स्वेनैव प्रपितामही ॥ इति [५४०]
न चानुद्देश्यमानायास्तत् संभवतीति साप्युद्देश्या । उद्देशे च सा सहभावेनैव निविशते न मुख्यत्वेन । तेनोत्पत्तिशिष्टे ऽपि पित्रादिदेवतात्वे स्त्रीणामपि देवतात्वमविरुद्धम् । ततश् च प्राग् दर्शान् मातुरपि सपिण्डीकरणविधानं युज्यते । एवं श्राद्धेषु सपत्नीकाः पितृपितामहप्रपितामहा उद्देश्¥आ इत्यपि सिद्धम् । सपिण्डीकरणं कर्तव्यमित्यनुवृत्तौ विष्णुः: "मन्त्रवर्जं हि शूद्राणां द्वादशे ऽह्नि" । अमावास्याश्राद्धकातिशूद्रविषयमेतत् । वचनबलादशौचमध्येव श्राद्धकरणम् । एवं च साग्निकस्य कर्तुः सपिण्डीकरणकालास्त्रय उक्ता भवन्ति । द्वादशाहः । तथाशौचान्तप्रथमदर्शयोर्मध्ये किमप्यहः । तथाशौचानन्तरं प्रथमो दर्श इति । अनग्नेस्तु चत्वारः कालाः । यद् आह गोभिलः: "पूर्णे संवत्सरे षण्मासे त्रिपक्षे वा यदहर्वा वृद्धिरापद्येत" । पैठीनसिः ।
	सपिण्डीकरणं पुत्रः पितुः कुर्वीत यो ऽग्निमान् ।
	अनग्नेस्तु क्रिया नान्या एकोद्दिष्टाद् ऋते क्वचित् ॥
एतदनग्नेः संवत्सरान्ते सपिण्डीकरणं करिष्यतः प्रथमसंवत्सरवर्तिश्राद्ध्विषयम् । वृद्धवसिष्ठः ।
	श्राद्धानि षोडशादत्त्वा नैव कुर्यात् सपिण्डनम् ।
	तद्धानौ तु कृते प्रेतः पितृत्वं न प्रपद्यते ॥
एतदपि पूर्वेण समानविषयम् । विषयान्तरे तु लौगाक्षिराह ।
	यस्य संवत्सरादर्वाक् सपिण्डीकरणं भवेत् ।
	मासिकं चोदकुम्भं च देयं तस्यापि वत्सरम् ॥ इति ।
यत् हारीतेनोक्तम्: "मुख्यं श्राद्धं मासि मासि अपर्याप्तावृत्तं प्रति द्वादशाहेन वा भोज्या एकाहे द्वादशापि वा" इति, तदसमर्थविषयम् । अपकृष्येत्यनुवृत्ताव् आह उशना ।
	वृद्धिश्राद्धविहीनस्तु प्रेतश्राद्धानि यश् चरेत् ।
	स श्राद्धी नरके घोरे पितृभिः सह पच्यते ॥
अनुपजातायां वृद्धौ यः प्रेतश्राद्धानपकर्षेद् इत्यर्थः । समर्थविषयं चैतत् । शाट्यायनिः ।
	प्रेतश्राद्धानि सर्वाणि सपिण्डीकरणं तथा ।
	अपकृष्यापि कुर्वीत कर्तुं नान्दीमुखं द्विजः ॥ [५४१]
अथ मातृसपिण्डीकरणम् । तत्र वृद्धशातातपः ।
	मातुः सपिण्डीकरणं कथं कार्यं सुतैर् भवेत् ।
	पितामह्या सहैवास्याः सपिण्डीकरणं स्मृतम् ॥
गार्ग्यः ।
	पत्यैवैकेन कर्तव्यं सपिण्डीकरणं स्त्रियाः ।
	सा मृतापि हि तेनैक्यं गता मन्त्राहुतिव्रतैः ॥
सुमन्तुः ।
	पिता पितामहे योज्यः पूर्णे संवत्सरे सुतैः ।
	माता मातामहे तद्वद् इत्याह भगवाञ् शिवः ॥
यमः ।
	जीवत्पिता पितामह्या मातुः कुर्यात् सपिण्डनम् ।
	प्रमीतपितृकः पित्रा तत्पित्रा पुत्रिकासुतः ॥
तत्पित्रा मातुः पित्रेत्यर्थः । पितुः पितामह्याश् चाभावे व्यवस्थाम् आह शातातपः ।
	मृता यानुगता नाथं सा तेन सह पिण्डताम् ।
	अर्हति स्वर्गवासं च यावद् आभूमिसंप्लवम् ॥ इति ।
एवं च सत्यन्वारूढविषये जीवन्त्यामजीवन्त्यां वा पितामह्यां पित्रैव सह मातुः सपिण्डनं कार्यम् । अन्यदा तु तत्पित्रा पितामह्या वेति सिद्धम् । यदि पुनः प्रेते पितरि तेनैव सपिण्डनं स्यात् तदान्वारूढविषयं वचनमनर्थकं भवेत् । तस्य त्व् अन्वारूढा भर्त्रैव सह सपिण्डनीयेति नियामकत्वेनार्थवत्त्वे सति प्रमीतपितृकः पित्रेतिवचनं न नियमपरं शक्यते वक्तुमित्यनियमसिद्धिः । यत् तु,
	मृते पितरि मातुस्तु न कुर्यात् सहपिण्डताम् ।
	पितुरेव सपिण्डत्वे तस्या अपि कृतं भवेत् ॥
इति, तच् चेत् समूलं स्यात् तदापद्विषयतया नेयम् । लघुहारीतः ।
	पुत्रेणैव तु कर्तव्यं सपिण्डीकरणं स्त्रियाः ।
	पुरुषस्य पुनस्त्व् अन्ये भ्रातृपुत्रादयो ऽपि ये ॥
मार्कण्डेयपुराणम् ।
	स्त्रीणामप्येवमेवैतदेकोद्दिष्टमुदाहृतम् ।
	सपिण्डीकरणं तासां पुत्राभावे न विद्यते ॥
भर्तुरभाव एतत् । यद् आह पैठीनसिः ।
	अपुत्रायां मृतायां तु पतिः कुर्यात् सपिण्डनम् ।
	श्वश्र्वादिभिः सहैवास्याः सपिण्डीकरणम् भवेत् ॥ [५४२]
शातातपः ।
	तन्मात्रा च पितामह्या तच्छ्वश्र्वा तु सपिण्डनम् ।
	आसुरादिविवाहेषु विन्नानां योषितां स्मृतम् ॥
तन्मात्रा मातुर्मात्रेत्यर्थः । पितामही च मातुरेव । अथ मातुर्गोत्रनिर्णयः । तत्र बृहस्पतिः ।
	भर्तुर्गोत्रेण नाम्ना च मातुः कुर्यात् सपिण्डनम् ।
	तूष्णीं दम्पतिपिण्डाभ्यां कुशौरन्तरयन् पितॄन् ॥
अन्तरयंस्तिरोदधानः । शातातपः ।
	कुर्याद् गोत्रेण दौहित्रो मातुलेनावनेजनम् ।
	पिण्डनिर्वपणं चैव मातुर्मातामहस्य च ॥
अवनेजनं जलदानम् । यद् आह लौगाक्षिः ।
	मातामहस्य गोत्रेण मातुः पिण्डोदकक्रियाम् ।
	कुर्वीत पुत्रिकापुत्र एवम् आह प्रजापतिः ॥
मार्कण्डेयः ।
	ब्राह्मादिषु विवाहेषु या तूढा कन्यका भवेत् ।
	भर्तृगोत्रेण कर्तव्यास्तस्याः पिण्डोदकक्रियाः ॥
	आसुरादिविवाहेषु पितृगोत्रेण धर्मवित् ॥
मातुः पितृगोत्रेणेत्यर्थः । व्यासः ।
	पत्या सहैकता तावद् यावत् पुत्रो न जायते ।
	पुत्रिकायाः सुतोत्पत्तौ तस्यैकत्वं निवर्तते ॥ १।२५२, २५३ ॥


	अर्वाक् सपिण्डीकरणं यस्य संवत्सराद् भवेत् ।
	तस्याप्यन्नं सोदकुम्भं दद्याद् वर्षं द्विजन्मने ॥ १।२५४ ॥

संवत्सरादर्वाग् इति संबन्धः । वर्षमित्यत्यन्तसंयोगे द्वितीया । यस्यापि प्रेतस्य संवत्सरपूर्तेः पूर्वमेव द्वादशाहादौ सपिण्डीकरणं भवेत्, तस्यापि संवत्सरं यावत् सोदकुम्भमन्नं द्विजे दद्यात् । तस्येति षष्ठी चतुर्थ्यर्थे द्विजन्मन इति चतुर्थी सम्यक् संप्रदानार्था । दद्यात् संवत्सरं द्विज इति पाठे सप्तमी यथार्था, श्राद्धे ब्राह्मणस्याहवनीयार्थत्वात् । संवत्सरमिति चात्यन्तसंयोगे द्वितीया । अतः संवत्सरं यावत् प्रत्यहमन्नं देयम् । तथा च आपस्तम्बः ।
	यस्य संवत्सरादर्वाक् सपिण्डीकरणं कृतम् ।
	अब्दमम्बुघटं दद्यात् प्रत्यहं त्व् अन्नसंयुतम् ॥ [५४३]
यल् लघुहारीत आह ।
	सपिण्डीकरणे वृत्ते पृथक्त्वं नोपपद्यते ।
	पृथक्त्वे तु कृते पश्चात् पुनः कार्या सपिण्डता ॥
शातातपः ।
	सपिण्डीकरणादूर्ध्वं यत्र यत्र प्रदीयते ।
	तत्र पार्वणवच् छ्राद्धं ज्ञेयमभ्युदयाद् ऋते ॥ इति ।
तस्यायमपवादः । तस्याप्यन्नं सोदकुम्भमित्येकवचनश्रवणात् । अपिशब्दात् संवत्सरान्ते सपिण्डीकरणे ऽप्येतत् कार्यम् ॥ १।२५४ ॥


अपरमप्यपवादम् आह ।

	मृताहनि तु कर्तव्यं प्रतिमासं तु वत्सरम् ।
	प्रतिसंवत्सरं चैवमाद्यमेकादशे ऽहनि ॥ १।२५५ ॥

यन् मृताहनि संवत्सरं यावत् प्रतिमासं यच् च तत्रैवाहनि प्रतिवर्षं यच् चाद्यं यच् चैकादशे ऽहनि श्राद्धं तदेवं कार्यम् । एकोद्दिष्टविधानेनेत्यर्थः । आद्यशब्देन नवश्राद्धान्युच्यन्ते । मासिकानाम् आब्दिकस्य चैकोद्दिष्टत्वं न नित्यं पार्वणवद्भावस्यापि विधानात् । यद् आह जातूकर्ण्यः ।
	पितुः पितृगणस्थस्य कुर्यात् पार्वणवत् सुतः ।
	प्रत्यब्दं प्रतिमासं च विधिर् ज्ञेयः सनातनः ॥
पितृगणस्थः सपिण्डितः । तत्र मासिकेषु [न] व्यवस्थितविकल्पो व्यवस्थाकपाभावात् । अत एवाह कात्यायनः ।
	सपिण्डीकरणादूर्ध्वं न दद्यात् प्रतिमासिकम् ।
	एकोद्दिष्टविधानेन दद्याद् इत्याह शौनकः ॥
अत्रैकोद्दिष्टविधानेन मासिकं दद्याद् इत्येकः कल्प उक्तः । न दद्याद् इत्यपरः । सांवत्सरिकश्राद्धे तु व्यवस्थितविकल्पः । तत्र क्षेत्रजौरसपुत्रिकापुत्राणामग्निमत्त्वं पार्वणवत्त्वे व्यवस्थापकम् । तथा श्राद्धोद्देश्यस्यामावास्यायां प्रेतपक्षे वा मृतत्वं यतित्वं वा येन केनचित् क्रियमाणस्य श्राद्धस्य पार्वणवत्त्वव्यवस्थापकम् । शस्त्रहतश्राद्धस्य कृष्णचतुर्दश्यां क्रियमाणत्वं सर्वमेव कर्तारं प्रत्येकोद्दिष्टत्वव्यवस्थापकम् । तथा कर्तुरुद्देश्यस्य वानग्नित्वं तथाग्निमतो ऽपि कर्तुर् औरसक्षेत्रजपुत्रिकापुत्रव्यतिरिक्तत्वमेकोद्दिष्टत्वव्यवस्थापकम् । मृताहिकादन्यत् संक्रान्त्युपरागमहालयादिकालविहितं तत्रैकोद्दिष्टतया विधिरेव नास्तीति तत् पार्वणवदेव कार्यम् । एतां च व्यवस्थाम् आहुर्मुनयः । तत्र तावज् जातूकर्ण्यः ।
[५४४]	प्रत्यब्दं पार्वणेनैव विधिना क्षेत्रजौरसौ ।
	कुर्यातामितरे कुर्युरेकोद्दिष्टं सुता दश ॥
कार्ष्णाजिनिः ।
	अग्निप्रधानं पार्वणेनैव विधिना क्षेत्रजौरसौ ।
	कुर्यातामितरे कुर्युरेकोद्दिष्टं सुता दश ॥
कार्ष्णाजिनिः ।
	अग्निप्रधानं सर्वेषामनुष्ठानं गृहाश्रमे ।
	तद् योगात् कृतसाहाय्यः सर्वत्रार्हति पार्वणम् ॥
	निरग्नेर् औरसस्योक्तमेकोद्दिष्टं मृताहनि ।
	प्रत्यब्दं पार्वणं साग्नेरन्येषां न तु पार्वणम् ॥
यत् तु स्मृत्यन्तरम्,
	बह्वग्नयस्तु ये विप्रा ये चैकाग्नय एव च ।
	तेषां सपिण्डनादूर्ध्वमेकोद्दिष्टं न पार्वणम् ॥
इति, तत् क्षेत्रजादिव्यतिरिक्तविषयम् । अपुत्रकश्राद्धविषयं वा । पुत्रिकापुत्रो ऽप्य् औरवसत् कुर्यात् तत्समत्वात् । तथा च व्यासः ।
	मुख्य एव सुतः कुर्यात् सपिण्डीकरणं पितुः ।
	औरसस्तु सुतो मुख्यस्तत्समः पुत्रिकासुतः ॥
शङ्खः ।
	अमावास्याक्षयो यस्य प्रेतपक्षे ऽथ वा यदि ।
	सपिण्डीकरणादूर्ध्वं तस्योक्तः पार्वणो विधिः ॥
प्रेतपक्षो भाद्रपदापरपक्षः । शातातपः ।
	एकोद्दिष्टं जलं पिण्डमशौचं प्रेतसत्क्रियाम् ।
	न कुर्यात् पार्वणादन्यद् ब्रह्मीभूताय भिक्षवे ॥
गर्गः ।
	चतुर्दश्यां तु यच् छ्राद्धं सपिण्डीकरणे कृते ।
	तदेकोद्दिष्टविधिना कर्तव्यं शस्त्रघातिने ॥
तथा ।
	सपिण्डीकरणादूर्ध्वम् मृते कृष्णचतुर्दशीम् ।
	प्रतिसंवत्सरादन्यदेकोद्दिष्टं न पार्वणम् ॥
प्रजापतिः ।
	संक्रान्ताव् उपरागे च पर्वोत्सवमहालये ।
	निवपेदत्र पिण्डांस्त्रीन् एकतस्तु क्षये ऽहनि ॥
कात्यायनः ।
	यानि पञ्चदशादीनि अपुत्रस्येतराण्यपि ।
	एकस्यैवात्र दातव्यमपुत्रायाश् च सर्वदा ॥
आपस्तम्बः ।
	अपुत्रा ये मृताः केचित् स्त्रियो वा पुरुषाश् च ये ।
	तेषामपि च देयं स्यादेकोद्दिष्टं न पार्वणम् ॥
अथ मृताहापरिज्ञानविषयाणि वाक्यान्युच्यन्ते । तत्र बृहस्पतिः ।
[५४५]	न ज्ञायते मृताहश् चेत् प्रमीते प्रोषिते सति ।
	मासश् चेत् प्रतिविज्ञातस्तद् दर्शे स्यान् मृताहनि ॥
मृताहे यत् कार्यं तद् विज्ञातमासामावास्यायां काऋयमित्यर्थः ।
	यदा मासो न विज्ञातो विज्ञातं दिनमेव तु ।
	तदा मार्गशिरोमासि माघे वा तद्दिनं भवेत् ॥
	दिनमासौ न विज्ञातौ मरणस्य यदा पुनः ।
	प्रस्थानदिनमासौ तु ग्राह्यौ पूर्वोक्तया दिशा ॥ इति ।
अत्र तिथौ दिनशब्दः । पूर्वोक्तया दिशेत्यस्यायमर्थः — प्रोषितमरणे मासपरिज्ञाने मृततिथिज्ञानाभावे सति परिज्ञातमासामावास्यायां तस्य मृताहकालः । तथा मृततिथिपरिज्ञाने मासज्ञानाभावे सति तदा मार्गशिरोमासि माघमासे वा तस्यां परिज्ञातायां तिथौ तस्य मृताहकालः । तथैव मृततिथिमासापरिज्ञाने प्रस्थानदिनमासौ ग्राह्यौ यस्यां तिथौ मासे वा प्रस्थानं कृतं तत्रैव तस्य मृताहकालस्तत्राप्यभावे मृतवार्ताश्रवणदिने मृताहकाल इति भावः । प्रचेताः: "अपरिज्ञाते मृताहे ऽमावास्यायां श्रवणदिवसे वा" । जातूकर्ण्यः ।
	पितरि प्रोषिते यस्य न वार्ता नैव वागतिः ।
	ऊर्ध्वं पञ्चदशाद् वर्षात् कृत्वा तत्प्रतिरूपकम् ॥
	कुर्यात् तस्य च संस्कारं यथोक्तविधिना ततः ।
	तदादीन्येव सर्वाणि शेषकर्माणि संचरेत् ॥
स्मृत्यन्तरम् ।
	न लभ्यते शरीरं चेल् लभ्यन्ते ऽस्थीनि चेत् तदा ।
	घृतेन तानि संसिच्य संस्कुर्याद् विधिना मृतम् ॥
	दग्धान्यस्थीनि संप्राप्य क्षीरेणाप्लाव्य तानि तु ।
	तेषामपि न लाभश् चेत् पलाशानां शतत्रयम् ॥
	द्वाषष्ट्यधिकम् आदाय कुर्यात् तत्प्रतिरूपकम् ।
	तत्र द्वात्रिंशतिं(तं) मूर्ध्नि कण्ठे षष्टिं ततः परम् ॥
	वक्षस्यशीतिं जघने विंशतिं विंशतिद्वयम् ।
	बाह्वोर्दशाङ्गुलीष्व् अत्र मुष्कयोः षट् च साधने ॥
	चत्वार्य् ऊरुद्वये षष्टिं विंशतिं जानुनोस्ततः ।
	विंशतिं जङ्घयोः पश्चाद् दश् पादाङ्गुलीषु च ॥
[५४६]	न्यसेत् पलाशवृत्तानाम् ऊर्णासूत्रेण वेष्टयेत् ।
	लेपयेद् यवपिष्टेन संस्कुर्याद् विधिवत् ततः ॥
	क्षिपेदुदकधारां तु संस्कारान्ते सुमन्ततः ॥
वृद्धमनुः ।
	जीवन् यदि स आगच्छेद् घृतकुण्डे निमज्ज्य तम् ।
	उद्धृत्य स्नापयित्वास्य जातकर्मादि कारयेत् ॥
	व्रतचर्या द्वादशाहं त्रिरात्रमथ वास्य तु ।
	स्नात्वोद्वहेत तां भार्यामन्यां वा तदभावतः ॥
	अग्नीन् आधाय विधिवद् व्रात्यस्तोमेन वा यजेत् ।
	तथैन्द्राग्नेयपशुना गिरिं गत्वा स तत्र तु ॥
	इष्टिम् आयुष्मतीं कुर्याद् ईप्सितांश् च क्रतूंस्ततः ॥
आयुष्मतीमिष्टिम् आयुष्कामेष्टिमित्यर्थः । मासिकम् आब्दिकं च मृताहे कार्यमित्युक्तम् । तत्राहःशब्देनाहोरात्र उपलक्ष्यते । स च त्रिविधः — सावनः सौर ऐन्दवश् चेति । तदुक्तं ब्रह्मसिद्धान्ते ।
	सावनं स्यादहोरात्रमुदयादुदयो रवेः ।
	सौरस्त्रिंशस्तु राश्यंशस्तिथिसंभोगम् ऐन्दवम् ॥
मेषासिराशेस्त्रिंशमंशं यावता कालेन रविर् भुङ्क्ते तावान् कालः सौरो ऽहोरात्रः । ऐन्दवस्तु प्रतिपदादितिथिपरिमितः । स एव मृताहनीत्यत्र विवक्षितः । तदुक्तम् ।
	मासपक्षतिथिस्पृष्टे यो यस्मिन् म्रियते ऽहनि ।
	प्रत्यब्दं च तथाभूतं क्षयाहं तस्य तं विदुः ॥
मासो ऽपि पूर्ववत् त्रिविध एव । तदुक्तं ब्रह्मसिद्धान्त एव ।
	दर्शाद् दर्शं चान्द्रस्त्रिंशद्दिवसस्तु सावनो मासः ।
	रविसंक्रान्तिकचिह्नः सौरो मासो ऽभिगद्यते तज्ज्ञैः ॥
तथा ।
	चान्द्रः शुक्लादिदर्शान्तः सावनस्त्रिंशता दिनैः ।
	एकराशौ रविर्यावत् कालं मासः स भास्करः ॥
मासश् चान्द्र एव पितृकार्ये ग्राह्यः । स्मरन्ति हि ।
	विवाहादौ स्मृतः सौरो यज्ञादौ सावनः स्मृतः ।
	आब्दिके पितृकार्ये च मासश् चान्द्रमसः स्मृतः ॥ [५४७]
लघुहारीतः ।
	चक्रवत् परिवर्तेत सूर्यः कालवशाद् यतः ।
	अतः सांवत्सरं श्राद्धं कर्तव्यं मासचिह्नितम् ॥
	मासचिह्नं तु कर्तव्यं पौषमाधाद्यमेव हि ।
	अतश् चान्द्रविधानेन मासः स परिकीर्तितः ॥
पौषादिसंज्ञा चान्द्रस्यैव हि । तथा हि — पुष्येण युक्तश् चन्द्रो यस्यां सा पौषी सा यस्मिन् मासि स पौषो मासः । एवं माघादयो ऽपि । यद्यपि द्व्यहत्र्यहादौ पौर्णमासी भवति तथापि नासौ पौषादिसंज्ञकः । मासार्थमाससंवत्सराणामेव पौषादिः संज्ञा न द्व्यहादेस्तद् आह पाणिनिः: "सास्मिन् पौर्णमासीति संज्ञायाम्" (पाण् ४।२।२१) इति । न च सौरसावनमासयोरुक्तप्रकारपौर्णमासीनियमो ऽस्ति । तस्माच् चान्द्र एव मासो मासिक आब्दिके च ग्राह्यः । यत् पुनः स्मृत्यन्तरे ऽप्युक्तम्,
	यस्मिन् राशौ गते सूर्ये विपत्तिं याति मानवः ।
	तद्राशाव् एव कर्तव्यं पितृकार्यं मृताहनि ॥
अधिमासमरणविषयमेतत् । यद् आह स एव,
	अधिमासे विपत्तिश् चेत् सौरं मासं समाश्रयेत् ।
	स एव दिवसस्तस्य श्राद्धपिण्डोदकादिषु ॥ इति ।
अधिमासमृतस्य पुनस्तदधिमासप्राप्तौ सत्यामेतद् वेदितव्यम् । तथा च भृगुः ।
	मलमासमृतानां तु यच् छ्राद्धं प्रतिवत्सरम् ।
	मलमासे तु तत् कार्यं नान्येषां तु कथंचन ॥
[अन्येषां मलमासमध्ये ऽमृतानाम् । मलमासमध्ये सांवत्सरिकं न कार्यम् । किं तु तद्व्यपगम इत्यर्थः । ] कः पुनरधिमासो नामेत्यपेक्षायाम् आह गर्गः ।
	यदा चान्द्रेषु मासेषु मेषादिं क्रमते रविः ।
	चैत्रादय्स्तदोच्यन्ते तदभावे ऽधिमासकः ॥
लघुहारीतो ऽपि ।
	इन्द्राग्नी यत्र हूयेते मासादिः स प्रकीर्तितः ।
	अग्नीषोमौ स्मृतौ मध्ये समाप्तौ पितृसोमकौ ॥
	तमतिक्रम्य तु यदा रविर्गच्छेत् कदाचन ।
	आद्यो मलिम्लुचो ज्ञेयो द्वितीयो प्रकृतः स्म्र्तः ॥
इन्द्राग्नी यत्रे हूयेते इति शुक्लप्रतिपद उपलक्षणम् । अग्नीषोमाव् इति कृष्णप्रतिपदः । [५४८] पितृसोमाव् इति दर्शस्य । एतेन चान्द्रो मास उपलक्षितः । तं मासं समतिक्रम्यान्यस्मिन् मासे यदा सूर्यो राश्यन्तरं गच्छेत् तदा पूर्वो मलिम्लुचः । उत्तरः प्रकृतः । शातातपः ।
	सिनीवालीमतिक्रम्य यदा संक्रमते रविः ।
	मलमासस्तु स प्रोक्तस्तत् कार्यं तूत्तरे भवेत् ॥
सिनीवालीं इति सकलसिनीवाल्यन्तमासाभिप्रायम् । काठकगृह्य ।
	यस्मिन् मासे न संक्रान्तिः संक्रान्तिद्वयमेव वा ।
	मलमासः स विज्ञेयो मासे त्रिंशत्तमे भवेत् ॥
तत्र मलिम्लुचे ऽपि मासिकं श्राद्धं कार्यमित्याह कुथुमिः ।
	अब्दमम्बुघटं दद्यादन्नं चामिषसंयुतम् ।
	संवत्सरे विवृद्धे ऽपि प्रतिमासं च मासिकम् ॥
हारीतः ।
	असंक्रान्ते ऽपि कर्तव्यम् आब्दिकं प्रथमं द्विजैः ।
	तथैव मासिकं पूर्वं सपिण्डीकरणं तथा ॥
पूर्वं प्रथमसंवत्सरविहितं मासिकम् । न तु दर्शश्राद्धम्, तस्य हि तत्र निषेधम् आह ऋष्यशृङ्गः ।
	संवत्सरातिरेको वै मासो यः स्यात् त्रयोदशः ।
	तस्मिंस्त्रयोदशं श्राद्धं न कुर्याद् इन्दुसंक्षये ॥
यत् तु शातातपेनोक्तम्,
	एकसंज्ञौ यदा मासौ स्यातां संवत्सरे क्वचित् ।
	तत्राद्ये पितृकार्याणि देवकर्याणि चोत्तरे ॥
इति, तत् सपिण्डीकरणपर्यन्तपितृकार्यविषयम् । अत एव लघुहारीतः ।
	सपिण्डीकरणादूर्ध्वं यत् किंचिच् छ्राद्दिकं भवेत् ।
	इष्टं वाप्यथ वा पूर्तं तत्र कुर्यान् मलिम्लुचे ॥
यत् तु सत्यव्रतः,
	वर्षे वर्षे तु यच् छ्राद्धं मातापित्रोर्मृताहनि ।
	मलमासे न कर्तव्यं व्याघ्रस्य वचनं यथा ॥
इति, तदधिमासादन्यत्र मृतस्य प्रथमाब्दिकश्राद्धव्यतिरिक्तश्राद्धविषयम् । यतु तु गभस्तिवाक्यम्,
	न कुर्यान् मलमासे तु कर्मी कर्म कथंचन ।
	मुक्त्वा नैमित्तिकं श्राद्धं तद् धि तत्रैव कीर्तितम् ॥
	एकोद्दिष्टं हि यच् छ्राद्धं तन् नैमित्तिकमुच्यते ।
	तत् कार्यं पूर्वमानेन कालाधिक्ये ऽपि धर्मतः ॥ [५४९]
इति, तत् सपिण्डीकरणात् प्राक्तनैकोद्दिष्टविषयम् । यच् च वृद्धवसिष्ठेनोक्तम्,
	श्राद्धीये ऽहनित् संप्राप्ते अधिमासो भवेद् यदि ।
	श्राद्धद्वयं प्रकुर्वीत ह्येवं कुर्वन् न मुह्यति ॥
इति, तन् मासिकविषयम् । वार्षिकविषये तु लघुहारीतः ।
	प्रत्यब्दं द्वादशे मासि कार्या पिण्डक्रिया बुधैः ।
	क्वचित् त्रयोदशे ऽपि स्याद् आद्यं मुक्त्वा तु वत्सरम् ॥
अस्यार्थः — सर्वदा द्वादशे मासि परिसमाप्ते त्रयोदशे च प्राप्ते सांवत्सरिकं कार्यमधिमादोपनिपाते तु त्रयोदशे व्यतीते चतुर्दशे च प्रवृत्ते पिण्डक्रिया कार्या । आद्ये तु संवत्सरे ऽधिमासे त्रयोदश एवाब्दिकं कार्यमिति । प्रसङ्गादन्यदपि मलमासविषयं किंचिदुच्यते । तत्र बृहस्पतिः ।
	नित्यनैमित्तिके कुर्यात् प्रयतः सन् मलिम्लुचे ।
	तीर्थस्नानं गजच्छायां प्रेतश्राद्धं तथैव च ॥
मत्स्यपुराणे ।
	चन्द्रसूर्यग्रहे चैव मरणे पुत्रजन्मनि ।
	मलमासे ऽपि देयं स्याद् दत्तमक्षयकारकम् ॥
वृद्धमनुः ।
	अग्न्याधेयं प्रतिष्ठां च यज्ञदानव्रतानि च ।
	वेदव्रतवृषोत्सर्गचूडाकरणमेखलाः ॥
	मङ्गल्यमभिषेकं च मलमासे विवर्जयेत् ॥
वृषोत्सर्गस्य च नैकादशाहिकस्य प्रतिषेधः । तस्य नियतकालत्वात् प्रेतोपकारकत्वाच् च ।
	बाले वा यदि वा वृद्धे शुक्रे चास्तमुपागते ।
	मलमास इवैतानि वर्जयेद् देवदर्शनम् ॥
	वापीकूपतडागादिप्रतिष्ठा यज्ञकर्म च ।
	न कुर्यान् मलमासे च महादानव्रतानि च ॥
देवदर्शनं सोमेश्वरादिदेवदर्शनं तच् चात्र प्रथमं विवक्षितम् । गृह्यपरिशिष्टात् ।
	अवषट्कारहोमाश् च पर्व चाग्रा(ग्र)यणं तथा ।
	मलमासे ऽपि कर्तव्यं काम्या इष्टीर्विवर्जयेत् ॥
पराशरः ।
	उपाकर्म तथोत्सर्गप्रसवाहोत्सवाष्टकाः ।
	मासवृद्धौ पराः कार्या वर्जयित्वा च पैतृकम् ॥
प्रसवनिमित्तं जातकर्मादि कार्यमेव । अत एवाह सत्यव्रतः ।
[५५०]	जातकर्मणि यच् छ्राद्धं नवश्राद्धं तथैव च ।
	प्रतिसंवत्सरं श्राद्धं मलमासे ऽपि तत् स्मृतम् ॥ इति ।
अत एव प्रसवनिमित्तो ऽन्य एवोत्सवः शिष्टाचारप्राप्तो ऽत्र प्रतिषिध्यते । पैतृकमिति चन्द्रसूर्योपरागगजच्छायाश्राद्धादि कथ्यते । यस्यास्व्श्यकस्य नाश्ति कालान्तरम् । अत एव मत्स्यपुराणम् ।
	चन्द्रसूर्यग्रहे चैव मरणे पुत्रजन्मनि ।
	मलमासे ऽपि देयं स्याद् दत्तमक्षयकारकम् ॥
सत्यः ।
	देवतारामवाप्यादिप्रतिष्ठोदङ्मुखे रवौ ।
	दक्षिणाशामुखे कुर्वन् न तत्फलमवाप्नुयात् ॥
प्रासङ्गिकं परिसमाप्य प्रकृतमनुसरामः ॥ १।२५५। ॥


	पिण्डांस्तु गोऽजविप्रेभ्यो दद्यादग्नौ जले ऽपि वा ।
	प्रक्षिपेत् सत्सु विप्रेषु द्विजोच्छिष्टं न मार्जयेत् ॥ १।२५६ ॥

पार्वणादिश्राद्धसंबन्धिनः पिण्डान् गोछागविप्राणामन्यतमाय दद्यादन्यतमं भोजयेद् इत्यर्थः । अथ वाग्नौ जले ऽपि वा प्रक्षिपेत् स्तसु विप्रेषु स्वस्माद् आसनादनुत्थितेषु तदुच्छिष्तं न मार्जयेन् न शोधयेत् । पिण्डान् इति बहुवचनमविवक्षितम् । तेन पत्नीप्राशिते मध्यमपिण्डे पिण्डद्वयस्यापि प्रतिपत्तिः कार्या । अत्र मत्स्यपुराणम् ।
	पिण्डांस्तु गोऽजविप्रेभ्यो दद्यादग्नौ जले ऽपि वा ।
	विप्रान्ते वाथ विधिवद् वयोभिरथवाशयेत् ॥
	पत्नीं वा मध्यमं पिण्डम् आश्रयेद् विनयान्विताम् ।
	आधत्त पितरो गर्भमन्तः साम्तानवर्धनम् ॥
वयांसि पक्षिणः । मनुः ।
	पतिव्रता धर्मपत्नी पितृपूजनतत्परा ।
	मध्यमं तु ततः पिण्डमद्यात् सम्यक् सुतार्थिनी ॥
	आयुष्मन्तं सुतं सूते यशोमेधासमन्वितम् ।
	धनवन्तं प्रजावन्तं सात्त्विकं धार्मिकं शुचिम् ॥
बृहस्पतिः ।
	अन्यदेशस्थिता पत्नी रोगिणी गर्भिणी तथा ।
	तदा तं जीर्णवृषभश् छागो वा भोक्तुमर्हति ॥
शङ्खलिखितौ: "एवं वरान् याचयित्वा नमस्कृत्य पिण्डानप्सु विन्यसेदग्नौ वा निक्षिपेत् । पत्नी वा मधयं पिण्डमश्नीयाद् आर्तवस्नाता । [५५१] अगृहीतगर्भात्रार्तवस्नातेत्युच्यते । यमः ।
	अप्स्व् एकं प्लावयेत् पिण्डमेकं पत्न्यै निवेदयेत् ।
	एकं च जुहुयादग्नौ त्रयः पिण्डाः प्रकीर्तिताः ॥
वायुपुराणे ।
	पिण्डमग्नौ सदा दद्याद् भोगार्थी सततं नरः ।
	पत्न्यै प्रजार्थी दद्याद् वै मद्यमं मन्त्रपूर्वकम् ॥
	उत्तमां गतिमन्विच्छन् गोभ्यो नित्यं प्रयच्छति ।
	आज्ञां प्रज्ञां यशः कीर्तिमप्सु पिण्डं निधापयेत् ॥
	प्रार्थयन् दीर्घम् आयुश् च वायसेभ्यः प्रयच्छति ।
	आकाशं गमयेदप्सु स्थितो वा दक्षिणामुखः ॥
	पितॄणां स्थानम् आकाशं दक्षिणादिक् तथैव च ॥
द्विजोच्चिष्टमार्जने वसिष्ठो ऽन्यथाह ।
	श्राद्धे नोद्वासनीयानि उच्छिष्टान्या दिनक्षयात् ।
	च्योतन्ते वै स्वधाधारास्ताः पिबन्त्यकृतोदकाः ॥ १।२५६ ॥


येन द्रव्येण यावती तृप्तिः पितॄणां भवति तद् आह ।

	हविष्यान्नेन वै मासं पायसेन तु वत्सरम् ।
	मात्स्यहारिणकौरभ्रशाकुनच्छागपार्षतैः ॥ १।२५७ ॥
	एइणरौरववाराहशाशैर्मांसैर्यथाक्रमम् ।
	मासवृद्ध्याभितृप्यन्ति दत्तैर्हि पितामहाः ॥ १।२५८ ॥

हविष्यान्नेन प्रदत्तेन पितृपितामहाद्या उद्देश्या मासं तृप्यन्ति । हविष्यम् आह मनुः ।
	मुन्यन्नानि पयःसोमौ मांसं यच् चानुपस्कृतम् ।
	अक्षारलवणं चैव प्रकृत्या हविरुच्यते ॥
पयसि शृत ओदनः पायसः । तेन दत्तेन वत्सरं यावत् पित्रादयस्तृप्यन्ति । तदुक्तम्,
	संवत्सरं तु गव्येन पयसा पायसेन च ।
इति मनुना । पायसश् चाप्रतिषिद्धपयो(या) ग्राह्यः । तत्र पयोविशेषनिषेधम् आह मार्कण्डेयः ।
	मार्गम् आविकम् औष्ट्रं च सर्वम् ऐकशफं च यत् ।
	माहिषं चामरं चैव धेन्वा यच् चाप्यनिदशम् ॥
[५५२]	पित्रर्थं मे प्रयच्छस्वेत्युक्त्वा यच् चाप्युपाहृतम् ।
	वर्जनीयं सदा सद्भिस्तत् पयः श्राद्धकर्मणि ॥
मत्स्यस्येदं मांसं मात्स्यं तेन दत्तेन द्वौ मासौ पित्रादयस्तृप्यन्ति । मत्स्यश् चात्र भक्षणार्थ एव पाटीनप्रभृतिर् ज्ञेयः । हरिणस्येदं हारिणम् । एवम् औरभ्रादिषु माससंख्यावृद्धिर्द्रष्टव्या । उरभ्रो मेषः । तस्येदम् औरभ्रम् । एवं शाउकनादीन्यपि । शकुनिः पक्षी । सो ऽप्यत्र शिष्टभोजनीय एव ग्राह्यः । छागः प्रसिद्धः । पृषतश् चित्रमृगः । एणः कृष्णमृगः । लोहितस्तु हरिणः । तदुक्तम् आयुर्वेदे ।
	एणः कृष्णस्तयोर् ज्ञेयस्ताम्रो हरिण उच्यते ।
रुरुर्मृगविशेषः । वराहो ऽत्रारण्यो न ग्राम्यो ऽत्यन्ताभक्ष्यत्वात् । शशस्येदं शाशम् । अत्र मनुः ।
	तिलैर्व्रीहियवैर्माषैरद्भिर्मूलफलेन वा ।
	दत्तेन मासं प्रीयन्ते पितरो विधिवन् नृणाम् ॥
तथा ।
	वाध्रीणसस्य मांसेन तृप्तिर्द्वादशवार्षिकी ॥
विष्णुः: "तिलैर्व्रीहियवैर्माषैरद्भिर्मूलफलैः शाकैः स्यामकैः प्रियङ्गुभिर्नीवारैर्मुद्गैर्गोधूमैर्मासं प्रीयन्ते । नव गावयेनैकादश तूपरेणाजेन" । गवयस्येदं गावयम् । तेन नव मासान् प्रीयन्ते । तूपरः शृङ्गहीनः । शङ्खः ।
	लाजान् मधुयुतान् दद्यात् सक्तूञ् शर्करया सह ।
	दद्याच् छ्राद्धे प्रयत्नेन शृङ्गाटकगवेधुकम् ॥
शृङ्गाटकं जलजं त्रिकण्टकम् । गवेधुकं शङ्खाकारं तृणविशेषफलम् ॥ १।२५७, २५८ ॥


	खड्गामिषं महाशल्कं मधु मुन्यन्नमेव च ।
	लोहामिषं कालशाकं मांसं वाध्रीणसस्य च ॥ १।२५९ ॥
	यद् ददाति गयास्थश् च सर्वम् आनन्त्यमश्नुते ।

खड्गो गण्डकाख्यो मृगविशेषः । तद् आमिषम् । महाशल्को मत्स्यविशेषः । तेन च तन्मांसं लक्ष्यते । मधु क्षौद्रम् । मुन्यन्नम् आरण्यं नीवारादि सस्यम् । लोहो लोहितच्छागस्तदामिषम् । कालशाकः प्रसिद्धः । वाध्रीणस उक्तो निगमे ।
	त्रिपिबं त्व् इन्द्रियक्षीणं श्वेतं वृद्धमजापतिम् ।
	वाध्रीणसं तु तं प्राहुर्याज्ञिकाः श्राद्धकर्मणि ॥ [५५३]
यस्य पिबतः कर्णौ जलं स्पृशतः स त्रिपिबस्त्रिभिर्मुखेन कर्णाभ्यां च पिबन्तीति व्युत्पत्त्या । क्षीणेन्द्रियं संभोगाक्षममजापतिमजमित्यर्थः । तस्य मांसम् । तथा ।
	कृष्णग्रीवो रक्तशिराः श्वेतपक्षो विहंगमः ।
	स वै वाध्रीणसः प्रोक्तः इत्येषा नैगमी श्रुतिः ॥
तस्य मांसं वा । तथा गयास्थो यद् ददाति च । एतत् सर्वम् आनन्त्यमक्षयत्वमश्नुते प्राप्नोति । एतज्जनिता तृप्तिरनन्ता भवतीति तात्पर्यार्थं । गयाग्रहणं प्रदर्शनार्थम् । अत एवोक्तम् ।
	गङ्गाद्वारे प्रयागे च नैमिषे पुष्करे ऽर्बुदे ।
	संनिहित्यां गयायां च श्राद्धमक्षयतां व्रजेत् ॥
अत्र वायुपुराणम् ।
	श्यामाकैरिक्षुभिश् चैव पितॄणां सार्वकालिकम् ।
	कुर्याद् आग्रयणं यस्तु स शीघ्रं सिद्धिम् आप्नुयात् ॥
	श्यामाका हस्तिनामानो विद्धि तान् यज्ञनिःसृतान् ।
	प्रशान्तिकाः प्रियङ्गुश् च ग्राह्याः स्युः श्राद्धकर्मणि ॥
	एतान्यपि समानि स्युः श्यामाकानां सदा गुणैः ।
	कृष्णमाषास्तिलाश् चैव श्रेष्ठाः स्युर्यवशालयः ॥
	महायवा व्रीहियवास्तथैव च मधूलिकाः ।
	कृष्णाः श्वेता लोहिताश् च ग्राह्याः स्युः श्राद्धकर्मणि ॥
	बिल्वामलकमृद्वीकापनसाम्रातदाडिमम् ।
	भव्यपालेवताक्षोटखर्जूरामलकानि च ॥
	कशेरुः कोविदारश् च तालकन्दं तथा बिसम् ।
	तमालं शतकन्दं च मध्यालुः शीतकन्दकम् ॥
	कलायं कालशाकं च सुनिषण्णं सुवर्चला ।
	मांसं शाकं दधिक्षीरं चञ्चुर्वेत्राङ्कुरस्तथा ॥
	कट्फलं कङ्कणी द्राक्षा लकुचं मोचमेव च ।
	कर्कन्धुर् जीरकं चारं तिन्दुकं मधुसाह्व्यम् ॥
	वैकङ्कतं नागरिकं शृङ्गाटकपरूषकम् ।
	पिप्पली मरिचं चैव पटोलं बृहतीफलम् ॥
	सुगन्धिमत्स्यमांसं च कलायाः सर्व एव च ।
	एवमादीनि चान्यानि स्वादूनि मधुराणि च ॥
[५५४]	नागरं चात्र वै देयं दीर्घमूलकमेव च ॥
आदित्यपुराणे ।
	मधुकं रामठं चैव कर्पूरं मरिचं गुडम् ।
	श्राद्धकर्मणि शस्तानि सैन्धवं त्रपुसं तथा ॥
मार्कण्डेयपुराणे ।
	यवव्रीही सगोधूमौ तिलमुद्गाः ससर्षपाः ।
	प्रियङ्गवः कोविदारो निष्पावाश् चात्र शोभनाः ॥
वायुपुराणे ।
	भक्षान् पूपं करम्भं च इष्टकाघृतपूरकान् ।
	कृसरा मधुसर्पिश् च पयः पायसमेव च ॥
	स्निग्धमुष्णं च यो दद्यादग्निष्टोमफलं लभेत् ।
	दधि गव्यमसंसृष्टं भक्ष्यान् नानाविधानपि ॥
	दत्वा न शोचति श्राद्धे वर्षासु च मघासु च ।
	घृतेन भोजयेद् विप्रान् घृतं भूमौ समुसृजेत् ॥
	शर्कराक्षीरसंयुक्ताः पृथुका नित्यमक्षयाः ।
	स्युश् च संवत्सरं प्रीताः कुकरैर्मेषकैणकैः ॥
	सक्तूंल् लाजांस्तथा पूपान् कुल्माषान् व्यञ्जनैः सह ।
	सर्पिःस्निग्धानि सर्वाणि दध्ना संस्कृतस्य भोजयेत् ॥
	श्राद्धेष्व् एतानि यो दद्यात् पितरः प्रीणयन्ति तम् ॥
मत्स्यपुराणे ।
	यत् किंचिन् मधुना मिश्रं गोक्षीरघृतपायसैः ।
	दत्तमक्षयमित्याहुः पितरः पञ्च देवताः ॥
ब्रह्मपुराणे ।
	अलाबुं ग्रीवकं चाणु कर्करीं त्रपुसं तथा ।
	मधूकं नारिकेलं च लकुचं च हरीतकीम् ॥
	माराक्षं दधिशाकं च शाकमुत्पलसंज्ञितम् ।
	भृङ्गराजमदुष्टानि वन्यानि च निवेदयेत् ॥
	अथ मूलानि देयानि शुण्ठ्यार्द्रकबिसानि च ।
	तमालं शतकन्दं च बहुसूची च कण्टकी ॥
	कूर्चालकं च पिण्डालं दीर्घमूलं वरूटकम् ।
	देयं तक्रं तु सद्यस्कं नवनीतादनुद्धृतम् ॥
	पक्वं तु गोरसं देयं घृतात् पक्वादनन्तरम् ।
	निर्दोषायाश् च गोः क्षीरं क्वथितं शर्करानुगम् ॥
	आरण्यमहिषीक्षीरं शर्कराशुण्ठिसंयुतम् ।
	मध्वाक्तं तुहिनं चैव दद्यादमृतमेव तत् ॥
[५५५]	दधिशुक्तं च दातव्यं सर्वत्र दधिसंभवम् ।
	दापयेन् मरिचोपेतं युक्तं मधुगुडैरपि ॥
पुलस्त्यः ।
	मुन्यन्नं ब्राह्मणस्योक्तं मांसं क्षत्रियवैश्ययोः ।
	मधुप्रदानं शूद्रस्य सर्वेषां चाविरोधि यत् ॥ १।२५९ ॥


तथा ।

	वर्षास्व् एवं त्रयोदश्यां मधासु च न संशयः ॥ १।२६० ॥

वर्षासु या त्रयोदशी याश् च मधास्तस्यां तासु च यत् पितृभ्यो ददाति तदपि तृप्तिलक्षणस्य फलस्यानन्त्यमश्नुते । अनन्तां पितृतृप्तिं साधयतीत्यर्थः । अत्र च प्रोष्ठपद्यपरपक्षे या त्रयोदशी याश् च मघास्ता एव गृह्यन्ते । मनुः ।
	यत् किंचिन् मधुसंयुक्तं प्रदद्यात् तु त्रयोदशीम् ।
	तदप्यक्षयमेव स्याद् वर्षासु च मघासु च ॥
त्रयोदशीमिति द्वितीया सप्तम्यर्थे । पितृगाथा ।
	अपि नः स कुले भूयाद् यो नो दद्यात् त्रयोदशीम् ।
	पायसं मधुसर्पिर्भ्यां वर्षासु च मघासु च ॥
वसिष्ठः ।
	पिता पितामहश् चैव तथैव प्रपितामहः ।
	उपासते सुतं जातं शकुन्ता इव पिप्पलम् ॥
	मधुमांसैश् च शाकैश् च पयसा पायसेन च ।
	एष नो दास्यति श्राद्धं वर्षासु च मधासु च ॥
पैठीनसिः ।
	अजेन सर्वलोहेन वर्षासु च मघासु च ।
	पुत्रो वा यदि वा पौत्रो यो नो दद्यात् त्रयोदशीम् ॥
पितृगाथे ।
	अपि जायेत सो ऽस्माकं कुले कश्चिन् नरोत्तमः ।
	प्रावृट्काले ऽसिते पक्षे त्रयोदश्यां समाहितः ॥
	मधूत्कटेन यः श्राद्धं पायसेन समाचरेत् ।
	कार्तिकं सकलं वापि प्राक्छाये कुञ्जरस्य वा ॥
यत् तु बृहस्पतिनोक्तम्,
	कृष्णपक्षे त्रयोदश्यां यः श्राद्धं कुरुते नरः ।
	पञ्चत्वं तस्य जानीयाज् ज्येष्ठपुत्रस्य निश्चितम् ॥
इति, यच् च षट्त्रिंशन्मतम्,
	गृही त्रयोदशीश्राद्धं न प्रकुर्वीत पुत्रवान् ।
	उपवासं च संक्रान्तौ चन्द्रसूर्यग्रहे तथा ॥
[५५६]	त्रयोदश्यां तु वै श्राद्धं न कुर्यात् पुत्रवान् गृही ।
	नेष्यते चोपवासश् च कैश्चिदप्ययनद्वये ॥
इति, तत्रेदं चिवारणीयम् — किं सर्वापरपक्षेषु ज्ञातिश्रैष्ठ्यादिकामस्त्रयोदश्यामेवापरपक्षिकं श्राद्धं कुर्याद् इत्यनेन यद् विहितं तस्यैष निषेधः । यदि वा युगादिषु श्राद्धं कुर्याद् इति विधितो भाद्रपदासितत्रयोदश्यां यत् प्राप्तं तस्य निषेधः । यद् वा तिस्रो ऽष्टकास्तिस्रो ऽन्वष्टकाः प्रोष्ठपद्यूर्ध्वं त्रयोदशीव्रीहियवपाकौ चेतु अनेन । तत्र युगादित्वप्रयुक्तं प्रोष्ठपद्यूर्ध्वं त्रयोदशीत्वप्रयुक्तं यच् छ्राद्धं तन् नित्यं तस्य चेदयं प्रतिषेधस्तदा विहितत्वात् प्रतिषिद्धत्वाच् च विकल्प आपद्येतातिरात्रष्ōडशिग्रहणाग्रहणवत् । न च वाच्यं सामान्यविषयाद् विधेः पुत्रवद्गृहिरूपविशेषविषयो निषेधो बलवानतो न विकल्प इति । यद्विषयो हि निषेधस्तद्विषयां निषेध्यप्राप्तिमपेक्षते । प्रसक्तिपूर्वकत्वान् निषेधस्य । ततश् च पुत्रवद्गृहिविषया त्रयोदशीश्राद्धप्राप्तिरस्तीति निषेधादेव गम्यते । अतो हि दुर्निवारो विकल्पः । ननु च नायं प्रसज्यप्रतिषेधः हिं तु पर्युदासः, ततश् च पुत्रवद् गृहिव्यतिरिक्तं प्रत्येव श्राद्दविधिरयमतो न विकल्पः । तन् न । तथा सति हि न कुर्याद् इत्यन्वयो न स्यात् । किं तु न गृही न पुत्रवान् इति स्यात् । न चार्थपदक्रमान् यथाभावः कार्यो हेत्यभावात् । न च करोत्यर्थान्वितो नञ्पर्युदासो भवति किं तु नामान्वितो धात्वन्तरान्वितश् च । तस्मान् न नैत्यकत्रयोदशीश्राद्धविषयो ऽयं प्रतिषेधः, किं तु काम्यविष्य एव । न हि तद्विषयत्वे विकल्पः प्रसज्येत । न हि रागप्राप्तं कलञ्जभक्षणं तत्प्रतिषेधेन विकल्प्यते । ननु च कलञ्जभक्षणमशास्त्रीयम् । शास्त्रीयश् च तत्प्रतिषेधस्तस्मादविकल्पः । तर्योदशीश्राद्धं तु काम्यमपि शास्त्रेण विहितम् । अतो युक्तस्तस्य शास्त्रीयेण प्रतिषेधेन विकल्पः । सत्यं विहितम्, किं तु फलं प्रत्युपायतया न पुनरनुष्ठेयतया । अनुष्ठेयता च तस्य फलरागनिबन्धनैव । अतो युक्ता कलञ्जभक्षणतुल्यता । येषामपि मते यत्र विधिः पुरुषं प्रवर्तयति तस्य फलसाधनत्वं शास्त्रादवबुध्यत इति, तन्मते ऽपि विषयस्य फलसाधनत्वावगमपरमेव विधेः प्रवत्रकत्वं प्रतीयते, न पुरुषप्रवृत्तिसिद्ध्यर्थं फलरागत एव तत्सिद्धेः । त्रिकालायां ह्यप्राप्तौ विधिरर्थवान् । अत एवाहुः: "अप्रवृत्तप्रवर्तको विधिरज्ञातजापकश् च" इति । [५५७] तस्माद् यत् काम्यं त्रयोदशीश्राद्धं तद्विषयो ऽयं निषेधो न पुनर्यन् नित्यं तद्विषयः । अत एव आपस्तम्बः काम्यस्यैवास्य निन्दाम् आह: "सर्वेष्व् एवापरपक्षस्याहःसु क्रियमाणं पितॄन् प्रीणाति कर्तुस्तु कालादिनियमात् फलविशेषः । प्रथमे ऽहनि क्रियमाणं स्त्रीप्रायमपत्यं जायते । द्वितीये स्तेनास्तृतीये ब्रह्मवर्चस्विनः । चतुर्थे क्षुद्रपशुमान् । पञ्चमे बहुपुमांसो बह्वपत्यो न चानपत्यः प्रमीयते । षष्ठे ऽध्वशीलो ऽक्षशीलश् च । सप्तमे कृषेर्वृद्धिः । अष्टमे पुष्टिर्नम एकशफो दशमे व्यवहारे राद्धिः । एकादशे कृष्णायसत्रपुसीसम् । द्वादशे पशुमांस्त्रयोदशे बहुपुत्रो बहुमित्रो दर्शनीयपत्यो युवमारिणस्तु भवन्ति । चतुर्दश् आयुधे राद्धिः । पञ्चदशे पुष्टिः" इति । सर्वेष्व् एवापरपक्षस्याहःसु क्रियमाण इत्यनेनापरपक्षिकस्य श्राद्धस्य नित्यत्वम् आह । क्रतुस्तु कालानियमात् फलविशेष इत्यनेन तु प्रतिपदादितिथिनियमेन तदैव क्रियमाणं फलविशेषप्रदं भवतीत्याह । तस्मात् काम्यस्यैव त्रयोदशीश्राद्धस्य प्रतिषेधो ऽयम् । या तु षट्त्रिंशन्मते मघाश्राद्धस्य निन्दा,
	मघासु कुर्वतः श्राद्धं ज्येष्ठः पुत्रो विनश्यति ।
	संक्राताव् उपवासश् च चन्द्रसूर्यग्रहे तथा ॥
इति, सा न निषेधं कल्पयति कॢप्तत्वात् तस्य । तथा च कन्यागतापरपक्षाधिकारे देवीपुराणम् ।
	तत्रापि महती पूजा कर्तव्या पितृदैवते ।
	ऋक्षे पिण्डप्रदानं तु ज्येष्ठपुत्री विवर्जयेत् ॥ इति ।
पितृदैवतम् ऋक्षं मघा । पूजा श्राद्धम्, तेन पिण्डदानसहितमेव भाद्रपदापरपक्षमघासु श्राद्धं निन्दितम् । न श्राद्धमात्रं पिण्डदानस्यैव प्रतिषिद्धत्वात् । न च निषेधवाक्ये पिण्डदानशब्दः श्राद्धलक्षकः, लक्षणाकारणाभावात् । एवं तावन् मघाश्राद्धं पिण्डदानरहितमुक्तम्, श्राद्धान्तराण्यपि पिण्डदानरहितान्युक्तान्य् मत्स्यपुराणे ।
	अयनद्वितये श्राद्धं विषुवद्द्वितये तथा ।
	संक्रान्तिषु च सर्वासु पिण्डनिर्वपणाद् ऋते ॥
[५५८]	वैशाखस्य तृतीयायां नवम्यां कार्तिकस्य च ।
	श्राद्धं कार्यं च शुक्लायां संक्रान्तिविधिना नरैः ॥
महाभारते ।
	नक्षत्रेण न कुर्वीत यस्मिञ् जातो भवेन् नरः ।
	न प्रोष्ठपदयोः कार्यं तथाग्नेये च भारत ॥
	दारुणेषु च सर्वेषु प्रत्यवरे च विवर्जयेत् ।
	ज्योतिषे यानि चोक्तानि तानि सर्वाणि वर्जयेत् ॥
आग्नेयं कृत्तिकाः । दारुणानि आर्द्राश्लेषाज्येष्ठामूलानि । जन्मनक्षत्रात् पञ्चमं चतुर्दशं त्रयोविंशं च प्रत्यरम् । श्राद्धनिषेधो ऽयं कृष्णपक्षश्राद्धविषयः । तद् ध्यनियमेनैकस्यां तिथौ कर्तव्यमित् प्रतिषिद्धं परित्यज्यान्यत्रापि शक्यं कर्तुमिति प्रतिषेधे ऽपि नात्यन्तबाधः। अन्यविषयत्वे तु श्राद्धविधेरत्यन्तिको बाध आपद्यते । ज्योतिषम् ।
	साधारणध्रुवोग्रेषु मैत्रे ऽपि च न शस्यते ।
	मनुष्याणां प्रेतक्रिया कथंचित् त्रिपुष्करे यमलधिष्ण्ये च ॥
साधारणे कृत्तिकाविशाखे । उत्तरात्रयं रोहिणी च ध्रुवाणि । उग्राणि पूर्वात्रयं भरणी मघाश् च । मैत्रमनुराधा । त्रिपुष्करं त्रिपात् । यमलं द्विपात् । पुत्रादिनापि क्रियमाणं श्राद्धं तत्पित्रादीनां तृप्तिलक्षणं फलं साधयतीति शास्त्रप्रामान्याद् आश्रयणीयम् । तथा पित्रापि क्रियमाणा वैश्वानरेज्या पुत्रस्य ब्रह्मवर्चसादिकं निष्पादयतीति । एवं च सति पितृतृप्त्याश्रितो ऽतिशयो हविर्विशेषात् कालविशेषाद् देशविशेषाच् च भवतीति शक्यं शात्रादवगन्तुम् ॥ १।२६० ॥


कृष्णपक्षे श्राद्धमेकस्यां तिथौ कार्यमित्युक्तं तद् यस्यां क्रियमाणं यस्मै फलाय संपद्यते तद् इदानीम् आह ।

	कन्यां कन्यावेदिनश् च पशून् मुख्यान् सुतानपि ।
	द्यूतं कृषिं च वाणिज्यं द्विशफैकशफांस्तथा ॥ १।२६१ ॥
	ब्रह्मवर्चस्विनः पुत्रान् स्वर्णरूप्ये सकुप्यके ।
	ज्ञातिश्रैष्ठ्यं सर्वकामान् आप्नोति श्राद्धदः सदा ॥ १।२६२ ॥
	प्रतिपत्प्रभृतिष्व् एकां वर्जयित्वा चतुर्दशीम् ।
	शस्त्रेण तु हता ये वै तेभ्यस्तत्र प्रदीयते ॥ १।२६३ ॥

प्रतिकृष्णपक्षं सर्वदा प्रतिपदि श्राद्धपदः कन्यां प्राप्नोति । एवं द्वितीयायां [५५९] कन्याविदिना जामातॄन् । तृतीयायां पशून् । चतुर्थ्यां प्रधानान् सुतान् । पञ्चम्यां द्यूतम् । षष्ठ्यां कृषिम् । सप्तम्यां वाणिज्यम् । अष्टम्यां द्विशफं गवादि । नवम्यामेकशफमश्वादि । दशम्यां ब्रह्मवर्चस्विनः पुत्रान् । एकादश्यां स्वर्णरूप्ये । द्वादश्यां कुप्यं त्रपुसीसादिकम् । त्रयोदश्यां ज्ञातीनां मध्ये श्रेष्ठताम् । अमावास्यायां सर्वान् उक्तान् कामान् । चतुर्दशी चात्र वर्जनीया । शस्त्रहस्तेभ्य एव तस्यां श्राद्धम् प्रदेयम् । शस्त्रहतग्रहणं शास्त्रान्तरोक्तदुर्मरणप्रदर्शनार्थम् । तत्र ब्रह्मपुराणम् ।
	प्रायानशनशस्त्राग्निविषोद्बन्धनिनां तथा ।
	चतुर्दश्यां तु कर्तव्यं तृप्त्यर्थमिति निश्चयः ॥
वायुपुराणात् ।
	युवानस्तु गृहे यस्य मृतास्तेषां प्रदापयेत् ।
	शस्त्रेण निहता ये वै तेषां दद्याच् चतुर्दशीम् ॥
मरीचिः ।
	विषशस्त्रश्वापदाहितिर्यग्ब्राह्मणघातिनाम् ।
	चतुर्दश्यां क्रियाः कार्या अन्येषां तु विगर्हिताः ॥
इति वचनाच् छस्त्रहतादीनामेव चतुर्दश्यां क्रिया इत्यवधार्यते न तु तस्यामेव तेषामिति । तेनामावास्यादिकालान्तरेष्व् अपि तेषां श्राद्धं युक्तम् । अत एव देवीपुराणम् ।
	आहवेषु विपन्नानां जलाग्निभृगुपातिनाम् ।
	चतुर्दश्यां भवेत् पूजा ह्यमावास्या तु कामिकी ॥
गर्गः ।
	चतुर्दश्यां तु यच् छ्राद्धं सपिण्डीकरणे कृते ।
	तदेकोद्दिष्टविधिना कर्तव्यं शत्रघातिने ॥
तथा ।
	सपिण्डीकरणादूर्ध्वम् ऋते कृष्णचतुर्दशीम् ।
	प्रतिसंवत्सरादन्यदेकोद्दिष्टं न पार्वणम् ॥
अत्र चैकस्य शस्त्रहस्त्व एकोद्दिष्टविधानं न तु त्रयाणां तथात्वे, तत्र पार्वणमेव ॥ १।२६१, २६२, २६३ ॥


नक्षत्रविशेषात् फलविशेषम् आह ।

	स्वर्गं ह्यपत्यम् ओजश् च शौर्यं क्षेत्रं बलं तथा ।
	ज्ञाति श्रैष्ठ्यं सुसौभाग्यं समृद्धिं मुख्यतां सुतान् ॥ १।२६४ ॥
	प्रवृत्तचक्रतां पुत्राण् वाणिज्यप्रभृतींस्तथा ।
	अरोगित्वं यशो वीतशोकतां परमां गतिम् ॥ १।२६५ ॥
[५६०]	धनं विद्यां भिषक्सिद्धिं कुप्यं गा अप्यजाविकम् ।
	अश्वान् आयुश् च विधिवद् यः श्राद्धं संप्रयच्छति ॥ १।२६६ ॥
	कृत्तिकादिभरण्यन्तं स कामान् आप्नुयाद् इमान् ।
	आस्तिकः श्रद्दधानश् चाप्यपेतमदमत्सरः ॥ १।२६७ ॥

कृत्तिकादिभरण्यन्तेषु नक्षत्रेषु श्राद्धम् आस्तिकः श्रद्धावान् विगतमत्सरश् च सन् यथाविधि यः पितृभ्यः संप्रयच्छति स यथानक्षत्रक्रमं स्वर्गादीन् कामान् आप्नुयात् । ततश् च स्वर्गकामः कृत्तिकासु श्राद्धं कुर्यात् । अपत्यकामो रोहिण्याम् । तजस्कामो मृगशिरसि । शौर्यकाम आर्द्रायाम् । क्षेत्रकामः पुनर्वस्वोः । बलकामः पुष्ये । पुत्रकामो ऽश्लेषायाम् । श्रैष्ठ्यकामो मघासु । सौभागकामः पूर्वासु फल्गुनीषु । समृद्धिकाम उत्तरासु फल्गुनीषु । मुख्यताकामो हस्ते । सुतकामश् चित्रासु । चक्रप्रवृत्तिकामः स्वातौ । पुत्रकामो विशाखायाम् । वाणिज्यकामो ऽनुराधासु । अरोगित्वकामो ज्येष्ठायाम् । यशस्कामो मूले । विशोकत्वकामः पूर्वाषाढासु । मुक्तिकाम उत्तराषाढासु । धनकामः श्रवणे । विद्याकामो धनिष्ठासु । भिषक्सिद्धिकामः शतभिषजि । कुप्यकामः पूर्वयोर् भद्रपदयोः । गोकाम उत्तर्योर् भद्रपदयोः । अजाविककामो रेवत्याम् । अश्वकामो ऽश्वयुजि । आयुष्कामो भ्रण्याम् । आ फलप्राप्तेः कृत्तिकादिनक्षत्रे श्राद्धं प्रयोक्तव्यम् । अत एव वायुपुराणे,
	श्राद्धं यः कृत्तिकायोगे करोति सततं नरः ।
इत्यादि उक्तम् ॥ १।२६४, २६५, २६६, २६७ ॥


	वसुरुद्रादितिसुता पितरः श्राद्धदेवताः ।
	प्रीणयन्ति मनुष्याणां पितॄञ् श्राद्देन तर्पिताः ॥ १।२६८ ॥

उक्तं स्वसंबन्धिभ्यः प्रेतेभ्यः श्राद्धं प्रदेयमिति तत्र पित्रादिषु श्राद्धदेवताभूतेषु वस्वादिबुद्धिः कार्येत्यनेन विधीयते । ये पितृपितामहप्रपितामहाः श्राद्धदेवतात्वेन नियुक्ताः श्रास्त्रेषु ये यथाक्रमं वसुरुद्रादित्या बोद्धव्या इत्यन्वयः । ते वस्वादयः श्राद्देन तर्पिताः श्राद्धेषु देवतात्वेन निविष्टा मनुष्याणां पित्रादींस्तर्पयन्ति । वस्वादिरूपेण ध्याताः श्राद्धात् तृप्तिमुपयान्तीत्यर्थः । अत एव मनुः ।
[५६१]	वसून् वदन्ति हि पितॄन् रुद्रांश् चैव पितामहान् ।
	प्रपितामहांस्तथादित्याञ् श्रुतिरेषा पुरातनी ॥ १।२६८ ॥


	आयुः प्रजां धनं विद्यां स्वर्गं मोक्षं सुखानि च ।
	प्रयच्छन्ति तथा राज्यं नॄणां प्रीताः पितामहाः ॥ १।२६९ ॥

आयुरादीनि फलानि श्राद्धकर्तृभ्यः प्रयच्छन्ति न पुनर्वस्वादयः । यथाश्रुतग्राहिणः पूर्वश्लोकाद् वस्वादिदै(दे)वत्यमेव सर्वं श्राद्धं न पुनः पित्रादिदै(दे)वत्यमिति कस्यचिद् बुद्धिरुत्पद्यते । तन्निवृत्तिद्वारेण श्राद्धस्यायुरादिफलत्वप्रतिपादनपरो ऽयं श्लोकः । अत्र च पितामहग्रहणं पित्राद्युपलक्षणार्थम् । ततश् च श्राद्धकर्तॄणां मनुष्याणां श्राद्धे देवताभावेन संबध्यमानाः पित्रादय आयुरादिफलप्रदा भवन्तीत्युक्तं भवति । यद्यप्यपूर्वफलप्रदातृत्वं न देवतायास्तथापि सर्वाङ्गोपेतकर्मानुष्ठानात् फलदापूर्वोदय इति युक्ताङ्गभूतपित्रादिदेवतायाः फलहेतुत्वोक्तिः । आयुरादीनां च प्रत्येकं फलत्वं प्रत्येकं द्वितीयायोगात् । एवं चामावास्याष्टकादिश्राद्धानां नित्यत्वं काम्यत्वं च ज्ञेयम् । यद् वा नित्यस्यैव श्राद्धस्य प्रयोगात् कर्तुरायुरादिसिद्धिः । नित्ययोरिव् दर्शपूर्णमासयोः सूक्तवाकनिर्दिष्टायुरादिफलसिद्धिः । 
	अत्र श्राद्धकालातिक्रमे यत् कार्यं तदुच्यते । तत्र ऋष्यशृङ्गः ।
	देये पितॄणां श्राद्धे तु आशौचं जायते यदि ।
	आशौचे तु व्यतिक्रान्ते तेभ्यः श्राद्धम् प्रदीयते ॥
	एकोद्दिष्टे तु संप्राप्ते यदि विघ्नः प्रजायते ।
	मासे ऽन्यस्मिंस्तिथौ तस्यां श्राद्धं कुर्यात् प्रयत्नतः ॥
मासिकविषयमेतत् । मरीचिः ।
	श्राद्धविघ्ने समुत्पन्ने अविज्ञाते मृताहनि ।
	एकादश्यां तु कर्तव्यं कृष्णपक्षे विशेषतः ॥
षट्त्रिंशन्मतात् ।
	मासिकाब्दे तु संप्राप्ते त्व् अन्तरा मृतसूतके ।
	वदन्ति शुद्धौ तत् कार्यं दर्शे वापि विचक्षणः ॥
यन् मृताहनि प्रतिमासं क्रियते तदत्र मासिकम् ॥ १।२६९ ॥


इति श्रीविध्याधरवंशप्रभवश्रीशिलाहारनरेन्द्रजीमूतवाहनान्वयप्रसूत-
श्रीमदप्रादित्यदेवविरचिते याज्ञवल्कीयधर्मशास्त्रनिबन्धे ऽपरार्के
श्राद्धप्रकरणं समाप्तम् ॥ ९ ॥

[५६२]
अथ सटीकयाज्ञवल्क्यस्मृतौ

विनायकपूजाविधिप्रकरणम् (१०) ।


अभीष्टकर्मफलप्राप्तौ विघ्नपरिहारस्याप्युपायमिदानीम् आह ।

	विनायकः कर्मविघ्नसिद्ध्यर्थं विनियोजिनः ।
	गणानाम् आधिपत्ये च रुद्रेण ब्रह्मणा तथा ॥ १।२७० ॥

विनायकाख्यो देवविशेषः सर्वेषां कर्तॄणां कर्मविघ्नार्थं कर्मसिद्ध्यर्थं च गणानां पुष्पदन्तादीनाम् ईश्वरत्वे च रुद्रचतुर्मुखाभ्यां नियुक्तो ऽतो ऽसौ विहितोपायेनैव निवारयितुं च शक्यत इति तदुपायविधिरारभ्यते ॥ १।२७० ॥


तत्र विनायकोपद्रवे सति तच्छमनाधिकार इति तदुपद्रवलक्षणं तावद् आह ।

	तेनोपसृष्टो यस्तस्य लक्षणानि निबोधत ।
	स्वप्ने ऽवगाहते ऽत्यर्थं जलं मुण्डांश् च पश्यति ॥ १।२७१ ॥
	काषायवाससश् चैव क्रव्यादांश् चाधिरोहति ।
	अन्त्यजैर्गर्दभैरुष्ट्रैः सहैकत्रावतिष्ठते ॥ १।२७२ ॥
	व्रजन्तं च तथात्मानं मन्यते ऽनुगतं परैः ।

तेन विनायकेनोपसृष्ट उपद्रुतो यो मनुष्यस्तस्य वक्ष्यमाणानि चिह्नानि हे मुनयः शृणुत, स्वप्ने ऽतिशयेन जलमवगाहते जलमग्रम् आत्मानं पश्यतीत्यर्थः । मुण्डान् कृतवपनान् काषायवसनांश् च नरान् पश्यति । तथा क्रव्यादान् व्याघ्रादीनधिरोहत्यन्त्यजातिभिः सहैकत्र देशे ऽवतिष्ठते च । तथा गच्छन्तं मां पृष्ठतः परे ऽनुगच्छन्तीति मन्यते । क्रव्यम् आममांसं तददन्ति ये ते क्रव्यादा इति स्वप्ने ॥ १।२७१, २७२ ॥


अथ जागरणे ।

	विमना विफलारम्भः संसीदत्यनिमित्ततः ॥ १।२७३ ॥
	तेनोपसृष्टो लभते न राष्ट्रं राजनन्दनः ।
	कुमारी च न भर्तारमपत्यं गर्भमङ्गना ॥ १।२७४ ॥
[५६३]	आचार्यत्वं श्रोत्रियश् च शिष्यो ऽधयनं तथा ।
	वणिग् लाभं न चाप्नोति कृषिं चैव कृषीवलः ॥ १।२७५ ॥

विमना उद्विग्नमना विफलारम्बो निष्फलोद्यमः संसीदत्यवसीदति अनिमित्ततो दृष्टनिमित्ताभावतः । राजनन्दनो राजपुत्रो न राज्यं कुमारी गुणवत्यपि न भर्तारमङ्गना च गर्भं प्रसूताव् अपत्यम् आयुष्मच् छ्रोत्रियश् चाचार्यत्वं शिष्यश् चाध्ययनं वनिज्याजीवी च तन्निमित्तं धनोपचयं कृषीवलश् च कृषिं न लभते । इमानि विनायकोपसृष्टस्य लक्षणानि । तत्र बैजवापगृह्यम्: "अथ विनायकाः । चत्वारः खलु विनायका भवन्ति । मितश् च संमितश् च शालकटङ्कश् च कूष्माण्डराजपुत्रश् चेत्येतैर्विनायकैरुपसृष्टलक्षणा ब्राह्मणाः स्वाध्यायवन्तो ऽप्याचार्यत्वं न लभन्ते । कुमारा राजपुत्रा राजलक्षणसंपन्ना अपि राज्यं न लभन्ते । कुमार्यो ऽपि लक्षणवत्यो ऽपि भर्तॄन् न लभन्ते । स्त्रीणाम् आचारवतीनामप्यपत्यानि म्रियन्ते । विनायकोपसृष्टलक्षणं खलु भवति स्वप्ने सर्वान् पश्यति । अत्यन्तमपो ऽवगाहते । अन्तरिक्षं क्रामति पांसुकर्दमे चावसीदति । पृष्ठतो मां कश्चिद् धावन्तीति मन्यते । उष्ट्रान् गर्दभाञ् शुनो दिवाकीर्त्मन्यांश् चाप्रयतान् पश्यति । करणे गूढम् आत्मानं मलिनान्तरमन्यांश् च प्रयतान् पश्यति" । भविष्यत्पुराणे ।
	करणे मूढम् आत्मानं मलिनान्तरगस्तथा ।
	चतुर्भिश् चावृतं यान्तं श्मशानान्तिकगं नृप ॥
	पश्यते नृपशार्दूल पश्यते नात्र संशयः ।
	तैलार्द्रगात्रं च विभो करवीरविभूषितम् ॥ १।२७३, २७४, २७५ ॥


	स्नापनं तस्य कर्तव्यं पुण्ये ऽह्नि विधिपूर्वकम् ।

तस्य विनायकोपसृष्टस्य तदुपसर्गशान्तये पुण्याहे वक्ष्यमाणविधिना स्नपनं कार्यम् । यत् तु भविष्यत्पुराणे,
	शुक्लपक्षे चतुर्थ्यां च वारेण धिषणस्य च ।
	तिष्ये च वीरनक्षत्रे तस्यैव पुरतो नृप ॥
इति, तत् तु श्रीकामविनायकस्नपने द्रष्टव्यम् । तदुपसृष्टस्नपनविषयाणां तु [५६४] पुण्याहविधानम् । उपसृष्टस्य चिरकालविलम्बायोगात् । धिषणो बृहस्पतिः । तस्यैव विनायकस्येतु अर्थः ॥

स्नपनविधिम् आह ।

	गौरसर्षपकल्केन साज्येनोत्सादितस्य च ॥ १।२७६ ॥
	सर्वौषधैः सर्वगन्धैर्विलिप्तशिरसस्तथा ।
	भद्रासनोपविष्टस्य स्वस्ति वाच्या द्विजाः शुभाः ॥ १।२७७ ॥

शुक्लसर्षपाणां चूर्णेनाज्यसहितेन स उद्वर्तनीयः । ततः सर्वैषधैः सगन्धैश् चूर्णितैः सोदकैर्विलिपमस्तकः कार्यस्ततो भद्रासन उपवेश्यस्ततस्तस्य स्वस्ति भवन्तो ब्रुवन्त्व् इति द्विजा विप्राः शुभाः कल्याण(णं) वाच्याः । अत्र कर्तरि षष्ठी । ततश् च तेन वाच्या इत्यर्थः । तत्सादनादि शै(शि)वादिदेवपूजां कृत्वा कार्यमित्युक्तं भविष्यत्पुराणे ।
	व्योमकेशं तु संपूज्य पार्वतीं भीमजं तथा ।
	कृष्णस्य पितरं तात अरकम् आरं सितं तथा ॥
	धिषणं क्लेदपुत्रं च कोणं लक्ष्म च भारत ।
	विधुंतुदं बाहुलेयं नन्दकस्य च धारिणम् ॥
व्योमकेशः शिवः । भीमजो गणेशः । कृष्णस्य पिता वसुदेवः । आरो भौमः । सितः शुक्रः । क्लेदपुत्रो बुधः । कोणः शनेश्वरः । लक्ष्म लक्ष्मवांश् चन्द्रः, पूर्ण इत्यर्थः । विधुंतुदो राहुः । केतुरत्रानुक्तो ऽपि ग्राह्यः साहचर्यात् । बाहुलेयः स्कन्दः । नन्दकस्य धारी विष्णुः । सर्वौषधानि सहदेव्यादीनि । तथा च मत्स्यपुराणम् ।
	सहदेवी वचा व्याघ्री बला चातिबला तथा ।
	शङ्खपुष्पी तथा सिंही अष्टमी तु सुवर्चला ॥
	महौषध्यष्टकं ह्येतन् महास्नानेषु योजयेत् ॥
ब्रह्म(ब्राह्मी)सुवर्चलादीनि वा । तथा च भविषत्पुराणम् ।
	ब्राह्मी सुवर्चला मुस्ता विष्णुक्रान्ता शतावरी ।
	दुर्लभा शङ्खपुष्पी च प्रियङ्गुरजनी वचा ॥
सुरादीनि वा । तथा स्मृतिः ।
	सुरा मांसी वचा कुष्टं रजनीद्वयम् ।
	सती चण्यकमुस्तं च सर्वौषधिगणः स्मृतः ॥ [५६५]
सुरा ताभोरा इति प्रसिद्धा । रजनीद्वयं हरिद्रादारुहरिद्रे । सती कर्पूरविशेषः । वालुकादीनि वा । तथा च वसिष्ठः ।
	वालुका शङ्खपुष्पी च कुष्ठं चैव वचा तथा ।
	नागकेसर्चूर्णं च सर्वौषधिगणो भृगो ॥ १।२७६, २७७ ॥


अपि च ।

	अश्वत्थानाद् गजस्थानाद् वल्मीकात् संगमाद् ध्रदात् ।
	मृत्तिकां रोचनां गन्धान् गुग्गुलं च विनिक्षिपेत् ॥ १।२७८ ॥
	या आहृता ह्येकवर्णैश् चतुर्भिः कलशैर्ह्रदात् ।

एकवर्णैश् चतुर्भिः कलशैरप आहृत्य तास्व् अश्वस्थादिभ्यः समाहृता मृत्तिका गोरोचनामगुरुकस्तूरीकर्पूरचन्दनकेसरात्मकान् गन्धान् गुग्गुलं च विनिक्षिपेत् । अत्र बैजवापगृह्यम्: "चतुर्भ्यः प्रस्रवणेभ्यश् चतुरः कुम्भान् आहृत्य तेषु सर्वौषधीः सर्वगन्धान् हिरण्यं व्रीहियवौ गुग्गुलं मृदम् आखूत्कराम्" इति । प्रक्षिपेद् इति शेषः ॥ १।२७८ ॥


	चर्मण्यानडुहे रक्ते स्थाप्यं भद्रासनं ततः ॥ १।२७९ ॥

अनः शकटं यो वहति तत् सो ऽनद्वान् बलीवर्दः । तच्चर्मणि लोहिते भद्रासणं प्रतिष्ठातन्त्रोकम् । ततो ऽप्सु मृदादिप्रक्षेपादनन्तरं स्थाप्यम् ॥ १।२७९ ॥


	सहस्राक्षं शतधारम् ऋषिभिः पावनं कृतम् ।
	तेन त्वामभिषिञ्चामि पावमान्यः पुनन्तु ते ॥ १।२८० ॥
	भगं ते वरुणो राजा भगं सूर्यो बृहस्पतिः ।
	भगमिन्द्रश् च वायुश् च भगं सप्तर्षयो ददुः ॥ १।२८१ ॥
	यत् ते केशेषु दौर्भाग्यं सीमन्ते यच् च मूर्धनि ।
	ललाटे कर्णयोरक्ष्णोरापस्तद् घ्नन्तु ते सदा ॥ १।२८२ ॥

सहस्राक्षमित्यादिभिर्मन्त्रैस्त्रिभिरेकैकेन कलशेन विनायकोपसृष्टस्य गुरुः स्नपनं करोति । प्रतिकलशं मन्त्रत्रयावृत्तिः ॥ १।२८०, २८१, २८२ ॥

[५६६]
	स्नातस्य सार्षपं तैलं स्रुवेणौदुम्बरेण तु ।
	जुहुयान् मूर्धनि कुशान् सव्येन परिगृह्य च ॥ १।२८३ ॥
	मितश् च संमितश् चैव तथा शालकटङ्कटः ।
	कूष्माण्डराजपुत्रश् चेत्यन्ते स्वाहासमन्वितैः ॥ १।२८४ ॥
	नामभिर्बलिमन्त्रैश् च नमस्कारसमन्वितैः ।
	दद्याच् चतुष्पथे शूर्पे कुशान् आस्त्रीय सुव्रतः ॥ १।२८५ ॥
	कृताकृतांस्तण्डुलांश् च पललौदनमेव च ।
	मत्स्यान् पक्वांस्तथा चामान् मांसमेतावव् एव तु ॥ १।२८६ ॥
	पुष्पं चित्रं सुगन्धं च सुरां च विविधामपि ।
	मूलकं पूरिकापूपांस्तथैवोण्डेरकस्रजम् ॥ १।२८७ ॥
	दध्यन्नं पायसं चैव गुडमिश्रं समोदकम् ।

पूर्वोक्तेन प्रकारेण स्नातकस्य शिरसि सव्येन पाणिना कुशान् परिगृह्येतरपाणिगृहीतेनौदुमरवृक्षमयेन स्रुवेण सर्ष्पतैलं मिताय स्वाहा संमिताय स्वाह शालकटङ्कटाय स्वाहा कूष्माण्डराजपुत्राय स्वाहेति गुरु जुहुयात् । तैरेव मितादिभिश् चतुर्भिर्नामभिश् चतुर्थ्यन्तैर्नमस्कारसमन्वितैश् चतुष्पथे शूर्पं स्थापयित्वा तत्र च सर्वतः सर्वदिगग्रान् कुशान् आस्तीर्य कृताकृततण्डुलादिरूपं बलिं दद्यात् । नामभिर्बलिमन्त्रैश् चेति विशेषेण निर्देशान् मितादिनामभिश् चतुर्थ्यन्तैर्नमस्कारमन्त्रैर्बलिमन्त्रताम् आपन्नैर्बलिर्देय इति गम्यते । अवघातादिना येषां व्रीहीणां तण्डुलीभावः प्रारब्धापरिसमाप्तश् चैते कृताकृतास्तण्डुलाः । तिलपिष्टमिश्र ओदनः पललौदनः । मूलकं शाकादिविसेषः । भृष्टा लोपिकाः पूरिकाः । क्षुद्रापूपास्तूण्डेरकाः । प्रसिद्धमन्यत् । एतत् सर्वमेकस्मिन् पात्रे कृत्वा सकृदेव दद्यात् ॥ १।२८३, २८४, २८५, २८६, २८७ ॥


	विनायकस्य जननीमुपतिष्ठेत् तदाम्बिकाम् ॥ १।२८८ ॥
[५६७]	दूर्वासर्षपुष्पाणां दत्वार्घं(घ्यं) पूर्णमञ्जलिम् ।
	रूपं देहि यशो देहि भगं भवेति देहि मे ॥ १।२८९ ॥
	पुत्रान् देहि धनं देहि सर्वकामांश् च देहि मे ।

दूर्वया सर्षपैः पुष्पैरुदकेन च पूर्णमञ्जलिमर्घ्यं विधाय विनायकस्य जनन्या अम्बिकायै दत्वा रूपं देहीत्यनेन तामुपतिष्ठेत ॥ १।२८८, १८९ ॥


	ततः शुक्लाम्बरधरः शुक्लमाल्यानुलेपनः ॥ १।२९० ॥
	ब्राह्मणान् भोजयेद् दद्याद् वस्त्रयुग्मं गुरोरपि ।

अम्बिकामुपस्थाय शुक्ले वाससी परिधाय शुक्लमाल्यानुलेपनैश् चात्मानमलंकृत्य ब्राह्मणान् भोजयेत् । गुरवे च वस्त्रद्वयं दद्यात् । गुरुशब्दप्रयोगात् स्नपनकर्ता गुरुवत् पूज्य इति गमयति ॥ १।२९० ॥


	एवं विनायकं पूज्य ग्रहांश् चैव विधानतः ॥ १।२९१ ॥
	कर्मणां फलम् आप्नोति श्रियम् आप्नोत्यनुत्तमाम् ।

एवमुक्तेन प्रकारेण विनायकं पूजयित्वा ग्रहांश् च वक्ष्यमाणविधिना कर्मणां कृतानां करिष्यमाणानां च फलं विघ्नशान्तिद्वारेण प्राप्नोति । श्रियं चानुत्तमां सर्वोत्कृष्टाम् आप्नोति । न विद्यत उत्तमा यस्याः सानुत्तमा । आप्नोतीति पुनर्वचनं श्रीकामं प्रति विनायकादिपूजायाः पृथग्विधानार्थम् ॥ १।२९१ ॥


	आदित्यस्य सदा पूजां तिलकं स्वामिनस्तथा ॥ १।२९२ ॥
	महागणपतेश् चैव कुर्वन् सिद्धिमवाप्नुयात् ।

इति विनायकपूजाविधिप्रकरणम् ॥ १० ॥

आदित्यस्य स्वामिनः स्कन्दस्य महागणपतेश् च सर्वकालं पूजां तिलकं सुवर्णादिमयं कुर्वन् कर्मफलसिद्धिमवाप्नुयाद् इति ॥ १।२९२ ॥


इति श्रीविध्याधरवंशप्रभवश्रीशिलाहारनरेन्द्रजीमूतवाहनान्वयप्रसूत-
श्रीमदप्रादित्यदेवविरचिते याज्ञवल्कीयधर्मशास्त्रनिबन्धे ऽपरार्के
विनायकपूजाविधिप्रकरणं समाप्तम् ॥ ९ ॥


अथ सटीकायाज्ञवल्क्यस्मृतौ

ग्रहयज्ञविधिप्रकरणम् । (११)


अथ ग्रहयज्ञविधिम् आह ।

	श्रीशान्त्यादिकामो ऽभिचरन् वा ग्रहयज्ञं वक्ष्यमाणस्वरूपं समाचरेदनुतिष्ठेत् । शान्तिः फलदानोन्मुखदुरितनिवारणम् । पुष्टिः शरीराद्युपचयः । अभिचार आयुष्प्रदधर्मप्रतिबन्धः । प्रसिद्धमन्यत् । वृष्ट्यायुःपुष्टीनां प्रत्येकं कामसंबन्धो नेतरेतरयुक्तानाम्, प्रमाणान्तरसिद्धत्वे सत्युद्दिश्यमानत्वात् । एवंविधस्योद्देश्यस्य विशेषणमविवक्षितम् । पूर्वं विनायकस्नानसहितो ग्रहयज्ञः श्रिये विहितः । इदानीं केवलः फलान्तरेभ्यश् चेति विधिभेदः । अभिचरन्न् इति शतृप्रत्ययो ऽभिचारस्य ग्रहयज्ञं प्रति हेतुताम् आचष्टे । अभिचारस्य चासिद्धत्वान् न स्वरूपेण हेतुता, किं तु तदिच्छायास्तेनेष्यमानतया कर्मसंबन्धादभिचारस्य फलत्वम् ॥ १।२९३ ॥


ग्रहान् आह ।

	सूर्यः सोमो महीपुत्रः सोमपुत्रो बृहस्पतिः ॥ १।२९४ ॥
	शुक्रः शनैश्वरो राहुः केतुश् चेति ग्रहाः स्मृताः ।

एता ग्रहयज्ञदेवताः । वृत्तवशाच् चात्र सूर्यादिशब्दनिर्देशो यागप्रयोगे पुनरादित्यादिशब्दैरुद्देशः कार्यः । तथा च बह्वृचगृह्यपरिशिष्टम्: "गुडौदनम् आदित्याय घृतपायसं सोमाय हविष्यनन्नमङ्गारकाय क्षौरौदनं बुधाय षष्टिकं बृहस्पतये दध्योदनं शुक्राय माषौदनं तिलपिष्टमिश्रं सघृतं शनैश्वराय राहवे मांसौदनं केतवे चित्रौदनम्" इति । नैवं गद्यग्रन्थे ऽस्मिञ् श्रूयमाणशब्दस्याविवक्षायां हेतुरस्ति ॥ १।२९४ ॥


आदित्यादिग्रहप्रतिमाप्रकृतिद्रव्याण्याह ।

	ताम्रकात् स्फटिकाद् रक्तचन्दनात् स्वर्णकादुभौ ॥ १।२९५ ॥
[५६९]	रजतादयसः सीसात् कांस्यात् कार्या ग्रहाः क्रमात् ।
	स्ववर्णैर्वा पटे लेख्या गन्धमण्डलके ऽपि (केषु) वा ॥ १।२९६ ॥

ताम्रमेव ताम्रकं तस्माद् आदित्यस्य प्रतिमा कार्या । स्फटिकात् सोमस्य । रक्तचन्दनादङ्गारकस्य । स्वर्णकाद् बुधबृहस्पत्योः । रजताच् छुक्रस्य । कृष्णमयः कार्ष्णायसं तस्माच् छनैश्चरस्य । सीसाद् राहोः । कांस्यात् केतोः । प्रतिमानिर्माणासमर्थस्तु ग्रहसमानवर्णैर्वर्णकैर्ग्रहान् पटे लिखेत् । तत्राप्यसमर्थो ग्रहसमानवर्णेषु चन्दनादिगन्धमण्डलकेषु ग्रहान् उल्लिखेत् । अत्र मत्स्यपुराणम् ।
	पद्मासनं पद्मकरः पद्मगर्भसमद्युतिः ।
	सप्ताश्वरथसंस्थश् च द्विभुजः स्यात् सदा रविः ॥
	श्वेतः स्वेताम्बरधरो दशा(रः श्वेता)श्वः श्वेतभूषणः ।
	गदापाणिर्द्विबाहुश् च कर्तव्यो वरदः शशी ॥
	रक्तमाल्ल्याम्बरधरः शक्तिशूलगदाकरः ।
	चतुर्भुजो मेषगमो वरदः स्याद् धरासुतः ॥
	पीतमाल्याम्बरधरः कर्णिकारदलद्युतिः ।
	खड्गचर्मगदापाणिः सिंहस्थो वरदो बुधः ॥
	देवदैत्यगुरू तद्वत् पीतश्वेतौ चतुर्भुजौ ।
	दण्डिनौ वरदौ कार्यौ साक्षसूत्रकमण्डलू ॥
	इन्द्रनीलद्युतिः शूली वरदो गृध्रवाहनः ।
	बाणबाणासनकरः कर्तव्यो ऽर्कसुतः सदा ॥
	करालवदनः खड्गचर्मशूली वरप्रदः ।
	नीलसिंहासनयुतो राहुस्तत्र प्रशस्यते ॥
	धूम्रा द्विबाहवः सर्वे गदिनो विकृताननाः ।
	गृध्रासनगता नित्यं केतवः स्युर्वरप्रदाः ॥
	सर्वे किरीटिनः कार्या ग्रहा लोकहितप्रदाः ।
	स्वाङ्गुलेनोच्छ्रिताः सर्वे शतमष्टोत्तरं सदा ॥
	भास्कराङ्गारकौ रक्तौ श्वेतौ शुक्रनिशाकरौ ।
	सोमपुत्रो गुरुश् चैव ताव् उभौ पीतकौ स्मृतौ ॥
[५७०]	कृष्णं शनैश्वरं विद्याद् राहुं केतुं तथैव च ॥
निगदव्याख्यातमेतत् । [अथ राजानकशितिकण्ठकविशेषः ] । देवीपुराणे ।
	प्रभाकरस्य प्रतिमामिदानीं शृणुत द्विजाः ।
	रथस्थं कारयेद् देवं पद्महस्तं सुलोचनम् ॥
	सप्ताश्वं चैकवक्त्रं च रथं तस्य प्रकल्पयेत् ।
	मुकुटेन विचित्रेण पद्मगर्भसमप्रभम् ॥
	नानाभरणभूषाभ्यां कराभ्यां घृतपुष्करम् ।
	स्कन्धस्थे पुष्करे चैव लीलयैव घृते सदा ॥
	चोलकच्छन्नवपुषं क्वचिच् चित्रेषु दर्शयेत् ।
	वस्त्रयुग्मसमोपेतं चरणौ तेजसावृतौ ॥
	प्रतीहारौ च कर्तव्यौ पार्श्वयोर्दण्डपिङ्गलौ ।
	कर्तव्यौ दण्डहस्तौ च पार्श्वयोः पुरुषाव् उभौ ॥
	लेखनीकृतहस्तं च पार्श्वे धातारमव्ययम् ।
	नानादेवगणैर्युक्तमेवं कुर्याद् दिवाकरम् ॥
	अनूरुं सारथिं चास्य पद्मिनीपत्रसंनिभम् ।
	अश्वौ च वलितग्रीवौ गन्धस्थौ तस्य पार्श्वयोः ॥
	भुजङ्गरज्जुभिर्बद्धाः सप्ताश्वरथसंयुताः ।
	सप्ताश्वस्थं पद्महस्तं तस्मिंश् चैव प्रकल्पयेत् ॥
पद्मपुराणे ।
	अत एव रवेः पादौ न कश्चित् कारयेत् क्वचित् ।
	यः करोति स पापिष्ठां गतिम् आप्नोति निन्दिताम् ॥
	कुष्ठरूपमवाप्नोति लोके ऽस्मिन् दुःखसंज्ञितम् ॥
प्रसङ्गाद् वह्न्यादीनां लक्षणमुच्यते ।
	वह्नेस्तु लक्षणं वक्ष्ये सर्वलक्षणलक्षितम् ।
	दीप्तं सुवर्णवपुषमर्धचन्द्रासनं विभुम् ॥
	बालार्कसदृशं तस्य वसनं चात्र कारयेत् ।
	यज्ञोपवीतिनं कुर्याल् लम्बकूर्चभ्रुवं तथा ॥
	कमण्डलुं वामकरे दक्षिणे ऽस्याक्षसूत्रकम् ।
	ज्यालावितानसंयुक्तमजवाहनमुज्ज्वलम् ॥
[५७१]	कुण्डस्थं वापि कुर्वीत मूर्ध्नि सप्तशिखान्वितम् ।
	कात्यायन्याः प्रवक्ष्यामि रूपं दशभुजं तथा ॥
	त्रयाणामपि देवानामनुकारानुकारिणीम् ।
	जटाजूटसमायुक्तामर्धेन्दुकृतलक्षणाम् ॥
	लोचनत्रयसंयुक्तां पूर्णेदुसदृशाननाम् ।
	अतसीपुष्पसंकाशां सुप्रतिष्ठां सुलोचनाम् ॥
	नवयौवनसंपन्नां सर्वावयवभूषिताम् ।
	सुचारुदशनां तद्वत् पीनोन्नतपयोधराम् ॥
	त्रिभङ्गस्थान्संस्थानां महिषासुरमर्दिनीम् ।
	त्रिशूलं दक्षिणे दद्यात् खड्गचक्रे तथैव च ॥
	तीक्ष्णधारां तथा शक्तिं वामतो ऽपि निबोधत ।
	खेटकं पूर्णचापं च पाशमङ्कुशमेव च ॥
	घण्टां च परशुं वापि वामतः संनिवेशयेत् ।
	अधस्तान् माहिषं तद्वद् द्विशिरस्कं प्रदर्शयेत् ॥
	शिरश्छेदे न्यसेत् तद्वद् दानवं खड्गपाणिकम् ।
	हृदि शूलेन निर्भिन्नं तिर्यग् ऊर्ध्वं च भूषितम् ॥
	रक्तरक्तीकृताङ्गं च रक्तविस्फुरितेक्षणम् (?) ।
	वेष्टितं नागपाशेन भ्रुकुटीभीषणाननम् ॥
	वमद्रुधिरवक्त्रं च देव्याः सिंहं प्रदर्शयेत् ।
	देव्यास्तु दक्षिणं पादं समं सिंहोपरि स्थितम् ॥
	किंचिदूर्ध्वं तथा वाममङ्गुष्ठं महिषोपरि ।
	स्तूयमानं च तद्रूपममरैः संनिवेशयेत् ॥
	विनायकं प्रवक्ष्यामि गजवक्त्रं त्रिलोचनम् ।
	सम्बोदरं चतुर्बाहुं व्यालयज्ञोपवीतिनम् ॥
	स्तब्धकर्णं बृहत्तुण्डमेकदंष्ट्रं पृथूदरम् ।
	स्वदन्तं दक्षिणकरे उत्पलं चपरे तथा ॥
	मोदकं परशुं चैव वामतः परिकल्पयेत् ।
	बृहत्संक्षिप्तगहनं पीनस्कन्धाङ्घ्रिपाणिकम् ।
	युक्तं बुद्धिकुबुद्धिभ्यामधस्तान् मूषकान्वितम् ॥
	ब्रह्मा कमण्डलुधरः कर्तव्यः स चतुर्मुखः ॥
[५७२]	हंसारूढः क्वचित् कार्यः क्वचिच् च कमलासनः ।
	वर्णेन कमलाभश् च चतुर्बाहुः शुभेक्षणः ॥
	कमण्डलुं वामकरे सूत्रं हस्ते च दक्षिणे ।
	वामे दण्डधरस्तद्वत् स्रुक्स्रुवौ चापि कल्पयेत् ॥
	मुनिभिर्देवगन्धर्वैः स्तूयमानं समन्ततः ।
	कुर्वाणमिव लोकांस्त्रीञ् शुक्लाम्बरधरं विभुम् ॥
	मृगचर्मधरं चापि दिव्ययज्ञोपवीतिनम् ।
	आज्यस्थाली तथा पार्श्वे तेनैव च चरुः पुरः ॥
	वामे पार्श्वे च सावित्री दक्षिणेन सरस्वती ।
	अग्रे च ऋषयस्तद्वत् कार्याः पैतामहे पदे ॥
इति राजानकशितिकण्ठपुस्तके विशेषः । प्रासङ्गिकमुक्त्वा प्रकृतमुच्यते । एते ग्रहा अग्निं प्रणीयाग्न्यायतनस्योत्तरपूर्वदेशे पूज्याः । तथा च मत्स्यपुराणम् ।
	गर्तस्योत्तरपूर्वेण वितस्तिद्वयविस्तृताम् ।
	वप्रत्रयान्वितां वेदिं वितस्त्युच्छ्रायसंयुताम् ॥
	संस्थापनाय देवानां चतुरश्रामुदक्प्लवाम् ॥
कुर्याद् इति शेषः । गर्तः खातमग्न्यायतनम् । वप्रो मेखला ।
	अग्निप्रणयनं कृत्वा तस्याम् आवाहयेत् सुरान् ।
तस्यां तिस्रः कोष्ठकपङ्क्तयः कार्या एकैकस्यां त्रयस्त्रयः कोष्ठका भवन्ति ।

	बु।		शु।		चं।
	बृ।		आ।		भौ।
	के।		श।		रा।

तत्र ।
	मध्ये तु भास्करं विद्याल् लोहितं दक्षिणेन तु ।
	उत्तरेण गुरुं विद्याद् बुधं पूर्वोत्तरेण तु ॥
	पूर्वेण भार्गवं विद्यात् सोमं दक्षिणपूर्वके ।
	पश्चिमेन शनिं विद्याद् राहुं दक्षिणपश्चिमे ॥
	पश्चिमोत्तरतः केतुं स्थापेच् छुक्लतण्डुलैः ॥
एते चादित्याभिमुखाः स्थाप्याः ॥ १।२९६ ॥


ग्रहपूजाम् आह ।
[५७३]
	यथावर्णं प्रदेयानि वासांसि कुसुमानि च ।
	गन्धाश् च बलयश् चैव धूपो देयश् च गुग्गुलुः ॥ १।२९७ ॥

यो ग्रहो यद् वर्णस्तस्मै तद् वर्णान्येव वस्त्रादीनि देयानि । धूपार्थं च गुग्गुलुर्देयः । अत्र वृत्तवशात् क्रमो न विवक्षितः सो ऽन्यतो ऽवगन्तव्य इति गन्धपुष्पधूपवस्त्रबलयः क्रमेण देयाः । अत्र सर्वेभ्यो ग्रहेभ्यो गन्धपुष्पाणि देयानि तथा धूपादि न पुनरेकस्मै गन्धादिबलिपर्यन्तं दत्त्वान्यस्मै देयम् ॥ १।२९७ ॥


होमविधिम् आह ।

	कर्तव्या मन्त्रवन्तश् च चरवः प्रतिदैवतम् ।

न केवलम् आदित्यादीनां पूजैव कार्या । किं तु प्रत्येकं चरवश् च । ते च मन्त्रवन्तः कार्याः । अनवस्रावितो विशदो ऽन्तरूष्मपक्व ओदनश् चरुः । तन्त्रवन्त इति पाठे पाकयज्ञेतिकर्तव्यता तन्त्रम् । अत्र च नवानामपि ग्रहयागानां(णां) तुल्यकालत्वाद् इध्माद्यभेदः । तद् आह शौनकः: "एकबर्हिरिध्माज्यस्विष्टकृतः स्युस्तुल्यकालाः" । तदेषाभियज्ञभागा गथाभिगीयते ।
	पाकयज्ञान् समासाद्य एकाज्यान् एकबर्हिषः ।
	एकस्विष्टकृतः कुर्यान् नानापि सति दैवते ॥ इति ।

होममन्त्रान् आह ।

	आकृष्णेन इमं देवा अग्निर्मूर्धा दिवः ककुत् ॥ १।२९८ ॥
	उद्बुध्यस्वेति च ऋचो यथासंख्यं प्रकीर्तिताः ।
	बृहस्पते अतियदर्यस्तथैवान्नात् परिस्रुतः ॥ १।२९९ ॥
	शं नो देवीस्तथा काण्डात् केतुं कृण्वन् निमा अपि ।

भगवतो योगीश्वरस्य वाजसनेय(यि)त्वाद् वाजसनेयके समाम्नाता एवात्र मन्त्रा ग्राह्याः । तत्रत्यान्येवार्षादीनि वेदितव्यानि । आकृष्णेनेत्याद्या नवसंख्याका मन्त्रा नवसंख्याकेष्व् एवादित्यादिदै(दे)वत्येषु होमेषु यथासंख्यं प्रकीर्तिता विहिताः । तत्रैकैकस्य चरोरेकैवाहुतिः पाकयज्ञातिदेशेन प्राप्ता सत्येकैकेन मन्त्रेण कार्या, आहुतीनां संख्यान्तराविधानात् । आकृष्णेनेति हिरण्यस्तूप [५७४] आङ्गिरस ऋषिरादित्यो देवता त्रिष्टुप् छन्दः । इमं देवा इति देवाः सोमो यजुः । अग्निर्मूर्धेति विश्वरूप आङ्गिरसो ऽङ्गारको गायत्री । उद्बुध्यस्वेति परमेष्ठी बुधस्त्रिष्टुप् । अन्नात् परिस्रुत इति अश्विसरस्वतीन्द्राः शुक्रो ऽतिजगती । सं नो देवीरिति सिन्धुद्वीपः शनैश्चरो गायत्री । काण्डात् काण्डाद् इत्यग्नी रहुरनुष्टुप् । केतुं कृण्वन्न् इति मधुच्छन्दाः केतुर्गायत्री ॥ १।२९८, २९९ ॥


चरुहोमानन्तरं समिधां स्वरूपप्रतिपादनपूर्वकं तद् धोमम् आह ।

	अर्कः पलाशः खदिरस्त्व् अपामार्गो ऽथ पिप्पलः ॥ १।३०० ॥
	उदुम्बरः शमी दूर्वा कुशाश् च समिधः क्रमात् ।
	एकैकस्याष्टशतकमष्टाविंशतिरेव वा ॥ १।३०१ ॥
	होतव्या मधुसर्पिर्भ्यां दध्ना क्षीरेण संयुताः ।

अर्काद्याः समिधो यथा ग्रहस्या(म)ष्टोत्तरशतमष्टाविंशतिर्वा मधुघृताभ्यां दधिपयोभ्यां वाभ्यक्ताः पूर्वोक्तैर्मन्त्रैर्होतव्याः । एकैकस्येति षष्टी चतुर्थ्यर्थे । एषा च संख्या समिधामेव तदेकवाक्यत्वात् । न च सकृन् मन्त्रमुच्चार्यैकदेवतात्वेन सह समिधः प्रक्षेप्तव्याः किं त्व् एकैकाः, प्रत्येकं च मन्त्रावृत्तिः । तदुक्तं मत्स्यपुराणे ।
	स्वेन स्वेनैव मन्त्रेण होतव्याः समिधः पृथक् ।
तथा ।
	प्रादेशमात्राः सशिखाः शाखापर्णविपाटिताः ।
	समिधः कल्पयेत् प्राज्ञः सर्वकर्मसु सर्वदा ॥ १।३००, ३०१ ॥


ब्राह्मणभोजनद्रयम् आह ।

	गुडौदनं पायसं च हविष्यं क्षीरष(षा)ष्टिकम् ॥ १।३०२ ॥
	दध्योदनं घृतान्नं च कृसरामिषचित्रकम् ।
	दद्याद् ग्रहक्रमादेतद् द्विजेभ्यो भोजनं बुधः ॥ १।३०३ ॥
	शक्तितो वा यथालाभं सत्कृत्य विधिपूर्वकम् ।

गुडौदनादिकं यथाग्रहक्रमं द्विजेभ्यो भोजनं दद्यात् । भुज्यत इति [५७५] व्युत्पत्त्या भोज्यमेव भोजनम् । यदि गुडौदनं न शक्नुयाद् दातुं ततो यथाशक्ति यथालाभं साधारणं यथाविधि दद्यात् । गुडमिश्र ओदनो गुडौदनः । क्षीरमिश्रं षष्टिकान्नं क्षीरषाष्टिकम् । षष्टिको व्रीहिविशेषः । गुडौदनं सर्वमेवात्र चित्रकम् ॥ १।३०२, ३०३ ॥


दक्षिना आह ।

	धेनुः शङ्खस्तथानड्वान् हेम वासो हयः क्रमात् ॥ १।३०४ ॥
	कृष्णा गौरायसं छग एता वै दक्षिणा स्मृताः ।

ग्रहक्रमेण दक्षिणा दातव्याः । धेनुर्नवप्रसूता गौः । अनसो वोढा गौरनड्वान् । आयसं लोहमयम् । प्रसिद्धमन्यत् । एताश् च दक्षिणा ऋत्विग्भ्य एव देयाः । तथा मत्स्यपुराणम् ।
	यजमानः सपत्नीक ऋत्विजस्तु समाहितः ।
	दक्षिणाभिः प्रयत्नेन पूजयेद् गतविस्मयः ॥
	सूर्याय कपिलां धेनुं दद्याच् छङ्खं तथेन्दवे ।
	रक्तं धुरंधरं दद्याद् भौमाय ककुदान्वितम् ॥
	बुधाय जातरूपं तु गुरवे पीतवाससी ।
	श्वेताश्वं दैत्यगुरवे कृष्णां गामर्कसूनवे ॥
	आयसं राहवे दद्यात् केतवे छागमुत्तमम् ।
	सुवर्णेन समाः कार्याः यजमानेन दक्षिणाः ॥
	सर्वेषामथ वा गावो दातव्या हेमभूषिताः ।
	सुवर्णमथ वा दद्याद् गुरुर्वा येन तुष्यति ॥ १।३०४ ॥


	यश् च यस्य यदा दुःस्थः स तं यत्नेन पूजयेत् ॥ १।३०५ ॥
	ब्रह्मणैषां वरो दत्तः पूजिताः पूजयिष्यथ ।

यस्य पुरुषस्य यो ग्रहो दुःस्थो दुःखप्रदराशिस्थितो यथा जन्मराशितो ऽष्टमराशिस्थः स तं ग्रहमितरग्रहपूजायामसमर्थ एकमेव यत्नेनादरेणोक्तविधिना पूजयेत् । पूजितो हि न दुःखकरो भवति । यत एषां ग्रहाणां यूयं पूजयितारं पूजयिष्यथाभिलषितेन फलेन योजयिष्यथेति ब्रह्मणा प्रजापतिना वरो दत्तः ॥ १।३०५ ॥


अत्रैव हेत्वन्तरम् आह ।

[५७६]	ग्रहाधीना नरेन्द्राणामुच्छ्रायाः पतनानि च ॥ १।३०६ ॥
	भावाभावौ च जगतस्तस्मात् पूज्यतमा ग्रहाः ।

अनेकजन्मार्जितपुण्योपचयवतामपि नरेन्द्राणां यतो ग्रहाधीना उच्छ्रायाः संपदतिशयाः पतनानि च विपदतिशयरूपाणि । तथा जगतो भावाभावाव् उदयप्रलयौ ग्रहाधीनाव् एव । तस्मादन्येभ्यः पूज्यतरेभ्यो ऽतिशयेन ग्रहा उक्तप्रकारेण पूज्याः । यद्यपि धर्माधर्मौ सुखदुःखानुभवहेतू तथापि कालविशेषमनपेक्ष्य न तद् धेतू भवतः । न च ग्रहाणां गतिविशेषमन्तरेण् कालनिशेषः शक्यो निरूपयितुमिति भवति ग्रहाधीनत्वं नरेन्द्रोच्छ्रायादेरतो विरुद्धं ग्रहस्थानं दृष्ट्वा तत्सूचितागामिदुःखसंघातविघाताय ग्रहयज्ञः कार्यः । स हि शान्तिकामस्य विहित इति तात्पर्यार्थः ॥ १।३०६ ॥


इति श्रीविध्याधरवंशप्रभवश्रीशिलाहारनरेन्द्रजीमूतवाहनान्वयप्रसूत-
श्रीमदप्रादित्यदेवविरचिते याज्ञवल्कीयधर्मशास्त्रनिबन्धे ऽपरार्के
ग्रहयज्ञविधिप्रकरणं समाप्तम् ॥ ११ ॥


अथ सटीकायाज्ञवल्क्यस्मृतौ

राजधर्मप्रकरणम् । (१२)


उक्ता वर्णधर्मा ब्रह्मचारिगृहस्थधर्माश् च । इदानीं राज्ञो गृहस्थस्यापि गुणवतो जनपदपरिपालनादीन् धर्मान् वक्तुं यैर्गुणैर्युक्तः प्रज्पालनयोग्यो भवति तांस्तावद् आह ।


	महोत्साहः स्थूललक्षः कृतज्ञो वृद्धसेवकः ॥ १।३०७ ॥
	विनीतः सत्त्वसंपन्नः कुलीनः सत्यवाक् शुचिः ।
	अदीर्घसूत्री स्मृतिमानक्षुद्रो ऽपरुषस्तथा ॥ १।३०८ ॥
	धार्मिको ऽव्यसनश् चैव प्राज्ञः शूरो रहस्यवित् ।
	स्वरन्ध्रगोप्तान्वीक्षिक्यां दण्डनीत्यां तथैव च ॥ १।३०९ ॥
	विनीतस्त्व् अथ वार्तायां त्रय्यां चैव नराधिपः ।
[५७७]

महोत्साहत्वादिगुणवान् नृपो भवति । ब्राह्मणादीनां स्वकर्मस्थापनयोग्यो भवतीत्यर्थः । महोत्साहो महोद्यमः । महाविषयत्वमविहन्यमानत्वं चोत्साहस्य महत्त्वम् । स्थूललक्षो बहुप्रदः । यः प्रत्युपकारायोपकारिणं स्मरति स कृतज्ञः । वृद्धसेवको ज्ञानादिगुणवृद्धपुरुषोपासकः । विनीतो गुर्वादिषु नम्रः । दुर्दशाम् आपन्नो ऽपि न न्यायड् अपैति यः स सात्त्विकः । कुलीनः शुद्धवंशजः । सत्यवाक् सत्यप्रतिज्ञः । शुचिर्बाह्याभ्यन्तरशौचवान् । अदीर्घसूत्री प्रमिते ऽर्थे निराशङ्कः । स्मृतिमान् प्रशस्तस्मृतिः । अक्षुद्रो ऽनल्पहृदयः । यो ऽल्पापकारोपकाराभ्यां कोपप्रसादवान् सो ऽल्पहृदयः । अपरुषो ऽकठोरवाक् । धार्मिकः प्रसिद्धः । पुरुषार्थविक्षेपकं द्यूतादिकं व्यसनं तद्रहितो ऽव्यसनः । प्राज्ञशूरौ प्रसिद्धौ । रहस्यविदत्मज्ञो मन्त्रज्ञः पररन्ध्रज्ञो वा । स्वरन्ध्रगोप्ता यत्र राज्याङ्गवैकल्ये परः प्रविशति तद् रन्ध्रं तस्य गोप्ता रक्षकः । आन्वीक्षिक्यां दण्डनीत्यां वार्तायां त्रय्यां च विनीतः शिक्षितः । आन्वीक्षिकी वेदाद्यविरुद्धन्यायविद्या । दण्डनीतिरर्थशास्त्रम् । वार्ता कृष्यादिविद्या । ऋग्यजुःसामानि त्रयी । त्रयीग्रहणात् तत्परिकरभूतानि व्याकरणाद्यङ्गानि मीमांसापुराणधर्मशास्त्राणि गृह्यन्ते ॥ १।३०७, ३०८, ३०९ ॥


	स मन्त्रिणः प्रकुर्वीत प्राज्ञान् मौलान् स्थिराञ् शुचीन् ॥ १।३१० ॥
	तैः सार्धं चिन्तयेद् राज्यं विप्रेणाथ ततः स्वयम् ।

स उक्तगुणो राजा मन्त्रिणः कार्याकार्यविदः । प्राज्ञान् ऊहापोहसमर्थान् । मौलान् पितृपारम्पर्यागतान् । स्थिरान् स्वामिहितेष्व् अचञ्चलान् । शुचीञ् शुद्धोपधान् । प्रकुर्वीत प्रयत्नादुपाददीत । अथ तैः सह राज्यं राजकर्म षाड्गुण्यं तदङ्गानि च स्वाम्यादीनि चिन्तयेत् । हेयोपादेयतया विचारयेद् इत्यर्थः । अथ षाड्गुण्यविदा पुनर्विप्रेण सह विचारयेत् । पुनश् च स्वयं तमेवार्थं साधकबाधकप्रमाणवत्तया निश्चिनुयात् ॥ १।३१० ॥


	पुरोहितं च कुर्वीत दैवज्ञमुदितोदितम् ॥ १।३१११ ॥
	दण्डनीत्यां च कुशलमथर्वाङ्गिरसे तथा ।

दैवज्ञत्वादिगुणोपेतं ब्राह्मणं पुरोहितं कुर्वीत । दैवज्ञो ज्योतिःशास्त्रवित् । तेन हि शास्त्रेण प्राणिनां दैवं कर्मविपाको ज्ञायते । ये मन्त्रिणामुदिता उक्ताः [५७८] प्राज्ञादयो गुणास्ते यस्योदिता उद्भूताः स उदितोदितः । पुरोहितंप्रकुर्वीत वृण्वीत, वरेण हि पुरोहितत्वमुत्पद्यते यथाध्वर्युत्वादिकम् ॥ १।३११ ॥


	श्रौतस्मार्तक्रियाहेतोर्वृणुयादेव चर्त्विजः ॥ ३१२ ॥
	यज्ञांश् चैव प्रकुर्वीत विधिवद् भूरिदक्षिणान् ।

श्रुतिस्मृतिविहितागिहोत्रादिकर्मणां क्रियानुष्ठानं तस्मात् प्रयोजनीभूताद् धेतोर्ब्रह्मादीन् ऋत्विजो वृणुयात्, वरणेन कुर्यात् । यथाधानेनावहनीयादीन् । तथा हविःसंस्थासोमसंस्थादीन् यज्ञान् भूरिदक्षिणान् प्राथमकल्पितकदक्षिणादानयुक्तान् कुर्यात् ॥ ३१२ ॥


	भोगांश् च दद्याद् विप्रेभ्यो वसूनि विविधानि च ॥ १।३१३ ॥
	अक्षयो ऽयं निधी राज्ञां यद् विप्रेषूपपादितम् ।
	अस्कन्नमव्यथं चैव प्रायश्चित्तैरदुषितम् ॥ १।३१४ ॥
	अग्नेः सकाशाद् विप्राग्नौ हुतं श्रेष्ठमिहोच्यते ।

भोगान् भोक्तव्यानन्नविशेषान् वसूनि द्रविणानि च गोभूहिरण्यादीनि विप्रेभ्यो राजा दद्यात् । अत्र प्रशंसा — आत्मोपकारकत्वेन निधितुल्यत्वान् निधिरयं राज्ञां यद् विप्रेषूपपादितं विप्रेभ्यो दत्तम् । लौकिको निधिरुपभोगात् प्राक् चौरादिवशात् कदाचित् क्षीयते दत्तं न तु तथेति विशेषो ऽयमिति वक्तुमुक्तमक्षय इति । भूमौ निहितं सुवर्णादिकं निधिः । न केवलं निधेरुत्कृष्टं दानमपि त्व् अग्निहोत्रादेरपि । न हि दाने कस्च्यचिद् धविषः स्कन्नं व्यथनं वा विद्यते येन विगुणं सदग्न्होत्रादिवदफलं स्यात् । प्रायश्चित्तैश् च प्रायश्चित्तनिमित्तैश् चान्यैर्दोषैरदूषितम् । अत आहवनीयाद्यग्निसंबन्धिनो हुताद् धोमाद् विप्रात्मन्यग्नौ हुतं दत्तं श्रेष्ठं प्रशस्ततरं भवति ॥ १।३१३, ३१४ ॥


एवं दीयमानं धनं यतो ऽत्यन्तोपकारकं भवत्यतस्तदर्जनादिकं यथा कार्यं तद् आह ।

	अलब्धम् ईहेद् धर्मेण लब्धं यत्नेन पालयेत् ॥ १।३१५ ॥
	पालितं वर्धयेन् नीत्या वृद्धं पात्रेषु निक्षिपेत् ।

अलब्धमप्राप्तं धर्मेणेहेत लिप्सेत । आत्मसात्कृतं यत्नेन तत् प्रणिधानेन पालयेद् रक्षेत् । पालितं च नीत्या शास्त्रोक्तेन प्रकारेण वर्धयेदुपचयं गमयेत् । विवृद्धं च पात्रेषु विद्यातप्वृत्तसंपन्नेषु निक्षिपेद् दद्यात् ॥ १।३१५ ॥

[५७९]
	दत्वा भूमिं निबन्धं वा कृत्वा लेख्यं च कारयेत् ॥ १।३१६ ॥
	आगामिभद्रनृपतिपरिज्ञानाय पार्थिवः ।

भूमिं क्षेत्रारामग्रामादिकां विप्राय दत्वा निबन्धनं वा कृत्वा भद्राणां शास्त्रार्थकारिणाम् आगामिनां नृपतीनां परिज्ञानाय परिनिश्चयाय पार्थिवः पृथिवीपतिर्लिखितं लेख्यं वक्ष्यमाणप्रकारं कारयेत् । अस्मिन् ग्रामे प्रतिक्षेत्रं क्षेत्रस्वामिनैतद् धनमस्मै प्रत्यब्दं प्रतिमासं वा देयमित्येवमादिनियमो निबन्धः ॥ १।३१६ ॥


लेख्यविधिम् आह ।

	पटे वा ताम्रपट्टे वा स्वमुद्रोपरिचिह्नितम् ॥ १।३१७ ॥
	अभिलेख्यात्मनो वंश्यान् आत्मानं च महीपतिः ।
	प्रतिग्रहपरीमाणं दानच्छेदोपवर्णनम् ॥ १।३१८ ॥
	स्वहस्तकालसंपन्नं शासनं कारयेत् स्थिरम् ।

पटे वा कार्पासादिमये ताम्रपट्टे वात्मनः पितृपितामहादीन् विद्याविक्रमधर्मादिगुणोपेतानभिलेख्यास्यायं पुत्रो ऽस्यायं पौत्र इत्येवं लेखयित्वात्मानं च महीपतिर्लेखयित्वा प्रतिगृह्यत इति प्रतिग्रहो भूमिर्निबन्धश् च तस्य छेदो ऽपहारः स उपवर्ण्यते प्रत्यवायजनकतया येन शास्त्रेण तद् दानच्छेदोपवर्णनं तच् च लेखयित्वा स्वहस्तेन मतं मे ऽमुकपुत्रस्य महीपतेरिति स्वहस्तलिखितेन दानकालेन च वत्सरादिना संपन्नं शासनं शिष्यन्ते दानापहारान् निवर्त्यन्ते भाविनो भूपतिप्रभृतयो येन तच्छासनं स्वमुद्रया स्वकुलचिह्नेन गरुडादिना चिह्नितमङ्कितं चिरकालस्थापि कारयेत् । न हि तेन विना प्रतिग्रहीता तद्वंश्यो वा भूमिनिबन्धौ शक्नुयादुपभोक्तुम् । अत्र बृहस्पतिः ।
	दत्वा भूम्यादिकं राजा ताम्रपट्टे ऽथ वा पटे ।
	शासनं कारयेद् धर्म्यं स्थानवंश्यादिसंयुतम् ॥
	अनाच्छेद्यमनाहार्यं सर्वभाव्यविवर्जितम् ।
	चन्द्रार्कसमकालीनं पुत्रपौत्रान्वयागतम् ॥
[५८०]	दातुः पालयितुः स्वर्गं हर्तुर्नरकमेव च ।
	षष्टिं वर्षसहस्राणि दानच्छेदफलं लिखेत् ॥
	स्वमुद्रावर्षमासार्धदिनाध्यक्षाक्षरान्वितम् ।
	एवंविधं राजकृतं शासनं समुदाहृतम् ॥
व्यासः ।
	राज्ञा तु स्वयम् आदिष्टः संधिविग्रहलेखकः ।
	ताम्रपट्टे पटे वापि प्रलिखेद् राजशासनम् ॥
	स्थानं वंशानुपूर्वी च देशं ग्राममुपागतम् ।
	ब्राह्मणांस्तु तथैवान्यान् मान्यानधिकृतांल् लिखेत् ॥
	कुटुम्बिनो ऽथ कायस्थदूतवैद्यमहत्तरान् ।
	मेदचण्डालपर्यतान् सर्वान् संबोधय्न्न् इति ॥
	मातापित्रोरात्मनश् च पुण्यायामुकसूनवे ।
	दत्तं मयामुकायाद्य दानं सब्रह्मचारिणे ॥
	चन्द्रार्कसमकालीनं पुत्रपौत्रान्वयानुगम् ।
	अनाच्छेद्यमनाहार्यं सर्वभाव्यविवर्जितम् ॥
	दातुः पालयितुः स्वर्गं हर्तुर्नरकमेव च ।
	षष्टिं वर्षसहस्राणि दानच्छेदफलं लिखेत् ॥
	ज्ञातं मयेति लिखितं दात्रध्यकाक्षरैर्युतम् ।
	अब्दमासतदर्धाहाराजमुद्राङ्कितं तथा ॥
	अनेन विधिना लेख्यं राजशासनकं लिखेत् ॥ १।३१७, ३१८ ॥


कं देशविशेषमधिवसित्वैतत् कार्यमित्यपेक्ष्यते ऽत आह ।

	रम्यं पशव्यम् आजीव्यं जाङ्गलं देशम् आवसेत् ॥ १।३१९ ॥
	तत्र दुर्गाणि कुर्वीत जनकोशात्मगुप्तये ।

रम्यो मनोहरः । पशव्यः पशुभ्यो हितः । आजीव्यः समन्तादुपजीव्यौषधिवनस्पतितृणकाष्ठादिमान् । जाङ्गलः स्वल्पवृक्षोदकपर्वतो बहुपक्षिमृगः प्रचुरवर्षातपश् च । एवंविधं देशं नृपतिरावसेत् । तत्र च दुर्गाणि गिरिदुर्गप्रभृतीनि प्रजाधनयोरात्मनश् च रक्षार्थं कुर्वीत ॥ १।३१९ ॥


	तत्र तत्र च निष्णातानध्यक्षान् कुशलाञ् शुचीन् ॥ १।३२० ॥
	प्रकुर्याद् आयकर्मान्तव्ययकर्मसु चोद्यतान् ।
[५८१]
तत्र तत्र धर्मार्थकामप्रयोजनेषु कर्मसु निष्णातान् प्रवीणान् धर्मशास्त्राभिज्ञान् कर्मकुशलाञ् शुचीनर्थेषु चोद्यतान् उद्यमिनो धनागमान्तःपुरव्ययकर्मस्व् अध्यक्षानधिकृतपुरुषनियन्तॄन् प्रयत्नेन कुर्यात् । योग्यानध्यक्षान् कुर्याद् इति तात्पर्यार्थः । योग्यता चोक्ता ।
	प्राज्ञत्वमुपधाशुद्धिरप्रमादो ऽभियुक्तता ।
	कार्येषु व्यसनाभावः स्वामिभक्तिश् च योग्यता ॥
मनुः ।
	तेषामर्थ नियुञ्जीत शूरान् दक्षान् कुलोद्गतान् ।
	शुचीन् आकरकर्मान्ते भीरूनन्तर्वेश्मनि ॥
विष्णुः: "आकरलक्षणशुल्कतरनागवनेष्व् आप्तान् नियुञ्जीत । धर्मिष्ठान् धर्मकार्येषु निपुणानर्थकार्येषु शूरान् सङ्ग्रामकर्मसु । उग्रान् उग्रेषु षण्डान् स्त्रीषु" । मनुः ।
	अध्यक्षान् विविधान् कुर्यात् तत्र तत्र विपश्चितः ।
	ते ऽस्य सर्वाण्यवेक्षेरन् नॄणां कार्याणि कुर्वताम् ॥
कार्याणि सुकृतदुष्कृतकर्माणि ॥ १।३२० ॥


	नातः परतरो धर्मो नृपाणां यद् रणार्जितम् ॥ १।३२१ ॥
	विप्रेभ्यो दीयते द्रव्यं प्रजाभ्यश् चाभयं सदा ।

यद् रणाप्तधनप्रदानं विप्रेभ्यः प्रजाभ्यश् च यदभयप्रदानं नास्मादधिको ऽन्यो नृपाणां धर्मो ऽस्ति । एतदुपायश् च शत्रुविजय इति तत्सिद्धये च रणं कुर्याद् इति तात्पर्यार्थः ॥ १।३२१ ॥


ननु पाक्षिकानर्थशङ्कया प्रेक्षावतां रणे प्रवृत्तिरनुपपन्नेति विधिरयं न घटत इत्यत्राह ।

	य आहवेषु युध्यन्ते भूम्यर्थमपराङ्मुखा ॥ १।३२२ ॥
	अकूटैरायुधैर्यान्ति ते स्वर्गं योगिनो यथा ।

ये क्षत्रियाः स्वकीयां भूमिं रक्षितुं परकीयां च जेतुमकूटैरायुधैर्युध्यन्ते न च शत्रून् प्रति पराङ्मुखा भवन्ति ते शत्रुभिर्हता योगिवत् स्वर्गं यान्ति स्वर्गं भुक्त्वा मुच्यन्त इत्यर्थः । आहवाः सङ्ग्रामाः । कूटानि विषदिघानीति तदन्यान्यकूटानि । अकूटैर्विषरहितैरित्यर्थः । एवं च सति नियमेनायमसौ वा लोको जितो भवतीति नास्त्यनर्थशङ्का निवर्तिका ॥ १।३२२ ॥

[५८२]
	पदानि क्रतुतुल्यानि भग्नेष्व् अविनिवर्तिनाम् ॥ १।३२३ ॥
	राजा सुकृतम् आदत्ते हतानां विपलायिनाम् ।

निजराजसैनिकेषु शत्रुभयात् पलायनपरेषु भग्नेषु ये न निवर्तन्ते किं तु शत्रुं प्रत्यभिमुखा यान्ति तेषां पदानि क्रतुभिर्यज्ञैस्तुल्यानि पदे पदे यज्ञफलं लभन्त इत्यर्थः । पलायनपराणां तु शत्रुहतानां धर्मं स्वामी गृह्णाति ॥ १।३२३ ॥


	तवाहंवादिनं क्लीबं निर्हेतिं परसंगतम् ॥ १।३२४ ॥
	न हन्याद् विनिवृत्तं च युद्धप्रेक्षणकादिकम् ।

तवाहमस्मीति वदन्तं क्लीबं भीतं निर्हेतिं निरायुधं परसंगतमन्येन युध्यमानं निवृत्तं पलायमानं युद्धप्रेक्षणकादींश् च हन्यात् ॥ १।३२४ ॥


किं च ।

	कृतरक्षः समुत्थाय पश्येद् आयव्ययौ स्वयम् ॥ १।३२५ ॥
	व्यवहारांस्ततो दृष्ट्वा स्नात्वा भुञ्जीत कामतः ।

आत्मनः प्रजानां च रक्षां विधायोद्यममवलम्ब्याधिकृतैः क्रियमाणाव् आयव्ययौ स्वयं पश्येत् । स्वयं ग्रहणम् आदरार्थम् । तदनन्तरमन्येषाम् ऋणादानादीन् व्यवहारान् दृष्ट्वा स्नात्वा कामतो भुञ्जीत । स्नानग्रहणं सकलमाध्याह्निकोपलक्षणम् । कामत इति सत्यां बुभुक्षायामित्यर्थः ॥ १।३२५ ॥


	हिरण्यं व्यापृतानीतं भाण्डागारे न्यसेत् ततः ॥ १।३२६ ॥
	पश्येच् चारांस्ततो दूतान् प्रेषयेन् मन्त्रिसंगतः ।

व्यापृतैः करादिदानाधिकृतैरानीतं हिरण्यादिधनं भाण्डागारे धननिधानशालायां क्षिपेत् । ततश् चाराञ् शत्रुप्रभृतिचेष्टितज्ञानाय गूढप्रहितान् आगतांस्तद्वाक्यश्रवणाय पश्येत् । ततो मन्त्रिभिः संगतः कार्यजातं निश्चित्य तत्सिद्धये दूतान् प्रेषयेत् ॥ १।३२६ ॥


	ततः स्वैरविहारी स्यान् मन्त्रिभिर्वा समागतः ॥ १।३२७ ॥
	बलानां दर्शनं कृत्वा सेनान्या सह चिन्तयेत् ।
[५८३]
भुक्त्वा यथेच्छमङ्गनाभिः सह क्रीडेत् । कार्यवशान् मन्त्रिसमागतो वा भवेत् । ततो हस्त्यश्वादिबलानि दृष्ट्वा सेनान्या चमूपतिना सह बलविषयमर्थं चिन्तयेत् ॥ १।३२७ ॥


	संध्यामुपास्य शृणुयाच् चाराणां गूढभाषितम् ॥ १।३२८ ॥
	गीतनृत्तैश् च भुञ्जीत पठेत् स्वाध्यायमेव च ।

सायंसंध्यामुपास्य रहस्यं चारवाक्यं श्रुत्वा गीतनृत्तैः कियन्तमपि कालं नीत्वा वेदं पठेत् ॥ १।३२८ ॥


	संविशेत् तूर्यघोषेण प्रतिबुध्येत् तथैव च ॥ १।३२९ ॥
	शास्त्राणि चिन्तयेद् बुद्ध्वा सर्वकर्तव्यतास्तथा ।

तूर्यघोषेण वीणावेणुमृदङ्गादिनादेन स्वापार्थं विशेत् । तूर्यघोषेणैव प्रतिबुध्येत । ब्राह्मे मुहूर्ते बुद्ध्वा शास्त्राणि श्रुतिस्मृतिवचांसि तदर्थावगमोपायांश् च निगमनिरुक्तादीन् सर्वाणि कार्याणि चिन्तयेत् ॥ १।३२९ ॥


	प्रेषयेच् च ततश् चारान् स्वेष्व् अन्येषु च सादरम् ॥ १।३३० ॥
	ऋत्विक्पुरोहिताचार्यैराशीर्भिरभिनन्दितः ।
	दृष्ट्वा ज्योतिर्विदो वैद्यान् दद्याद् गाः काञ्चनं महीम् ॥ १।३३१ ॥
	नैवेशिकानि च तथा श्रोत्रियाणां गृहाणि च ।

संध्यामुपास्य रहसि स्थित्वा वणिग्वैद्यपरिव्राजकबौद्धदिगम्बरादिवेशधारिणो निगूढान् परचेष्टावेदिनश् चारान् स्वेषु स्वकीयेषु सामन्तादिषु चान्येषु चामित्रादिषु राजसु सादरं यथा भवति तथा प्रेषयेत् । तत ऋत्विगादिभिरायुरारोग्यविजयैश्वर्यादिविषयाभिराशीर्भिरभिनन्दितो ज्योतिर्विदो वैद्यांश् चागतान् दृष्ट्वा तदधीनं च कार्यं तैः सह विचार्य गाः काञ्चनं महीं नैवेशिकानि च श्रोत्रियेभ्यो दद्यात् । विवाहोपकरणं गृहोपकरणं वा नैवेशिकम् । श्रोत्रियाणामिति षष्ठी चतुर्थ्यर्थे ॥ १।३३०, ३३१ ॥


	ब्राह्मणेषु क्षमी स्निग्धेष्व् अजिह्मः क्रोधनो ऽरिषु ॥ १।३३२ ॥
	स्याद् राजा भृत्यवर्गे च प्रजासु च यथा पिता ।

ब्राह्मणान् स्निग्धाञ् शत्रून् प्रति यथासंख्यं क्षमाम् आर्जवं क्रोधं च कुर्यात् । भृत्यान् प्रजाश् च पितृवत् पालयेत् ॥ १।३३२ ॥

[५८४]
प्रजापालनफलम् आह ।

	पुण्यषड्भागम् आदत्ते न्यायेन परिपालयन् ॥ १।३३३ ॥
	सर्वदानाधिकं यस्मात् प्रजानां परिपालनम् ।

राज्ञा न्यायेन शास्त्रोक्तप्रकारेण पाल्यमानाः प्रजा यत् पुण्यं कुर्वन्ति तत् षष्ठांशसंमितं राजा पुण्यं लभते सर्वेभ्यो ऽपि दानेभ्यः प्रजानां परिपालनमभयदानात्मकमधिकं यस्मात् तस्मादुपपन्नः पुण्यषड्भागलाभः । एवं प्रजापालनं च धनप्राप्तौ हेतुर्यथा ब्राह्मणस्य प्रतिग्रहादिः ॥ १।३३३ ॥


किं च ।

	चाटतस्करदुर्वृत्तमहासाहसिकादिभिः ॥ ३३४ ॥
	पीड्यमानाः प्रजा रक्षेत् कायस्थैश् च विशेषतः ।

चाटादिभ्यो दुःखकारिभ्यः प्रजा रक्षेत् । पूर्वश्लोकैः स्वयं न पीडयेद् इत्यर्थादुक्तम् । अत्र तु यथा परो न पीडयेत् तथा कुर्याद् इत्युच्यते । चाटः पिशुनः । तस्करः प्रसिद्धः । दुर्वृत्तः परदारहारकादिः । महासाहसिको मनुष्यमारणबन्दिग्रहादिकारी । आदिशब्देन कूटमानकूटसुवर्णादिकारिणो लक्ष्यन्ते । कायस्थाः कराधिकृताः ॥ १।३३४ ॥


प्रजानाम् रक्षणे दोषगौरवम् आह ।

	अरक्ष्यमाणाः कुर्वन्ति यत् किंचित् किल्बिषं प्रजाः ॥ १।३३५ ॥
	तस्मात् तु नृपतेरर्धं यस्माद् गृह्णात्यसौ करान् ।

अरक्ष्यमाणा नृपेणापाल्यमाना अधर्मादनिवार्यमाणाः प्रजाश् चौर्यपारदार्यादिकं यत् पापं कुर्वन्ति तस्मात् पापान् नृपतेरर्धं भवति । नृपतिरर्धं गृह्णातीत्यर्थः । यस्मादसौ तासां पालनार्थं करान् आदत्ते । अत्रापि पापार्धसंमितं पापं राज्ञो भवतीति मन्तव्यम् । न ह्यन्यकृतमदृष्टमन्यस्य भवति ॥ १।३३५ ॥


	ये राष्ट्राधिकृतास्तेषां चारैर् ज्ञात्वा विचेष्टितम् ॥ १।३३६ ॥
	साधून् संमानयेद् राजा विपरीतांस्तु घातयेत् ।
	उत्कोचजीविनो द्रव्यहीनान् कृत्वा विवासयेत् ॥ १।३३७ ॥
	सदानमानसत्काराञ् श्रोत्रियान् वासयेत् सदा ।
[५८५]
ये राष्ट्रे करादानाय प्रजापालनाय चाधिकृता नियुक्तास्तेषां विचेष्टितं विविधं व्यापारजातं चारवचनेभ्यो ऽवधार्य साधून् यथोक्तकारिणो दानादिना संमानयेत् । विपरीतानसाधून् घातयेद् यथादोषं दण्डयेत् । उत्कोचजीवनशीलान् द्रव्यहीनान् कृत्वा देशान् निर्वासयेत् । कार्यार्थं कार्यिनो धनादानमुत्कोचः । श्रोत्रियान् दानमानसत्कारयुक्तान् कृत्वा सर्वदा वासयेत् । मानः पूजासत्कारः साधुत्वख्यापको व्यापारः ॥ १।३३६, ३३७ ॥


	अन्यायेन नृपो राष्ट्रात् स्वकोशं यो ऽभिरक्षति ॥ १।३३८ ॥
	सो ऽचिराद् विगतश्रीको नाशमेति सबान्धवः ।

अन्यायेन प्रतिषिद्धमार्गेण स्वराष्ट्राद् धनम् आदाय यो राजा कोशं धनसंचयैर्वर्धयति सो ऽचिराद् व्यपेतलक्ष्मीकः सबान्धवो विनश्यति ॥ १।३३८ ॥


	प्रजापीडनसंतापात् समुद्भूतो हुताशनः ॥ १।३३९ ॥
	राज्ञः श्रियं कुलं प्राणान् नादग्ध्वा विनिवर्तते ।

प्रजानां पीडनादन्यायेन धनादानाद् यः संतापो दुःखातिशयस्तस्माद् धुताशन इव दुःखहेतुरधर्मराशिः समुद्भूतो राज्ञः श्रीप्रभृतीन्यदग्ध्वा प्रध्वंसमनीत्वा न निवर्तते न विरमति ॥ १।३३९ ॥


	य एव नृपतेर्धर्मः स्वराष्ट्रपरिपालने ॥ १।३४० ॥
	तमेव कृच्छ्रम् आप्नोति परराष्ट्रं वशं नयन् ।

निगदव्याख्यातमेतत् ॥ १।३४० ॥


परराष्ट्रविषये विशेषम् आह ।

	किं तु यस्मिन् य आचारो व्यवहारः कुलस्थितिः ॥ १।३४१ ॥
	तथैव परिपाल्यो ऽसौ यदा वशमुपागतः ।

यस्मिन् परराष्ट्रे य आचारो होलाकादिर्यश् च व्यवहारो नाणकादिनिबन्धनो या च कुलस्थितिरेतावद् धनं राज्ञे ऽनेन कुलेन देयमित्येवमाइरूपा स राष्ट्रो वशमुपागतस्तेनैवाचारादिना युक्तः परिपालनीयः ॥ १।३४१ ॥


	मन्त्रमूलं यतो राज्यमतो मन्त्रं सुरक्षितम् ॥ १।३४२ ॥
	कुर्याद् यथास्य न विदुः कर्मणाम् आ फलोदयात् ।
[५८६]
कर्मणां मन्त्रतो ऽनुष्ठेयतया निश्चितानाम् आ मन्त्रफलोदयात् प्राक्तनकर्मानुष्ठानात् परे यथा मन्त्रं न विदुस्तथा तं सुरक्षितं कुर्यात् । सुरक्षितमन्त्रमूलत्वाद् राज्यस्य ॥ १।३४२ ॥

	अरिर्मित्रमुदासीनो ऽनन्तरस्तत्परः परः ॥ १।३४३ ॥
	क्रमशो मण्डलं चिन्त्यं सामादिभिरुपक्रमैः ।

अनन्तरैकान्तरद्व्यन्तरा राजानो यथाक्रममरिर्मित्रमुदासीनश् चतसृषु दिक्षु विज्ञेयाः । एतद् द्वादशराजकं मण्डलं वक्ष्यमाणस्वरूपैः सामादिभिरुपायैः साधयितुं चिन्तनीयम् । तत्र हीनो दण्डेन समः साम्नेषदधिको दानेन ततो ऽप्यधिको भेदेन साध्याः । अथ वा शत्रुं दण्डेन । मित्रं साम्ना । उदासीनं दानेन । सर्वे ऽपि भेदेन साध्याः ॥ १।३४३ ॥


	उपायाः साम दानं च भेदो दण्डस्तथैव च ॥ १।३४४ ॥
	सम्यक् प्रयुक्ताः सिध्येयुर्दण्डस्त्व् अगतिका गतिः ।

उक्तानामरिप्रभृतीनां वशीकारोपायाः सामादयश् चत्वारो वेदितव्याः । ते सम्यग् यथावत् प्रयुक्ताः सिध्येयुः कार्यसिद्धिसमर्थाः स्युरित्यर्थः । एषां दण्डो गत्यन्तराभावे गतिः । उपायान्तराभावे दण्डो ऽभ्युपाय इत्यर्थः । दानं प्रसिद्धम् । भेदः स्वामिभृत्यानां विमतीकरणम् । दण्डो वित्तस्य शरीरस्य वा पीडनम् ॥ १।३४४ ॥


	संधिं च विग्रहं यानम् आसनं संश्रयं तथा ॥ १।३४५ ॥
	द्वैधीभावं गुणान् एतान् यथावत् परिकल्पयेत् ।

संधिप्रभृतीन् यथान्यायं यथाविषयं षड्गुणान् परिकल्पयेत् प्रयुञ्जीत । संधिर्नावाभ्यामन्योन्यमपकर्तव्यमिति व्यवस्थापरिग्रहः, विग्रहो वैरम्, यानं यात्रा, आसनमुपेक्षणम्, संश्रयः परपीडितस्य प्रबलराजान्तराश्रयणम्, द्वैधीभावः स्वबलस्य द्विधाकरणम् ॥ १।३४५ ॥


यात्राकालम् आह ।

	यदा सस्यगुणोपेतं परराष्ट्रं तदा व्रजेत् ॥ १।३४६ ॥
	परश् च हीन आत्मा च हृष्टवाहनपूरुषः ।
[५८७]
यदा परस्य शत्रो राष्ट्रं सस्यैरन्यैश् च हिरण्यादिगुणैरुपेतं स्याच् छत्रुश् च वाहनादिहीनः स्वयं च हृष्टगजाश्वादिर्हृष्टपुरुषश् च तदा परराष्ट्रं व्रजेत् ॥ १।३४६ ॥


न च यात्राया अनियतफलत्वेन पुरुषेण प्रवर्तितव्यमित्यत्र हेतुम् आह ।

	दैवे पुरुषकारे च कर्मसिद्धिर्व्यवस्थिता ॥ १।३४७ ॥
	तत्र दैवमभिव्यक्तं पौरुषं पौर्वदैहिकम् ।

दैवे पुरुषकारे च सति कर्मणः कर्मफलस्य सिद्धिर्व्यवस्थिता नियता सत्यपि पुरुषकारे दैवाभावे न फलं सिध्यति । न च प्राक् प्रवृत्तेर्दैवाभावः शक्यः परिच्छेत्तुम् । अतो ऽर्थसंशयाद् यात्रादौ प्रवृत्तिरुपपद्यत इत्यभिप्रायः । तत्र दैवं नाम पूर्वदेहप्रभवं पौरुषं पुरुषस्य व्यापारः प्रयत्नाख्यो ऽपूर्वपर्यन्तः । तत्र पौर्वदैहिकमिति बाहुल्याभिप्रायम् । कारीर्यादीनामनुष्ठाने फलोपभोगे च देहैक्यात् ॥ १।३४७ ॥


एवं तर्हि पुरुषकारापेक्षणीयं दैवमेवास्तु फलसाधकं किं पुरुषकारेणेत्यत आह ।

	केचिद् दैवाद् धठात् केचित् केचित् पुरुषकारतः ॥ १।३४८ ॥
	सिध्यन्त्यर्था मनुष्याणां तेषां योनिस्तु पौरुषम् ।

वृष्टिमहापातविद्युत्पातादयो मनुष्यादीनां प्राणिनामुपकारका अपकारका वा दैवाद् भवन्ति । हठात् परकीयपुरुषकारात् केचित् । यथानिच्छन्तमपि सुतं माता पयः पाययति पिताध्यापयति व्याघ्रः सर्पो वा देहिनो व्यापादयति । केचित् पुनरर्थाः स्वकीयादेव यत्नात् सिध्यन्ति । यथाग्निहोत्रादयो हिंसास्तेयादयश् च । तेषां सर्वेषां पौरुषं प्रयत्नो योनिः कारणम् । केषुचिदन्वयव्यतिरेकाभ्यामेव प्रयत्नस्य कारणत्वमवगम्यते । येषां तु विद्युत्पातादिकारणतया प्रयत्नो न प्रमाणान्तरादवगम्यते तेषां वेदादेव तदवगतिः । कारीर्यादिप्रयत्नो वृष्टिहेतुतया वचनसिद्ध एव । विद्युत्पातादयस्तु दुःखहेतुत्वेनाधर्मप्रयत्नजन्यतया सामान्यतः शास्त्रादेवावगम्यन्ते । तस्माद् यात्रादौ यतितव्यमेव ॥ १।३४८ ॥

[५८८]

इदानीं दैवपुरुषकारयोरन्योन्यसापेक्षताम् आह ।

	यथा ह्येकेन चक्रेण रथस्य न गतिर् भवेत् ॥ १।३४९ ॥
	एवं पुरुषकारेण विना दैवं न सिध्यति ।

यथा रथगतिकारणत्वेन प्रमितमपि रथादिचक्रमेकमेकाकि चक्रान्तरविधुरं रथं न गमयति एवं सुखदुःखानुभावात्मककार्यजननतया प्रमितमपि दैवं न पुरुषकारेण सहकारिणा विना कार्यपर्यन्तेन रूपेण सिध्यति । विद्युन्निपाताद्यपि साधयतो दैवस्य देशविशेषे पुरुषस्यावस्थानापादकं पौरुषं भवत्येव सहकारि । तस्मात् फलार्थिना न केवलं दैवपरेण भवितव्यम् ॥ १।३४९ ॥


सामादीनामुपायानां परस्परविरुद्धानेकफलोदयप्रसङ्गे यद् ग्राह्यं तद् आह ।

	हिरण्यभूमिलाभेषु मित्रलब्धिर्वरा यतः ॥ १।३५० ॥
	अतो यतेत तत्प्राप्तौ रक्षेत् सत्यं समाहितः ।

सामादीन् उपायान् प्रत्युपेयतयावस्थितानां हिरण्यभूमिमित्रलाभानां मध्ये मित्रलब्धिर्वरा श्रेष्ठा, अतो मित्रप्राप्तिविषयो यत्नः कार्यः । मैत्रीकरणकाले कृतस्य सत्यस्यारक्षणे मित्रमप्यमित्रं भवेत् । अतः सत्यरक्षणे समाधिर्विधेयः । एतच् च सामादिसाध्याद् धिरण्यभूमिलाभादधिकलाभहेतोर्मित्रस्य प्राप्तौ वेदितव्यम् । अन्यदा तु हिरण्यलाभ एव बलवान् ॥ १।३५० ॥


राज्याङ्गान्याह ।

	स्वाम्यमात्यौ जनो(ना) दुर्गः कोशो दण्डस्तथैव च ॥ १।३५१ ॥
	मित्राण्येताः प्रकृतयो राज्यं सप्ताङ्गमुच्यते ।

राज्ञः कर्म जनपदपालनं राज्यं तत् सप्ताङ्गम् । सप्तास्याङ्गानि भवन्ति । कानि तानीत्यपेक्षिते स्वामीत्यादिना मित्राणीत्यन्तेन तद्विशेषो निर्दिष्टः । कुतस्तेषामङ्गत्वमित्याकाङ्क्षित उक्तमेताः प्रकृतय इति । यतः कार्यमुत्पद्यते ऽवतिष्ठते नियमेन भवति सा प्रकृतिः । यथा हिरण्यं कुण्डलस्य । राज्यं च विना स्वाम्यादिभिर्नोत्पद्यत उत्पन्नमपि न तैर्विना चिरकालमनुवर्तते । ततो भवन्ति स्वाम्यादयो राज्याङ्गानि । स्वामी महोत्साहत्वादिगुणयुक्तः पुरुषविशेषः । [५८९] अमात्यामन्त्रिप्रभृतयः, जनाः पालनीयाः प्रजाः, दुर्गं प्रसिद्धम्, संचितं वसु, दण्डश् चमूः, मित्राण्युपकारका राजानः ॥ १।३५१ ॥


प्राप्तराज्येन यत् कार्यं तद् आह ।

	तदवाप्य नृपो दण्डं दुर्वृत्तेषु निपातयेत् ॥ १।३५२ ॥
	धर्मो हि दण्डरूपेण ब्रह्मणा निर्मितः पुरा ।

तद् राज्यं कार्यतयावाप्य राज्याधिकारं लब्ध्वेति यावत् । राजा दण्डं धनशरीरपीडनविषयं दुर्वृत्तेषु शास्त्रातिक्रमकारिषु निपातयेत् प्रयुञ्जीत । न च दण्डं प्रयुञ्जानस्य राज्ञः प्रत्यवायः शङ्कनीयः । यतो भगवता ब्रह्मणा विधिना धर्म एव दण्डात्मना निर्मितो विहितः । राजानं प्रति विहितत्वाद् दण्डो नाधर्मायेत्यर्थः ॥ १।३५२ ॥


	स नेतुं न्यायतः शक्यो ऽलुब्धेन कृतबुद्धिना ॥ १।३५३ ॥
	सत्यसंधेन शुचिना सुसहायेन धीमता ।

अलुब्धेन न्यायधनव्ययकारिणा कृतबुद्धिना वृद्धसेवाविद्यागमाभ्यां लब्धप्रज्ञेन सत्यसंधेन सत्यसंकल्पेन शुचिना शुद्धोपधेन बाह्याभ्यन्त्रशौचवता च सुसहायेन शास्त्रोक्तगुणगणयुक्तमन्त्रिप्रभृतिसहायवता धीमताधिगतार्थानुचिन्तनवता स दण्डो न्यायतो यथाशास्त्रं नेतुं प्रणेतुं शक्यो भवति न पुनरन्येन ॥ १।३५३ ॥


सम्यग् दण्डं प्रणयतो ऽभ्युदयो ऽन्यथा प्रत्यवाय इत्याह ।

	यथाशास्त्रं प्रयुक्तः सन् सदेवासुरमानवम् ॥ १।३५८ ॥
	जगद् आनन्दयेत् सर्वमन्यथा तु प्रकोपयेत् ।

शास्त्रानतिक्रमेण प्रयुक्तो दण्डो देवादिसहितं जगद् आनन्दयेत् । ततश् च स्वस्य सुखयोगः । असम्यक्प्रणयने तु तदेव प्रकोपयेत् । ततश् चात्मनो दुःखयोगः ॥ १।३५४ ॥


अपरमपि फलम् आह ।

	अधर्मदण्डनं स्वर्गकीर्तिलोकविनाशनम् ॥ १।३५५ ॥
	सम्यक् तु दण्डनं राज्ञः स्वर्गकीर्तिजयावहम् ।
[५९०]

दण्डस्यासम्यक्प्रणयनं प्रागनुष्ठितधर्मवशादुपार्जितस्य स्वर्गस्य कीर्तेरस्य च लोकस्य विनाशकं भवति । सम्यक्प्रण्यनं तु धर्मान्तरार्जितं स्वर्गं कीर्तिं जयं च विघ्ननिवारणद्वारेणावहति । तस्मात् सम्यग् एव दण्डः प्रणेयः ॥ १।३५५ ॥


दण्ड्यम् आह ।

	अपि भ्राता सुतो ऽर्घ्यो वा श्वशुरो मातुलो ऽपि वा ॥ १।३५६ ॥
	नादण्ड्यो नाम राज्ञो ऽस्ति धर्माद् विचलितः स्वकात् ।

स्वकीयवर्णाश्रमादिधर्ममकुर्वन् दण्ड्यः । न तस्य संबन्धिविशेषाद् गुरुत्वाद् वा दण्डनीयत्वनिवृत्तिः । अर्घ्यः पूज्यः । प्रसिद्धमन्यत् । यत् तु स्मृत्यन्तरम्: "अदण्ड्यौ मातापितरौ । स्नातकपुरोहितपरिव्राजकवानप्रस्थश्रुतशीलशौचाचारवन्तस्ते हि धर्माधिकारिणः" इति, तत् स्वल्पापराधविषयम् । न सर्वात्मना दण्डाभावाभिप्रायम् । अत एव दक्षः ।
	पारिव्राज्यं गृहीत्वा तु यः स्वधर्मे न तिष्ठति ।
	श्वपादेनाङ्कयित्वा तं राजा शीघ्रं विवासयेत् ॥ १।३५६ ॥


न केवलं दण्डनीयान् दण्डयतो राज्ञः प्रत्यवायाभावः किं त्व् अभ्युदयविशेषो ऽपि भवतीत्याह ।

	यो दण्ड्यान् दण्डयेद् राजा सम्यग् वध्यांश् च घातयेत् ॥ १।३५७ ॥
	इष्टं स्यात् क्रतुभिस्तेन समाप्तवरदक्षिणैः ।

धिग्दण्डादिभिर्दण्डनीयान् दण्डयता वधार्हंश् च घातयता सम्यग् आप्ता लब्धा वरा दक्षिणा यैस्तैः क्रुतुभिरिष्टं स्यात् । न चैतावता दण्डस्य काम्यत्वम् आशङ्कनीयम् । यतश् च तदप्रणयने प्रायश्चित्तम् आह वसिष्ठः: "दण्ड्योत्सर्गे राजैकरात्रमुअपवसेत् त्रिरात्रं पुरोहितः कृच्छ्रमदण्ड्यदण्डने पुरोहितस्त्रिरात्रं राजा" इति । तथा ।
	एनो राजानम् ऋच्छत्युत्सृजन्तं वै सकिल्बिषम् ।
	तं चेद् घातयते राजा घ्नन् धर्मेण न दुष्यति ॥ १।३५७ ॥


	इति संचिन्त्य नृपतिः क्रतुतुल्यफलं पृथक् ॥ १।३५८ ॥
	व्यवहारान् स्वयं पश्येत् सभ्यैः परिवृतो ऽन्वहम् ।
[५९१]
एवं दण्ड्यदण्डनस्य क्रतुसमानफलत्वं संचिन्त्य सम्यक् परिभाव्य दण्ड्यादण्ड्यविवेकाय वक्ष्यमाणलक्षणैः सभ्यैः परिवृतो नृपतिर्व्यवहारान् विवादान् पृथक्कार्यान्तरासंकरेण प्रत्यहं पश्येत् परीक्षेत ॥ १।३५८ ॥


	कुलानि जातीः श्रेणीश् च गणाञ् जनपदानपि ॥ १।३५९ ॥
	स्वधर्माच् चलितान् राजा विनीय स्थापयेत् पथि ।

कुलानि कुटुम्बादीनि, जातीर्ब्राह्मणाद्याः, श्रेणीः सुवर्णकाराद्याः, गणान् मठब्राह्मणादीञ् जनपदान् राष्ट्राणि, स्वधर्मादपेतानि विनीय दण्डयित्वा पथि स्वधर्मे स्थापयेत् । पूर्वत्रैकैकस्य दण्डो विहितो ऽत्र तु बहूनामित्यपुनरुक्ता ॥ १।३५९ ॥


दण्डोपयोगि कृष्णलादिनिरूपणम् आह ।

	जालसूर्यमरीचिस्थं त्रसरेणू रजः स्मृतम् ॥ १।३६० ॥
	ते ऽष्टौ लिक्षा तु तास्तिस्रो राजसर्षप उच्यते ।

गवाक्षप्रविष्टादित्यकिरणेषु यत् सुसूक्ष्मं वैशेषिकोक्तनीत्या द्व्यणुकत्रयारब्धं दृश्यते रजस्तत् त्रसरेणुरिति मन्वादिभिः स्मृतम् । ते ऽष्टौ त्रसरेणवो लिक्षैका, तास्तिस्रो राजसर्षप उच्यते ॥ १।३६० ॥


	गौरस्तु ते त्रयः षट् ते यवो मध्यस्त्रयस्तु ते ॥ १।३६१ ॥
	कृष्णलः पञ्च ते माषस्ते सुवर्णस्तु षोडश ॥

ते राजसर्षपास्त्रय एको गौरसर्षपः । ते च षट्संख्याका एको मध्यमो यवः, त्रयो यवा एकः कृष्णलः, एवं कृष्णलाः पञ्च माषः, षोडश माषा एकः सुवर्णः ॥ १।३६१ ॥


	पलं सुवर्णाश् चत्वारः पञ्च वापि प्रकीर्तितम् ॥ १।३६२ ॥

उक्ताः सुवराश् चत्वारः पञ्च वापि पलं प्रकीर्तितम् । देशानुसारेण पलव्यवस्था कर्तव्या ॥ १।३६२ ॥


कनकपरिमाणमुक्तमधुना रजतपरिमाणम् आह ।

	द्वे कृष्णले रौप्यमाषो धरणं षोडशैव ते ।
	शतमानं तु दशभिर्धरणैः पलमेव तु ॥ १।३६३ ॥
[५९२]
	निष्कः सुवर्णाश् चत्वारः

कृष्णलद्वयपरिमितो रौप्यस्य माषो भवति । ते षोडश माषा रौप्यस्य धरणम् । दशभिर्धरणैः शतमानसंज्ञकं रौप्यस्य परिमाणम्, तदेव च पलम् । चत्वारः सुवर्णा रौप्यस्य निष्कः ॥ १।३६३ ॥


ताम्रस्य परिमाणम् आह ।

	कार्षिकस्ताम्रिकः पणः ।

सुवर्णस्य पलस्य चतुर्थांशः कर्षस्तेन संमितः कार्षिकः स ताम्रिकः पणो भवति । ताम्रस्यायं ताम्रिकः ॥


	साशीतिः पणसाहस्रो दण्ड उत्तमसाहसः ॥ १।३६४ ॥
	तदर्धं मध्यमः प्रोक्तस्तदर्धमधमः स्मृतः ।

अशीत्यधिकसहस्रसंख्याकाः पणा उत्तमसाहसाख्यो दण्डः । चत्वारिंशदधिकाः पञ्चशतसंख्याकपाणात्मको मध्यमसाहसाख्यो दण्डः । सप्तत्यधिकशतद्वयसंख्याकपणात्मको ऽधमसाहसाख्यो दण्डः, स एव शास्त्रान्तरे प्रथमसाहसाख्य इत्युच्यते । यत् तु मनुनोक्तम्,
	पणानां द्वे शते सार्धे प्रथमः साहसः स्मृतः ।
	मध्यमः पञ्च विज्ञेयः सहस्रं त्व् एव चोत्तमः ॥
इति, तदल्पापराधविषयम् ॥ १।३६४ ॥


	दिग्दण्डस्त्व् अथ वाग्दण्डो धनदण्डो वधस्तथा ॥ १।३६५ ॥
	योज्या व्यस्ताः समस्ता वाप्यपराधवशाद् इमे ।

धिग्दण्डो धिक् त्वां कापुरुषमित्यादि । वाग्दण्डः सर्वस्वं ते हरामि त्वां देशान् निर्वासयामीत्यादि परुषभाषणम् । धनदण्डः कृष्णलापहरणादिसर्वहरणान्तः । वधदण्डः शरीरताडनम्, प्राणच्छेदो वा । एते दण्डा अपराधानुसारेण व्यस्ता एकशः समस्ता द्वौ त्रयश् चत्वारो वा प्रयोज्याः ॥ १।३६५ ॥


	ज्ञात्वापराधं देशं च कालं बलमथापि वा ।
	वयः कर्म च वित्तं च दण्डं दण्ड्येषु पातयेत् ॥ १।३६६ ॥

इति राजधर्मप्रकरणम् ॥ १२ ॥
[५९३]
अपराधादि ज्ञात्वा दण्डं दण्ड्येषु पातयेत् प्रयुञ्जीत । अत्र च पूर्ववाक्यप्राप्तत्वादपराधज्ञानमनूद्यते । देशादिज्ञानं तु विधीयते । क्वचिद् विदेशे स्वल्पेनैव शीतेनातपेन वा स्वल्पकालीनेन भोजननिवारणेनाधिका पीडा भवति । क्वचित् तु महतापि न तावती । तथा काले शरदादौ । तथा दण्डनीयबलं विदित्वा ताडनादिदण्डो विधेयः । तथा वयःकर्मवित्तानि । अन्यथा तत्स्वरूपनाशो ऽग्निहोत्रादिकर्मलोपो वित्ताप्राप्तिश् च स्यात् । देशादि विदित्वा तु दण्डप्रणयने योगक्षेमाव् उपपद्येते इति । एतत् सर्वं क्षत्रियस्य राज्यं कुर्वतः प्रविहितम् । यदा पुनरक्षत्रियः क्षत्रियकार्यं कुर्यात् तदानेनाप्येतत् सर्वमनुष्ठेयम्, "तत्कार्यापत्त्या तद्धर्मलाभः" इति न्यायात्, करादानप्रयुक्तत्वाच् च प्रजापालनस्य । सर्वो हि धनं प्रयच्छन्न् आत्मसमवायि प्रयोजनमुद्दिशति । न च करदानस्य स्वगुप्तेरन्यत् प्रयोजनमस्ति । तस्मात् करम् आददानेन प्रजापालनं विधेयमिति सिद्धम् ॥ १।३६६ ॥


इति श्रीविध्याधरवंशप्रभवश्रीशिलाहारनरेन्द्रजीमूतवाहनान्वयप्रसूत-
श्रीमदप्रादित्यदेवविरचिते याज्ञवल्कीयधर्मशास्त्रनिबन्धे ऽपरार्के
राजनीतिप्रकरणं समाप्तम् ॥ १२ ॥


समाप्तश् चायम् आचाराध्यायः प्रथमः ॥

अपरार्क


सटीकयाज्ञवल्क्यस्मृतौ द्वितीयो 
व्यवहाराध्यायः

[तत्र साधारणव्यवहारमातृकाप्रकरणम् । (१) ]
[५९५]
अथ प्रथमे ऽध्याये वर्णानां नानाविधा धर्मा उक्ताः । तत्र च राजधर्मेषु वक्ष्यमाणं व्यवहारदर्शनोपदेशम् आश्रित्य,
	व्यवहारान् स्वयं पश्येत् सभ्यैः परिवृतो ऽन्वहम् ।
इत्यत्र धर्मो विहित इदानीं तमेव व्यवहारदर्शनोपदेशं सकलाङ्गकलापोपेतं कर्तुमध्यायान्तरम् आरभते । तत्र प्रथम एवाध्याये व्यवहारस्य विधिः । अत्र तु तदङ्गानामिति न वाच्यम् । अङ्गभूतस्त्वेनात्रैव व्यवहारविधिनिश्चयात् । तदुक्तम् "भूयस्त्वेनोभयश्रुति" इति ॥


	व्यवहारान् नृपः पश्येद् विद्वद्भिर्ब्राह्मणैः सह ।
	धर्मशास्त्रानुसारेण क्रोधलोभविवर्जितः ॥ २।१ ॥

व्यवहारान् वादिप्रतिवादिनोर् भाषोत्तरक्रियात्मकान् विवादान् नृपो जनपदपरिपालको विद्वद्भिर्व्यवहारशास्त्रार्थज्ञैर्विप्रैः सहितो लिखितसाक्ष्यादिप्रमाणपुरःसरतया क्रोधलोभादिविचारकदोषगणमपहाय पश्येत् परीक्षेत । यद्यपि धर्मशास्त्रानुसारितयैव क्रोधादिवर्जनं प्राप्तम्, तथापि प्राधान्येन क्रोधादिवर्जनस्य पृथगुपादानम् । न हि क्रोधादिमान् धर्मं शक्नोति व्यवस्थापयितुम् । अतो धर्मशास्त्रोक्तलिखितसाक्ष्यादिप्रमाणगण इव क्रोधादिविरहो नृपवर्ती धर्मव्यवस्थितौ प्रधानं साधनम् । क्रोधो जिघांसा तया च द्वेष उपलक्ष्यते । उत्कोचादिरूपेण परवित्तलिप्सा लोभः । अज्ञानप्रमादाव् अप्यत्र वर्जनीयतया द्रष्टव्यौ । यद्यपि सभ्यसभापतिव्यापारो ऽपि व्यवहारशब्देनोच्यते,
	चतुष्पाद् व्यवहारो ऽयं विवादेषूपदिश्यते ।
इत्यत्र भाषोत्तरप्रमाणनिर्णयात्मकाश् चत्वारो व्यवहारपादा वक्ष्यन्ते । तत्र निर्णयपादः सभ्यसभापतिव्यवहार इति प्रसिद्धम् । तथापि नृपं प्रति द्रष्टव्यतया वादिप्रतिवादिव्यापार एव शक्यो विधातुं नृपव्यापारस्तु न द्रष्टव्यः किं तु कार्यः । तस्मादत्र व्यवहारशब्देन वादिप्रतिवादिव्यापार एव [५९६] वक्तव्यः । अथ वा निर्णयपादो ऽपि सभ्यकर्तृको भवति नृपस्य परीक्षकतया दृश्य इति पादचतुष्टयाभिप्रायेणापि व्यवहारपदव्याख्यानं नायुक्तम् । व्यवहारस्वरूपनिरूपणाय कात्यायन आह ।
	प्रयत्नसाध्ये विच्छिन्ने धर्माख्ये न्यायविस्तरे ।
	साध्यमूलो ऽत्र वादो व्यवहारः स उच्यते ॥
अस्यार्थः — धर्मम् आख्यातीति धर्माख्यः । न्यायविस्तारो न्यायप्रपञ्चः । तस्मिन् विच्छिन्ने प्रतिवादिता विलोपिते ततश् च लिखितसाक्ष्यादिप्रमाणोपन्यासरूपप्रयत्नसाध्ये सति यो वादिनोर्वादः स व्यवहार इति । अत एव यमः ।
	राजा मन्त्रिसहायस्तु द्वयोर्विवदमानयोः ।
	सम्यक् कार्याण्यवेक्षेत रागद्वेषविवर्जितः ॥ इति ।
व्यवहारान् इति बहुवचनं विषयभेदेनाष्टादशधा बिन्नस्य व्यवहारस्य संग्रहार्थम् । अत एव मनुर्व्यवहारविषयमष्टादशधाह ।
	तेषामद्यम् ऋणादानं निक्षेपो ऽस्वामिविक्रयः ।
	संभूय च समुत्थानं दत्तस्यानपकर्म च ॥
	वेतनस्यैव चादानं संविदश् च व्यतिक्रमः ।
	क्रयविक्रयानुशयो विवादः स्वामिपालयोः ॥
	सीमाविवादधर्मश् च पारुष्ये दण्डवाचिके ।
	स्तेयं च साहसं चैव स्त्रीसंग्रहणमेव च ॥
	स्त्रीपुंधर्मविभागश् च द्यूतम् आह्वानमेव च ।
	पादान्यष्टादशैतानि व्यवहारस्थिताव् इह ॥
	एषु स्थानेषु भूयिष्ठं विवादं चरतां नृणाम् ।
	धर्मं शाश्वतम् आश्रित्य कुर्यात् कार्ये विनिर्णयम् ॥ [५९७]
पदं स्थानं विषय इति यावत् । एषाम् ऋणादानादिनामवान्तरभेदविवक्षयाष्टोत्तरं शतं भवतीत्याह नारदः ।
	एषामेव प्रभेदो ऽन्यः शतमष्टोत्तरं स्मृतम् ।
	क्रियाभेदान् मनुष्याणां शतशाखो निगद्यते ॥
तथा व्यवहारस्य प्रकारान्तराण्यपि स एवाह ।
	स चतुष्पाच् चतुःस्थानश् चतुःसाधन एव च ।
	चतुर्हितश् चतुर्व्यापी चतुष्कारीति कीर्यते ॥
	अष्टाङ्गो ऽष्टादशपदः शतशाखस्तथैव च ।
	त्रियोनिर्द्व्यभियोगश् च द्विद्वारो द्विगतिस्तथा ॥ इति ।
स्वयमेव चैतान् प्रकारान् व्याचष्टे ।
	धर्मश् च व्यवहारश् च चरित्रं राजशासनम् ।
	चतुष्पाद् व्यवहारो ऽयमुत्तरः पूर्वबाधकः ॥
इत्थमेतदेव कथमित्यत्राह ।
	तत्र सभ्ये स्थितो धर्मो व्यवहारस्तु साक्षिषु ।
	चरित्रं पुस्तकरणे राजाज्ञायां तु शासनम् ॥
सभ्यैकप्रमाणत्वाद् धर्मः सभ्ये स्थित इत्युच्यते । व्यवहारश् च साक्ष्यधीनो निर्णय इति व्यवहारः साक्षिषु स्थित इत्युच्यते । चरित्रं देशकालकुलधर्मः, तत् पुस्तकरणे [लिखितकरणे स्थितम् । लिखिताः खलु देशादिधर्माः प्रमाणम् । दुष्टनिग्रहः शासनम्] । तद् राजाज्ञाधीनत्वात् तस्यां स्थितमित्युच्यते । एषां च धर्मादीनां परं बलीयः । तद् यथा — वर्णिषु कृतापराधेषु वधरूपे दण्डधर्मे सत्यात् साक्षिवचनात् प्राप्ते साक्षिभिः "वर्णानां हि वधो यत्र" इतिवचनानुसारादनृते ऽभिहिते व्यवहारेण वधरूपो दण्डधर्मो निवर्तते । व्यवहारो ऽपि चरित्रेण बाध्यते यथा — साक्षिभिः साधिते ऽप्याभीरस्त्रियाः पुरुषान्तरोपभोगे तद्दण्डे च व्यवहारतः प्राप्ते ऽपि राजकुलाधिगतलिखितान् निवर्तते । एवं हि तत्र लिहितम् — आभीरस्त्रीणां व्यभिचारे ऽपि सति दण्डो न ग्राह्य इति । चरित्रमपि राजशासनेन बाध्यते । यथा — ब्राह्मणादिगृहे राजपुरुषेण न प्रवेष्टव्यमिति देशधर्मो लिखितो ऽपि ब्राह्मणादिगृहे व्यवस्थिते ऽपि चौरादी राजाज्ञया तद्गृहं प्रविश्य राजपुरुषेण नीयते । अधुना चतुःसाधन्त्वादि व्याचष्टे — 
[५९८]	सामाद्युपायसाध्यत्वाच् चतुःसाधन उच्यते ।
	चतुर्णाम् आश्रमाणां च रक्षणात् स चतुर्हितः ॥
	कर्तॄनथो साक्षिणश् च सभ्यान् राजानमेव च ।
	व्याप्नोति पादशो यस्माच् चतुर्व्यापी ततः स्मृतः ॥
धर्माधर्मफलेन कर्तृप्रभृतीन् पादशो व्याप्नोति सम्यगसम्यग्द्रष्टृतया । तदुक्तम् ।
	पादो गच्छति कर्तारं पादः साक्षिणम् ऋच्छति ।
	पादः सभासदः सर्वान् पादो राजानम् ऋच्छति ॥
	धर्मस्यार्थस्य यशसो लोकपङ्क्तेस्तथैव च ।
	चतुर्णां करणादेषां चतुष्कारी प्रकीर्तितः ॥
लोकपङ्क्तिर्लोकानुरागः ।
	राजा स्वपुरुषः सभ्यः शास्त्रं गणकलेखकौ ।
	हिरण्यमग्निरुदकमष्टाङ्गः समुदाहृतः ॥
गणकस्य विवादविषयीभूतधनसंख्याने लेखकस्य भाषोल्लेखने ऽग्न्यादीनां च शपथे ऽस्त्युपयोग इति व्यवहाराङ्गता ।
	कामात् क्रोधाच् च लोभाच् च त्रिभ्यो यस्मात् प्रवर्तते ।
	त्रियोनिः कीर्त्यते तेन त्रयमेतद् विवादकृत् ॥
	द्व्यभियोगस्तु विज्ञेयः शङ्कातत्त्वाभियोगतः ।
	शङ्कासतां तु संसर्गात् तत्त्वं होढाभिदर्शनात् ॥
असताम् साधूनां व्यवहारकर्तृत्वसंभवाद् भवति शङ्का संदेहः । होढाभिदर्शनं लोप्त्रादेर्लिङ्गस्य दर्शनं प्रत्यक्षदर्शनं वा । एवं च ऋणादानादौ प्रमाणपूर्वकः संशयपूर्वकश् चाभियोगः संभवतीति भवति द्व्यभियोगत्वम् । अभियोग आक्षेपः ।
	पक्षद्वयाभिसंबन्धाद् द्विद्वारः समुदाहृतः ।
	पूर्वस्तु भाषया पक्षः प्रतिपक्षं तदुत्तरम् ॥
द्वारं कार्यारम्भप्रवृत्तिः ।
	भूतच्छलानुसारित्वाद् द्विगतिः स उदाहृतः ।
	भूतं तत्त्वार्थसंयुक्तं प्रमादाभिहितं छलम् ॥ [५९९]
मूलश्लोके व्यवहारान् नृपः पश्येद् इति ऋषिणा परीक्षापरपर्यायो व्यवहारो व्यवहारपदेनोच्यते । तथा च नारदः ।
	किं तु राज्ञा विशेषेण स्वधर्ममभिरक्षता ।
	मनुष्यचित्तवैचित्र्यात् परीक्ष्या साध्वसाधुता ॥
	असभ्याः सभ्यसंकाशाः सभ्याश् चासभ्यसंनिभाः ।
	दृश्यन्ते विविधा भावास्तस्माद् युक्तं विचारणम् ॥
ब्राह्मणानां यद्यपि व्यवहारदर्शनकर्तृत्वं प्रतिपाद्यते तथापि तेषां नाधिकाराः किं तु राज्ञामेव तद्गामिफलस्मरणात् । तथा च नारदः ।
	एवं पश्यन् स्वयं राजा व्यवहारान् समाहितः ।
	वितत्येह यशो दीप्तं शक्रस्यैति सलोकताम् ॥
तस्माद् ऋत्विजां यथा यागे कर्तृत्वमेवं ब्राह्मणानां व्यवहारदर्शने धर्मशास्त्रानुसारेणेत्युक्तम् । तदकरणे प्रत्यवायम् आह कात्यायनः ।
	अस्वर्ग्या लोकनाशाय परानीकभयावहा ।
	आयुर्बीजहरी राज्ञां सति वाक्ये स्वयं कृतिः ॥
	तस्माच् छास्त्रानुसारेण राजा कार्याणि साधयेत् ।
	वाक्याभावे तु सर्वेषां देशदृष्टेन तन् नयेत् ॥
बृहस्पतिः ।
	केवलं शास्त्रम् आश्रित्य न कर्तव्यो विनिर्णयः ।
	युक्तिहीने विचारे धर्महानिः प्रजायते ॥
	चौरो ऽचौरः साध्व् असाधु जायते व्यवहारतः ।
	युक्तिः विना विचारेण माण्डव्यश् चौरतां गतः ॥
राजेत्यनुवृत्तौ गौतमः: "तस्य व्यवहारो वेदो धर्मशास्त्राण्यङ्गान्युपवेदः पुराणम्" । व्यवह्रियते निर्णीयते येन वेदादिना प्रमाणेन स व्यवहारः । तथा: "न्यायाधिगमे तर्को ऽभ्युपेयः । तेनात्यूह्य यथास्थानं गमयेत् । विप्रतिपत्तौ त्रैविद्यवृद्धेभ्यः प्रत्यवहृत्य निष्ठां गमयेत् । तथेहास्य निःश्रेयसं भवति" इति । विचारकाणामन्योन्यविप्रतिपत्तौ त्रैविद्यवृद्धेभ्यः सम्यगधिगतचतुर्दशविद्यास्थानेभ्यो न्यायं प्रत्यवहृत्याधिगम्य व्यवहारं निष्ठां समाप्तिं गमयेत् । तथेहास्य राज्ञो निःश्रेयसं शास्त्रोक्तं फलं भवति । उक्तं च नारदेन फलम् ।
	धर्मेणोद्धरतो राज्ञो व्यवहारान् कृतात्मनः ।
	संभवन्ति गुणाः सप्त सप्त वह्नेरिवारिषः ॥
[६००]	धर्मश् चार्थश् च कीर्थिश् च लोकपङ्क्तिरुपग्रहः ।
	प्रजाभ्यो बहुमानश् च स्वर्गे स्थानं च शाश्वतम् ॥ इति ।
उपग्रहः सहायलाभः । अत्र मनुः ।
	व्यवहारान् दिदृक्षुस्तु ब्राह्मणैः सह पार्थिवः ।
	मन्त्रज्ञैर्मन्त्रिभिश् चैव विनीतः प्रविशेत् सभाम् ॥
	तत्रासीनः स्थितो वापि पाणिमुद्यम्य दक्षिणम् ।
	विनीतवेषाभरणः पश्येत् कार्याणि कार्यिणाम् ॥
मन्त्रज्ञा अर्थशास्त्रज्ञाः । तेन धर्मशास्त्राविरुद्धमर्थशास्त्रं व्यवहारं पश्यतानुसरणीयम् । तद् आह नारदः ।
	धर्मशास्त्रार्थशास्त्राभ्यामविरोधेन मार्गतः ।
	समीक्षमाणो निपुणं व्यवहारगतिं नयेत् ॥
सभाम् आह बृहस्पतिः ।
	प्रतिष्ठिताप्रतिष्ठा च मुद्रिता शासिता तथा ।
	चतुर्विधा सभा प्रोक्ता सभ्याश् चैव तथाविधाः ॥
	प्रतिष्ठिता पुरे ग्रामे चलानामप्रतिष्ठिता ।
	मुद्रिताध्यक्षसंयुक्ता राजयुक्ता च शासिता ॥
	नृपो ऽधिकृतसभ्याश् च स्मृतिर्गणकलेखकौ ।
	हेमाग्न्यम्बुस्वपुरुषाः साधनाङ्गानि वै दश ॥
	दशानामपि चैतेषां कर्म प्रोक्तं पृथक् पृथक् ।
	वक्ताध्यक्षो नृपः शास्ता सभ्यः कार्यपरीक्षकः ॥
	स्मृतिर्विनिर्णयं ब्रूते जयदानं दमं तथा ।
	शपथार्थे हिरण्याग्नी अम्बु तृषितजन्तुषु ॥
	गणको गणयेदर्थं लिखेन् न्यायं च लेखकः ।
	प्रत्यर्थिसभ्यानयनं साक्षिणं च स्वपूरुषः ॥
	कुर्यादलग्नकौ रक्षेदर्थिप्रथ्यर्थिनौ सदा ।
	एतद् दशाङ्गं करणं यस्यामध्यास्य पार्थिवः ॥
	न्यायान् पश्येत् कृतमतिः सा सभाध्वरसंमिता ।
	लोकवेदाङ्गधर्मज्ञाः सप्त पञ्च त्रयो ऽपि वा ॥
	यत्रोपविष्टा विप्राग्र्याः सा यज्ञसदृशी सभा ॥ [६०१]
कार्यानुसारेण सभ्याल्पमहत्त्वं ग्राह्यम् । आलग्नकौ प्रतिभुवौ । व्यवहारकालम् आह कात्यायनः ।
	आद्यादह्नो ऽष्टभागाद् यदूर्ध्वं भागत्रयं भवेत् ।
	स कालो व्यवहारस्य शास्त्रे दृष्टो मनीषिभिः ॥
व्यवहारद्रष्टारः सभ्या राज्ञा कार्याः । न हि तेषामस्त्यधिकारो यद् बलात् स्वत एव प्रवर्तेरन् ॥ २।१ ॥


ततश् च यद्गुणकास्ते कार्यास्तान् आह ।

	श्रुताध्ययनसंपन्ना धर्मज्ञाः सत्यवादिनः ।
	राज्ञा सभासदः कार्या रिपौ मित्र च ये समाः ॥ २।२ ॥

श्रुतं वेदवाक्यार्थज्ञानोपयोगि मीमांसाया वेदाङ्गानां च कल्पनिरुक्तव्याकरणानाम् आचार्यादर्थज्ञानम् । अध्ययनं प्रसिद्धम् । ताभ्यां संपन्ना उपेताः । धर्मज्ञा धर्मशास्त्रज्ञाः । धर्मशास्त्राण्याह पितामहः ।
	वेदाः साङ्गास्तु चत्वारो मीमांसा स्मृतयस्तथा ।
	एतानि धर्मशास्त्राणि पुराणं न्यायदर्शनम् ॥
सत्यवदनशीला मित्रामित्रयोः रागद्वेषाभावेन समोपदेशकर्तारो राज्ञा सभासदः कार्या मानदानाभ्याम् आपाद्याः । सभायां सीदन्तीति सभासदः । एते बहुशास्त्रज्ञा ब्राह्मणास्तदलाभे तादृशाः क्षत्रियास्तदलाभे तादृशा एव वैश्याः । तद् आह कात्यायनः ।
	अलुब्धा धनवन्तश् च धर्मज्ञाः सत्यवादिनः ।
	सर्वशास्त्रप्रवीणाश् च सभ्याः कार्या द्विजोत्तमाः ॥
	एकं शास्त्रमधीते यो न विद्यात् कर्यनिश्चयम् ।
	तस्माद् बह्वागमः कार्यो विवादेषूत्तमो नृपैः ॥
	यत्र विप्रो न विद्वान् स्यात् क्षत्रियं तत्र योजयेत् ।
	वैश्यं वा धर्मशास्त्रज्ञं शूद्रं यत्नेन वर्जयेत् ॥
	अतो ऽन्यैर्यत् कृतं कर्यमन्यायेन कृतं तु तत् ।
	नियुक्तैरपि विज्ञेयं दैवाद् यद्यपि शास्त्रतः ॥
मनुः ।
	जातिमात्रोपजीवी वा वरं स्याद् ब्राह्मणब्रुवः ।
	धर्मप्रवक्ता नृपतेर् तु शूद्रः कथंचन ॥
	यस्य राज्ञस्तु कुरुते शूद्रो धर्मविवेचनम् ।
	तस्य सीदति तद् राष्ट्रं पङ्क्ते गौरिव पश्यतः ॥ [६०२]
व्यासः ।
	द्विजान् विहाय य पश्येत् कार्याणि वृषलैः सह ।
	तस्य प्रक्षुभ्यते राष्ट्रं बलं कोशश् च नश्यति ॥
बृहस्पतिः ।
	देशाचारानभिज्ञा ये नास्तिकाः शास्त्रवर्जिताः ।
	उन्मत्तक्रुद्धलुब्धार्ता न प्रष्टव्या विनिर्णये ॥
मनुः ।
	स्मृतिशास्त्रे त्व् अविज्ञाते दुर्ज्ञाते वाविवेकतः ।
	धर्मकार्ये महान् दोषः सभायां वदतः सदा ॥
	शब्दाभिजनतत्त्वज्ञो गणनाकुशलौ शुची ।
	नानालिपिज्ञौ कर्तव्यौ राज्ञा गणकलेखकौ ॥
	आकारके(णे) रक्षणे च साक्ष्यर्थिप्रतिवादिनाम् ।
	सभ्याधीनः सत्यवादी कर्तव्यस्तु स्वपूरुषः ॥ २।२ ॥


प्राड्विवाकविधिम् आह ।

	अपश्यता कार्यवशाद् व्यवहारान् नृपेण तु ।
	सभ्यैः सह नियोक्तव्यो ब्राह्मणः सर्वधर्मवित् ॥ २।३ ॥

व्यवहारदर्शनाद् यदन्यद् गुरुतरं कार्यं तदधीनतया व्यवहारानपश्यता राज्ञा सर्वधर्मवेत्ता ब्राह्मणः पूर्वोक्तैर्ब्राह्मणैः सह व्यवहारदर्शने नियोक्तव्यः । स्वयं च प्राड्विवाकसंज्ञकब्राह्मणो राजन्यो ऽपि व्यवहारान् पश्यति नियोक्तव्य एव । यद् आह नारदः ।
	धर्मशास्त्रं पुरस्कृत्य प्राड्विवाकमते स्थितः ।
	समाहितमतिः पश्येद् व्यवहाराननुक्रमात् ॥
राजा चेद् व्यवहारान् पश्यति प्राड्विवाको ऽनुमन्ता, अन्यदा तु व्यवहारद्रष्टा । अत एव वृद्धबृहस्पतिः ।
	राजा कार्याणि संपश्येत् प्राड्विवाको ऽथ वा द्विजः ।
	न्यायाङ्गान्यग्रतः कृत्वा सत्यशास्त्रमते स्थितः ॥
	विवादे पृच्छति प्रश्नं प्रतिप्रश्नं तथैव च ।
	प्रियपूर्वं प्राग् वदति प्राड्विवाकस्ततः स्मृतः ॥
	व्यवहाराश्रितं प्रश्नं पृच्छति प्राड् इति श्रुतिः ।
	विवदेत् तत्र यस्तस्मिन् प्राड्विवाकस्तु स स्मृतः ॥
नारदः ।
	यथा शल्यं भिषक् कायादुद्धरेद् यन्त्रयुक्तितः ।
	प्राड्विवाकस्तथा शल्यम् युद्धरेद् व्यवहारतः ॥ [६०३]
गौतमः: "सर्वधर्मेभ्यो गरीयः प्राड्विवाके सत्यवचनम्" ॥ २।३ ॥


किं च ।

	रागाल् लोभाद् भयाद् वापि स्मृत्यपेतादिकरिणः ।
	सभ्याः पृथक् पृथग् दण्ड्या विवादाद् द्विगुणं दमम् ॥ २।४ ॥

उक्ताः सभ्यास्ते यदि रागादिवशात् स्मृतिशास्त्रविरुद्धं विवादे ऽपि निर्णयं कुर्वन्ति तदा विवादाद् विवादविषयीभूताद् धनाद् द्विगुणं दण्डं प्रत्येकं दण्डनीयाः । अत्रादिशब्देन सदाचारन्यायापेतस्य ग्रहणम् । रागादिग्रहणं चेह दण्डनीयत्वनिमित्तस्य स्मृत्यपेतादिकारित्वस्य न विशेषणं वाक्यभेदप्रसङ्गात् । यथोभयत्वं हविरांतेः (रादेः) । ततश् च प्रदर्शनार्थत्वे मोहादिहेतुकस्यापि स्मृतिविरुद्धकारित्वस्य दण्डविशेषनिमित्तता भवति । अत एव भृशदण्डनिमित्तेन लोभादिना तुल्यमज्ञानम् आह नारदः ।
	रागादज्ञानतो वापि लोभाद् वा यो ऽन्यथा वदेत् ।
	सभ्यो ऽसभ्यः स विज्ञेयस्तं पापं विनयेद् भृशम् ॥ इति ।
एतच् च दण्डविधानं धनविषयविवादे । वादान्तरे तु पारुष्यादिविषये दण्डान्तरं वेदितव्यम् । अत एवाह विष्णुः: "कूटसाक्षिणां सर्वस्वापहारः । उत्कोचजीविनां सभ्यानां च" । अत्राप्युत्कोचग्रहणं प्रदर्शनार्थम्। । अत एव वृद्धबृहस्पतिः ।
	अन्यायवाचिनः सभ्यास्तथैवोत्कोचजीविनः ।
	विश्वस्तवञ्चकश् चैव निर्वाश्याः सर्व एव ते ॥
यत् तु,
	लोभात् सहस्रं दण्ड्यः स्यान् मोहात् पूर्वं तु साहसम् ।
इत्यादिलोभमोहयोरतुल्यदण्डनिमित्तत्ववचनं तत् साक्षिविषयं न सभ्यविषयम् । अत एव कात्यायनः सम्यग्ज्ञानरहितस्य सभ्यस्य द्विगुणं दण्डम् आह ।
	कार्यस्य निर्णयं सम्यग् ज्ञात्वा सभ्यस्ततो वदेत् ।
	अन्यथा नैव वक्तव्यं वक्ता द्विगुणदण्डभाक् ॥
तथा रागापरपर्यायेण स्नेहेन लोभेन च सभ्यदण्डं प्रत्यज्ञानस्य तुल्यं निमित्तत्वम् आह ।
	स्नेहादज्ञानतो वापि मोहाद् वा लोभतो ऽपि वा ।
	अत्र सभ्यो ऽन्यथावादी दण्ड्यो ऽसभ्यस्तु स स्मृतः ॥
[६०४]	सभ्यदोषात् तु यन् नष्टं देयं सभ्येन तत् तदा ।
	कार्यं तु कार्यिणामेवं निश्चितं न विचारयेत् ॥
तथा ।
	अनिर्णीते तु यद्यर्थे संभाषेत रहो ऽर्थिना ।
	प्राड्विवाको ऽथ दण्ड्यः स्यात् सभ्यश् चैव न संशयः ॥
नारदः ।
	नानियुक्तेन वक्तव्यं व्यवहारे कथंचन ।
	नियुक्तेन तु वक्तव्यमपक्षपतितं वचः ॥
	नियुक्तो वानियुक्तो वा शास्त्रज्ञो वक्तुमर्हति ।
	दैवीं वाचं स वदति यः शास्त्रमुपजीवति ॥
बृहस्पतिः ।
	नियुक्तो वानियुक्तो वा शास्त्रज्ञो वक्तुमर्हति ।
	यत् तेन सदसि प्रोक्तं स धर्मो नात्र संशयः ॥
यथा ।
	लोभद्वेषादिकं त्यक्त्वा यः कुर्यात् कार्यनिश्चयम् ।
	शास्त्रोदितेन विधिना तस्य यज्ञफलं भवेत् ॥
नृपानुवृत्तौ कात्यायनः ।
	अधर्मतः प्रवृत्तं तु नोपेक्षेरन् सभासदः ।
	उपेक्षंआणाः सनृपा नरकं यान्त्यधोमुखाः ॥
	अन्यायतो यियासन्तं ये ऽनुयान्ति सभासदः ।
	ते ऽपि तद्भागिनस्तस्माद् बोधनीयः स तैर्नृपः ॥
मनुः ।
	राजा भवत्यनेनास्तु मुच्यन्ते च सभासदः ।
	एनो गच्छति कर्तारं निन्दार्हो यदि निन्द्यते ॥
	सभा वा न प्रवेष्टव्या वक्तव्यं वा समञ्जसम् ।
	अब्रुवन् विब्रुवन् वापि नरो भवति किल्बिषी ॥
कात्यायनः ।
	न्यायशास्त्रमतिक्रम्य सभ्यैर्यत्र विनिश्चितम् ।
	तत्र धर्मो ह्यधर्मेण हतो हन्ति च संशयः ॥
	यत्र धर्मो ह्यधर्मेण सत्यं यत्रानृतेन च ।
	हन्यते प्रेक्षमाणानां हतास्तत्र सभासदः ॥
प्रेक्षमाणानामित्यनादरे षष्ठी । व्यासः ।
	नासौ सभा यत्र न सन्ति वृद्धा वृद्धा न ते ये न वदन्ति धर्मम् ।
	नासौ धर्मो यत्र न सत्यमस्ति न तत् सत्यं यच् छलेनानुविद्धम् ॥
	ये तु सभ्याः सभां प्राप्य तूष्णीं ध्यायन्त आसते ।
	यथाप्राप्तं च न ब्रूयुः सर्वे ते ऽनृतवादिनः ॥ २।४ ॥

[६०५]

वयवाहदर्शननिमित्तम् आह ।

	स्मृत्याचारव्यपेतेन मार्गेणाधर्षितः परैः ।
	आवेदयति चेद् राज्ञे व्यवहारपदं हि तत् ॥ २।५ ॥

स्मृतिशास्त्रशिष्टाचाररहितेन मार्गेणोपायेन परैराक्षिप्तः सन् राज्ञे यद्यावेदयति अहमनेन विधिनान्यायेन परिभूतो ऽस्मीति यत् तन् निवेदनं व्यवहारपदम् । पदं स्थानं निमित्तमिति यावत् । परैरिति बहुवचनमुपलक्षणार्थम् । तेनैकेन द्वाभ्यां बहुभिश् चाक्षिप्तो लक्ष्यते । आवेदनस्य व्यवहारदर्शने निमित्तत्वेन प्रतिपादनाद् आवेदनाद् ऋते व्यवहारदर्शनं राज्ञा न कार्यम् । तथा च मनुः ।
	नोत्पादयेत् स्वयं कार्यं राजा नाप्यस्य पूरुषः ।
	न च प्रापितमन्येन ग्रसेतार्थं कथंचन ॥
कार्यं न ग्रसेत नापलापयेत् । अत्र कात्यायनः ।
	केन कस्मिन् कदा कस्मात् पृच्छेदेवं सभां गतः ।
केन पुरुषेण कस्मिन् कार्ये कदा कस्माद् धेतोः परिभूतो ऽसीति सभां गतः सभ्य आवेदयितारं पृच्छेत् ।
	सशस्त्रो ऽनुत्तरीयश् च मुक्तकेशः सहासनः ।
	वामहस्तेन वा स्रग्वी वदन् दण्डमवाप्नुयात् ॥
अयमर्थः — स पृष्टः सन् यदि सशस्त्र उत्तरीयवस्त्रहीनो मुक्तकेश आसनोपविष्टो वामहस्तेन किंचिच् चालयञ् शिरसा स्रजं वा धार्यन्न् उत्तरं वदति तदा दण्ड्य इति । तथा ।
	काले कार्यार्थिनं पृच्छेत् प्रणतं पुरतः स्थितम् ।
	किं कार्यं का च ते पीडा मा भैषीर्ब्रूहि मानव ॥
	एवं पृष्टः स यद् ब्रूयात् तत् सभ्यैर्ब्राह्मणैः सह ।
	विमृश्य कार्यं न्याय्यं चेद् आह्वानार्थमतः परम् ॥
	मुद्रां च निक्षिपेत् तस्मिन् पुरुषं वा समादिशेत् ॥
तथा ।
	उत्पादयति यो हिंसां देयं वा न प्रयच्छति ।
	याचमानाय दौःशील्याद् आकृष्यो ऽसौ नृपाज्ञया ॥
बृहस्पतिः ।
	यस्याभियोगं कुरुते तथ्येनाशङ्कयापि वा ।
	तमेवानाययेद् राजा मुद्रया पुरुषेण वा ॥ [६०६]
तथा ।
	अकल्पबालस्थविरविषमस्थक्रियाकुलान् ।
	कार्यातिपातिव्यसनिवृपकार्योत्सवाकुलान् ॥
	धर्मोद्यतानभ्युदये पराधीनशठाकृतीन् ।
	मत्तोन्मत्तप्रमत्तांश् च भृत्यान् नाह्वाययेन् नृपः ॥
अकल्पो व्याधितः । विषमं दुर्गं निगडादि वा । क्रियाकुलो नित्यनैमित्तिककर्मकरणव्यग्रः । कार्यातिपाती यस्य तत् कालम् आगच्छतो गुरुतरकार्यविनाशः । व्यसनमिष्टवियोगादि । उत्सवः कौमुद्यादिः सर्वजनीनः । विवाहादिर्वा प्रातिस्विकः । यदि चिरकालानुवर्त्यनागमनकारणं तदाहूतः सन् व्यवहारनिर्धारणाय पुरुषान्तरं प्रस्थापयेत् । अत एवाह ।
	न च भ्राता न च पिता न पुत्रो न नियोगकृत् ।
	परार्थवादी दण्ड्यः स्याद् व्यवहारेषु विब्रुवन् ॥
तथा ।
	हीनपक्षा च युवतिः कुलजाता प्रसूतिका ।
	सर्ववर्णोत्तमा कन्या ता ज्ञातिप्रभुकाः स्मृताः ॥
अत एवासां ज्ञातय एवाह्वातव्या इत्यर्थः । आह्वातव्या आह ।
	तदधीनकुटुम्बिन्यः स्वैरिण्यो गणिकाश् च याः ।
	निष्कुला याश् च पतितास्तासाम् आह्वानमर्हति ॥
राजा कर्तुमिति शेषः । एतच् चोपलक्षणम् । तेन गोपशौण्डिकादिस्त्रीणामपि परिग्रहः । तासामपि व्यवहारप्रणेतृत्वात् । वनस्थादिव्यतिरेकेण यत्र न सिद्धिस्तत्र तानप्याह्वाययेत् । तदुक्तम् ।
	ज्ञात्वाभियोगं ये ऽपि स्युर्वने प्रव्रजितादयः ।
	तानप्याह्वाययेद् राजा गुरुकार्येषु गोपयन् ॥
तथा ।
	आसेधयोग्य आसेधमुत्क्रामन् दण्डमर्हति ।
	आसेधयंस्तु नासेध्यं राज्ञा शास्य इति स्थितिः ॥
आहूतस्यागच्छत आह्वात्रासेधयोग्यस्यासेधो भोजनादिकार्यान्तरनिषेधः कार्यः । अनासेध्यान् आह नारदः ।
	नदीसंतारकान्तारदुर्देशोपप्लवादिषु ।
	आसिद्धस्तं परासेधमुत्क्रामन् नापराध्नुयात् ॥
[६०७]	निवेष्टुकामो रोगार्तो यियक्षुर्व्यसने स्थितः ।
	अभियुक्तस्तथान्येन राजकार्योद्यतस्तथा ॥
	गवां प्रचारे गोपालाः सस्यकाले कृषीवलाः ।
	शिल्पिनश् चापि तत्काले आयुधीयाश् च विग्रहे ॥
	अप्राप्तव्यवहारश् च दूतो दानोन्मुखो व्रती ।
	विषमस्थाश् च नासेध्या नैतान् आह्वाययेन् नृपः ॥
	देशं कालं च विज्ञाय कार्याणां च बलाबलम् ।
	अकल्पादीनपि शनैर्यानैरानाययेन् नृपः ॥
यानैः शिबिकादिभिः । नारदः ।
	वक्तव्ये ऽर्थे न तिष्ठन्तमुत्क्रामन्तं च तद्वचः ।
	आसेधयेद् विवादार्थं यावद् आह्वानदर्शनम् ॥
आहूयते ऽनेनेति व्युत्पत्त्या राजपुरुष आह्वानः । आसेधे चातुर्विद्यम् आह ।
	स्थानासेधः कालकृतः प्रवासात् कर्मणस्तथा ।
	चतुर्विधः स्याद् आसेधो नासिद्धस्तं व्यतिक्रमेत् ॥
स्थानासेधो यथा — नात्र गृहादौ स्थातव्यमिति । कालासेधस्त्व् अद्य त्वया न भोक्तव्यमित्यादि । प्रवासान् निषेधो यात्रानिवारणम् । कर्मणो निषेधः कृष्यादिवारणम् ।
	आसेधकाल आसिद्ध आसेधं यो ऽतिवर्तते ।
	स विनेयो ऽन्यथा कुर्वन्न् आसेद्धा दण्डभाग् भवेत् ॥
विनेयो दण्ड्यः । अन्यथा कुर्वन्ननासेध्यम् आसेधयन्न् इत्यर्थः । कात्यायनः ।
	आहूतस्त्व् अवमन्येत यः शक्तो राजशासनम् ।
	तस्य कुर्यान् नृपो दण्डं विधिदृष्टेन कर्मणा ॥
	हीने कर्मणि पञ्चाशन् मध्यमेन शतावरम् ।
	गुरुकार्येषु दण्ड्यः स्यान् नित्यं पञ्चशतावरम् ॥
ताम्रिकपणाभिप्रायैषा संख्या ।
	दूताय साधिते कार्ये नेता भक्तं प्रदापयेत् ।
	देशः कालो वयः शक्तिरपेक्ष्या भोजने तथा ॥
	आकारकस्य सर्वत्र त्व् इति धर्मविदो विदुः ।
	प्रतिभूश् च ग्रहीतव्यः प्राड्विवाकेन कार्यिणः ॥
[६०८]	प्रत्यर्थिनि समायाते समुपस्थापनक्षमः ।
	अथ चेत् प्रतिभूर्नास्ति वादयोग्यस्य वादितः ॥
	स रक्षितो दिनस्यान्ते दद्याद् दूताय वेतनम् ॥ २।५ ॥


व्यवहारान् पश्यता प्रथमं यत् कार्यं तद् आह ।

	प्रत्यर्थिनो ऽग्रतो लेख्यं यथावेदितमर्थिना ।
	समामासतदर्धानर्नामजात्यादिचिह्नितम् ॥ २।६ ॥

अर्थिनाग्रवादिना धर्माधिकारे येन येन प्रकारेण कार्यम् आवेदितं तत् तेनैव प्रकारेण वर्षादिचिह्नितं प्रत्यर्थिनः पुरतो राज्ञा लेखयितव्यम् । तत्रावेदनप्रकारो यथा — मदीयं सुवर्णमेतावदमुकवत्सरे ऽमुकमासे ऽमुकपक्षे ऽमुकतिथाव् अमुकेनामुकजातीयेनाधमर्णेन गृहीतमिति । अथ वा विवादास्पदधनस्य नामजात्यादिचिह्नितम् । आदिशब्देन खण्डत्वमुण्डत्वसंख्यापरिमाणादि गृह्यते । अन्यथा संख्यादिरहितद्रव्यविषयविवादस्यानादेयता स्यात् । अत्र कात्यायनः ।
	निवेश्य कालं वर्षं च मासं पक्षं तिथिं तथा ।
	वेलां प्रदेयं विषयं स्थानं जात्याकृती वयः ॥
	साध्यं प्रमाणं द्रव्यं च संख्यां नाम तथात्मनः ।
	राज्ञां च क्रमशो नाम निवासं साध्यनाम च ॥
	क्रमात् पितॄणां नामानि पीडाम् आहर्तृदायकौ ।
	क्षमालिङ्गानि चान्यानि पक्षं संकीर्त्य कल्पयेत् ॥
येषां मध्ये यानि साधकबाधकप्रमाणोपन्यासोपयोगीनि यत्र भवन्ति तत्र तान्येव लेख्यानि । न सर्वाणि प्रयोजनाभावात् । तत्र समामासादीनां वृद्धिविवाहादेः पूर्वोत्तरकालविवादे चास्त्युपयोगः । चौर्यादिविवादे नामजात्यादेः । एवमन्येष्व् अप्य् ऊहनीयम् ।
	देशः कालस्तथा स्थानं संनिवेशस्तथैव च ।
	जातिः संज्ञाधिवासश् च प्रमाणं क्षेत्रनाम च ॥
	पितृपैतामहं चैव पूर्वराजानुकीर्तनम् ।
	स्थावरेषु विवादेषु दशैतानि निवेशयेत् ॥
देशो जनपदः । तेन विशेषणीयं विवादास्पदं स्थावरम् । एवमुत्तरत्रापि । [६०९] क्रयविक्रयप्रतिग्रहादिकालो ऽत्र कालः । स्थानं ग्रामादिसंनिवेशो वृत्तत्वदीर्घत्वादिः । जातिर्व्रीह्यादिजन्म, तयोपलक्षणीयं क्षेत्रादीत्यर्थः । अथ वा दायकादेर् जातिर्ब्राह्मणादिः । संज्ञा नाम, चिह्नं वा वृक्षादि । अधिवासः समीपवर्तिक्षेत्रस्वामिवर्गः । प्रमाणं परिमाणं निवर्तनादि । आघटनादि वा । प्रसिद्धमन्यत् । एवमुक्तरूपा भाषा लेखनीया विचारकैरुपादेया न विपरीता । तदुक्तम् ।
	देशकालविहीनश् च द्रव्यसंख्याविवर्जितः ।
	साध्यप्रमाणहीनश् च पक्षो ऽनादेय इष्यते ॥
अनादेयस्त्याज्यः परीक्षकैः । अयमभिप्रायः — निर्णयप्रयोजनवान् विचारः प्रेक्षावतामुपादेयः । ऋणादानादिव्यवहारश् च धनप्राप्तिप्रयोजनः । न चोक्तविशेषेण रहितं धनं पराजितेनापि प्रतिवादिना शक्यं दातुमितरेण च ग्रहीतुम् ।
	अप्रसिद्धं निराबाधं निरर्थं निष्प्रयोजनम् ।
	असाध्यं वा विरुद्धं वा पक्षाभासं विवर्जयेत् ॥
अप्रसिद्धौ यथा — मदीयं शशविषाणमनेनापहृतमिति । निराबाधो निरुपद्रवो यथा — अस्मत्प्रदीपप्रभयायं स्वगृहे व्यवहरति । निरर्थो निरभिधेयो यथा — कचततपेति । निष्प्रयोजनो यथा — अस्मद्गृहसंनिधौ श्लाघ्यमानः (?) पठतीति । असाध्यो ऽशक्यसाधनो यथा — देवदत्तेनाहमक्षिनिकोचेनोपहसित इति । न ह्ययं पक्षः साक्षिविषयः, अल्पकालत्वात् । नापि दिव्यविषयो ऽल्पत्वात् । प्रमाणान्तरं तु नैव संभवति । पुरराष्ट्रराजकार्यविरुद्धो विरुद्धः । एवंविधं पक्षं वादी वर्जयेन् नोपन्यसेत् । उपन्यस्तमपि राजा नोपाददीत । कात्यायनः ।
	पुरराष्ट्रविरुद्धश् च यश् च राज्ञा विवर्जितः ।
	अनेकपदसंकीर्णः पूर्वपक्षो न सिध्यति ॥
पुरराष्ट्रविरुद्धः पुरराष्ट्राचारविरुद्धः । राज्ञा विवर्जितो निषिद्धो नास्मद्राष्ट्रे रूपकैर्व्यवहर्तव्यमित्यादि । ऋणादीनां व्यवहारपदानामेकेषां यत्र पक्षे संकरः सो ऽनेकपदसंकीर्णः, यथा— मदीयं सुवर्णमनेन गृहीतमेतद्धस्ते मया द्रम्मसहस्रं निक्षिप्तम् । अस्वामिनानेन गौर्विक्रीता भासप्लवान् दण्डेन च ताडितवान् इति ।
	बहुप्रतिज्ञं यत् कार्यं व्यवहारेषु निश्चितम् ।
	कामं तदपि गृह्णीयाद् राजा तत्त्वबुभुत्सया ॥ [६१०]
यत् कार्यमेकम् ऋणादानादिकं बहूनामर्थानां प्रतिज्ञया विना न सिध्यति तद् ग्राह्यं तेन संकीर्णविषयत्वाभावादुपादेयमेव । यथा — वाराणस्यामनेन मदीयं सुवर्णशतम् ऋणरूपेण गृहीतम् । पुनर्वर्षान्तरे वस्त्राण्येतावन्ति गृहीतानि । अतो ऽपि कालान्तरे स्थानान्तरेष्व् अजा गावो धान्यं च गृहीतमिति । अथ वायमर्थः — ऋणादाननिक्षेपास्वामिविक्र्यादिव्यवहारविषया अनेकाः प्रतिज्ञा एकस्मिन् धनप्राप्तिरूपे कार्ये भवन्ति । तदपि कार्यं कामं राजोपाददीत । यद् प्रतिज्ञासु प्रत्येकं भेदेन प्रमाणोपन्यासं करोति । नारदः ।
	एकस्य बहुभिः सार्धं स्त्रीभिः प्रेष्यकरैस्तथा ।
	अनादेयो भवेद् वादो धर्मविद्भिः प्रकीर्तितः ॥
	गुरोः शिष्यैः पितुः पुत्रैर्दम्पत्योः स्वामिभृत्ययोः ।
	एतेषु समवेतेषु व्यवहारो न विद्यते ॥
बहुभिः सहैकस्य प्रत्येकं युगपद् व्यवहारो नादेयः । क्रमेण तु बहुभिरपि सह समुदितैर्वादेय एव । स्त्रीभिर्गोपशौण्डिकादिस्त्रीव्यतिरिक्ताभिरेवं प्रेष्यकरैर्दासादिभिर्व्यवहारो नादेयः । किं तु तत्स्वामिभिः सहैव कार्यः । यथाशास्त्रं गुरुणा दण्डितेषु शिष्येषु तैः सह गुरोर्विवादो दण्डपारुष्ये नादेयः । एवं पुत्रादीनां पित्रादिभिः । तदुक्तं मनुना ।
	भार्या पुत्रश् च दासश् च शिष्यो भ्राता सहोदरः ।
	प्राप्तापराधास्ताड्याः स्यू रज्ज्वा वेणुदलेन वा ॥
	पृष्ठतस्तु शरीरस्य नोत्तमाङ्गे कदाचन ।
	अतो ऽन्यथा तु प्रहरन् प्राप्तः स्याच् चौरकिल्बिषम् ॥
किल्बिषं दण्डनिमितम् । तथा च दम्पत्योः सादारणधन्त्वान् मध्यके धने विवादो नादेयः । "तथा विवादं कुर्वीत सा भर्त्रा हीयते अप्" इति शङ्कया विवादो नादेयः । बृहस्पतिः ।
	प्रतिज्ञादोषनिर्मुक्तं साध्यं सत्कारणान्वितम् ।
	निश्चितं लोकसिद्धं च पक्षं पक्षविदो विदुः ॥
	मृषायुक्तिक्रियाहीनमसाध्याद्यर्थम् आकुलम् ।
	पूर्वं पक्षं लेखयतो वादहानिः प्रजायते ॥
प्रतिज्ञादोषो यथा — प्रत्यक्षादिप्रमाणविरोधो यथानुष्णो ऽग्निः । लोकविरोधो यथाशशी चन्द्रः । स्ववचनवोरोधो यथा — माता मे वन्ध्या । पिता मे [६११] बालब्रह्मचारीत्यादयः । मृषा मिथ्या । कात्यायनः ।
	अधिकांश् छातयेदर्थान् हीनांश् च प्रतिपूरयेत् ।
	भूमौ निवेशयेत् तावद् यावदर्थो ऽभिवर्णितः ॥
तथा ।
	पूर्वपक्षं स्वभावोक्तं प्राड्विवाको ऽभिलेखयेत् ।
	पाण्डुलेख्येन फलके ततः पत्रे विशोधितम् ॥
स्वभावो भयाद्युपाधिरहितत्वम् । नारदः ।
	भाषाया उत्तरं यावत् प्रत्यर्थी न निवेदयेत् ।
	अर्थी तु लेखयेत् तावद् यावद् वस्तु विविक्षितम् ॥
बृहस्पतिः ।
	अभियोक्ताप्रगल्भत्वाद् वक्तुं नोत्सहते यदा ।
	तस्य कालः प्रदातव्यः कालशक्त्यनुरूपतः ॥
अभियोक्ताग्रवादी । यत्रोभयोरर्थित्वं प्रत्यर्थिवं च साध्यभेदाद् भवति तत्र को ऽग्रवादीत्यपेक्षिते बृहस्पतिराह ।
	अहंपूर्विकया याताव् अर्थिप्रथर्थ्नौ यदा ।
	वादो वर्णानुपूर्व्येण ग्राह्यः पीडामवेष्य च ॥
यत्रानेकानि वादिप्रतिवादियुग्मानि युगपदुपस्थितानि स्युस्तत्र व्यवहारदर्शने क्रमनियमम् आह मनुः ।
	अर्थानर्थाव् उभौ बुद्ध्या धर्माधर्मौ च केवलौ ।
	वर्णक्रमेण सर्वाणि पश्येत् कार्याणि कार्यिणाम् ॥
कात्यायनः ।
	तत्राभियोक्ता प्राग् ब्रूयादभियुक्तस्त्व् अनन्तरम् ।
	तयोरुक्ते सदस्यास्तु प्राड्विवाकस्त्व् अतः परम् ॥
भाषोत्तरक्रियानिर्णया एवाभियोक्त्रादिविषयविशिष्टा तत्रोक्ताः । नारदः ।
	यस्य वात्यधिका पीडा कार्यं वात्यधिकं भवेत् ।
	तस्याग्रवादो दातव्यो न यः पूर्वं निवेदयेत् ॥
बृहस्पतिः ।
	चतुर्विधः पूर्वपक्षः प्रतिपक्षस्तथैव च ।
	चतुर्धा निर्णयः प्रोक्तः कश्चिदष्टविधः स्मृतः ॥
	शङ्काभियोगस्तथ्यं च लक्ष्ये ऽर्थे ऽभ्यर्थनं तथा ।
	वृत्ते वादे पुनर्न्यायः पक्षो ज्ञेयश् चतुर्विधः ॥ २।६ ॥
[६१२]

	श्रुतार्थस्योत्तरं लेख्यं पूर्ववादकसंनिधौ ।

श्रुतो भाषाया अर्थो येन प्रतिवादिना तदीयमुत्तरं पूर्ववादिसंनिधौ लेख्यम् । अत्र बृहस्पतिः ।
	विनिश्चिते पूर्वपक्षे ग्राहाग्राह्यविशेषिते ।
	प्रतिज्ञाते स्थिरीभूते लेखयेदुत्तरं ततः ॥
नारदः ।
	यदा त्व् एवंविधः पक्षः कल्पितः पूर्ववादिना ।
	दद्यात् तत्पक्षसंबद्धं प्रतिवादी तदोत्तरम् ॥
	पक्षस्य व्यापकं सारमसंदिग्धमनाकुलम् ।
	अव्याख्यागम्यमित्येतदुत्तरं तद्विदो विदुः ॥
पक्षस्य व्यापकं यत् पक्षं निराकारकतया व्याप्नोति । सारं दृढम् । असंदिग्धमसंकीर्णम् । अनाकुलं पूर्वापराविरुद्धम् । अव्याख्यागम्यमध्याहारव्यवहितयोजनाव्यवधारणकल्पनाविपरिणामरहितम् । उत्तरभेदान् आह ।
	मिथ्यासंप्रतिपत्त्या वा प्रत्यवस्कन्दनेन वा ।
	प्राङ्न्यायविधिसिद्ध्या वा उत्तरं प्राक् चतुर्विधम् ॥
कात्यायनः ।
	श्रुत्वा भाषार्थमन्यस्तु यदा तं प्रतिषेधति ।
	अर्थतः शब्दतो वापि मिथ्या तज् ज्ञेयमुत्तरम् ॥
मिथ्योत्तरं चतुर्विधं यद् आह स एव ।
	मिथ्यैतन् नाभिजानामि तदा मे ऽभूदसंनिधिः ।
	अजातश् चास्मि तत्काल इति मिथ्या चतुर्विधः ॥
मिथ्योत्तरस्य मिथ्यैतद् इत्येकः प्रकारः । नाभिजानामीति द्वितीयः । तस्मिन् काले तस्मिन् देशे च न मे संनिधिरिति तृतीयः । तस्मिन् काले ऽहं त्व् अजात इति चतुर्थः । नाभिजानामि न स्मरामीत्यर्थः । संप्रतिपत्त्युत्तरस्वरूपम् (?) आह ।
	साध्यस्य सत्यवचनं प्रतिपत्तिरुदाहृता ।
पूर्ववादिप्रतिज्ञा सत्येत्युत्तरं संप्रतिपत्तिः । संप्रतिपत्ताव् उत्तरान्त एव व्यवहारः । अत एव तत्र व्यवहारस्य द्विपात्त्वम् आह बृहस्पतिः ।
	मिथ्योत्तरे चतुष्पात् स प्रत्यवस्कन्दने तथा ।
	व्यवहारस्तु विज्ञेयो द्विपात् संप्रतिपत्तिषु ॥ इति । [६१३]
भाषा, उत्तरम्, प्रमाणम्, निर्णयः, इति व्यवहारस्य चत्वारः पादाः । संप्रतिपत्तौ तु भाषोत्तरात्मकौ द्वाव् एव पादौ । प्रत्यवस्कन्दलक्षणम् आह नारदः ।
	अर्थिना लिखितो यो ऽर्थः प्रत्यर्थी यदि तं तथा ।
	प्रपद्य कारणं ब्रूयात् प्रत्यवस्कन्दनं स्मृतम् ॥
प्राङ्न्ययोत्तरलक्षणम् आह स एव ।
	आचारेणावसन्नो ऽपि पुनर्लेखयते यदि ।
	स विनेयो जितः पूर्वं प्राङ्न्यायस्तु स उच्यते ॥
आचारो व्यवहारः । अवसन्नो जितः । मिथ्योत्तरादीनां परस्परविविक्तत्वे सत्युत्तरत्वं न तु मिश्राणाम् । तद् आह कात्यायनः ।
	पक्षैकदेशे यत् सत्यमेकदेशे च कारणम् ।
	मिथ्या चैवैकदेशे स्यात् संकरात् तदनुत्तरम् ॥
अनुत्तरत्वे हेतुम् आह ।
	न चैकस्मिन् विवादे च क्रिया स्याद् वादिनोर्द्वयोः ।
	न चार्थसिद्धिरुभयोर्न चैकत्र क्रियाद्वयम् ॥
क्रिया साक्ष्यादिकं प्रमाणम्, तन् मिथ्योत्तरे पूर्ववादिनः । प्रत्यवस्कन्दे चोत्तरवादिनः । तत्र यदि मिथ्यावस्कन्दयोः संकीर्णयोः सम्यगुत्तरत्वं स्यात् तदा द्वयोर्वादिनोः प्रमाणं प्राप्नोति । तच् च विरुद्धम्, तथा यदि मिथ्योत्तरं तदा पूर्ववादिन एव् प्रमाणं न तूत्तर्वादिनः । तच् चैतदेकस्मिन् व्यवहारे विरुद्धम् । भवतु वा द्वयोः प्रमाणमविरुद्धं तथापि द्वयोरर्थसिद्धिर्विरुध्यते । तथा हि — पूर्ववादिना स्वसाध्यो ऽर्थो ममानेन सुवर्णशतं देयमित्यादि लिखितादिना साध्यते । परेणापि न देयमिति, तत्रोभयोर्नार्थसिद्धिरन्योन्यविरोधात् । किं च प्रत्यवस्कन्दोत्तरप्राङ्न्यायोत्तरयोः संकीर्णयोः सम्यगुत्तरते प्रमाणद्वयमेकत्र वादिनि प्राप्नोति । तथा हि — प्रत्यवस्कन्दवादित्वादित्वाद् गृहीतस्य दत्तत्वादौ कारणे कापि क्रिया कार्या । प्राङ्न्यायोत्तरत्वे तु जितपत्रादिका क्रिया । न च क्रियाद्वयस्य प्रामाण्यं प्रमेयभेदात् । एकया हि क्रियया साध्यसिद्धौ व्यर्थापरा । तस्माद् संकीर्णमेव सम्यगुत्तरम् । व्यासः ।
	मिथ्योत्तरं कारणं च स्यातामेकत्र चेदुभे ।
	सत्यं वापि सहान्येन तत्र ग्राह्यं किमुत्तरम् ॥
	मिथ्याकारणयोर्वापि ग्राह्यं कारणमुत्तरम् ।
	यत् प्रभूतार्थ्विषयं यत्र वा स्यात् क्रियाफलम् ॥
[६१४]	उत्तरं तत्र तज् ज्ञेयमसंकीर्णमतो ऽन्यथा ॥
अस्यार्थः — एकत्रोत्तरावसरे मिथ्योत्तरं कारणं चोत्तरवादी ब्रूते । यथा मदीया गौरस्मिन् काले ऽनेनापहृता सास्य गौर्विद्यते गृह इति पूर्ववादिनोक्ते ऽन्यो ब्रूते — मिथ्यैतत् किं त्व् अस्मद्गृहजातैवेति । तथा चौरो ऽयं यतो देवदत्तस्य गौर्विनष्टा सास्य गृहे वर्तत इति पर्यनुयुक्तो ब्रूते — सत्यं देवदत्तस्य गौरस्मद्गृहे वर्तते, किं तु नाहं चौरो यतो ऽस्मद्गोधनेन सार्धमस्मद्गृहम् आगतेति । अत्र प्रत्यवस्कन्दांश एवोत्तरत्वेन ग्राह्यः । यद् वा यस्मिन्नर्थे साधिते द्वितीयो ऽर्थात् सिध्यति तत् प्रभूतविषयमुत्तरं ग्राह्यम् । यत्र वांशे प्रमाणफलं हानमुपादानं वा संभवति स ग्राह्यः । अतः प्रकारात् प्रकारान्तरमसंकीर्णमेव वाच्यं न तु संकीर्णमिति । अत एव कात्यायनः ।
	प्रपद्य कारणं पूर्वमन्यद् गुरुतरं यदि ।
	प्रतिवाक्यगतं ब्रूयात् साध्यते तद् धि नेतरत् ॥
बृहस्पतिः ।
	प्रत्यर्थविधिराख्यातः संगतार्थप्रपादने ।
	चतुर्विधस्याप्यधुना यत् तद् ग्राह्यं तदुच्यते ॥
	प्रस्तुतादन्यन् मध्यस्थं न्यूनाधिकमसगतम् (?) ।
	अवाच्यसारं संदिग्धं प्रतिपक्षं न लक्षयेत् ॥
कात्यायनः ।
	संदिग्धमन्यत् प्रकृतादत्यल्पमतिभूरि वा ।
	पक्षैकदेशे व्याप्यन्यत् तथा नैवोत्तरं भवेत् ॥
	यद् व्यस्तपदमव्यापि निगूढार्थमनाकुलम् ।
	व्याख्यागममसारं च नोत्तरं स्वार्थसिद्धये ॥
तत्र संदिग्धं यथा — सुवर्णशतं मे धारयते ऽयमित्यनुयुक्तो ब्रूते सुवर्णशतं पणशतं वेति । प्रकृतादन्यद् यथा — सुवर्णशतं धरयसे त्वं मदीयमित्युक्तो नाहं त्वां ताडयामीति वदति । अत्यल्पं यथा — शताभियोगे सत्यं दश धारयामीति । अथ वा चकारादिना निपातेनानेकविवक्षितार्थप्रतिपादनम्, अतिभूरि, स्वल्पे ऽर्थे वक्तव्ये महावाक्यमसंग्राह्यार्थम् । पक्षैकदेशव्यापि पूर्वपक्षैकदेशे निराकारकं यथा — गोहिरण्याद्यनेकद्रव्यानुयोगे कृते न हिरण्यं धारये ऽहमिति व्यस्तपदं व्यवहितान्वयम् । अव्यापि देशविशेषेण कालविशेषेण वा विशिष्टं [६१५] पूर्वपक्षं निराकरोति न स्वरूपेण, यथा — चैत्रमास्युज्जयिन्यां सुवर्णशतं मदीयमनेन गृहीतमित्यभियुक्तो ब्रूते न मयोज्जयिन्यां चैत्रे गृहीतमिति । नैवम् आचष्टे न मया गृहीतमिति । निगूढार्थमप्रसिद्धार्थपदम् । यथा — अर्जुनीशब्देन गोरभिधानम् । काश्यपीशब्देन वा भूमेः । आकुलं पूर्वापरविरुद्धम् । व्याख्यागम्यमसमर्थसमासाध्याहारविपरिणामादिवशाद् गमकम् । असारमदृढं यत्रोक्त एव नैतत् संभवतीति सर्वेषां बुद्धिर् जायते । बृहस्पतिः ।
	पूर्वपक्षे यथार्थं तु न दद्यादुत्तरं तु यः ।
	प्रत्यक्षी दापनीयः स्यात् सामादिभिरुपक्रमैः ॥
	प्रियपूर्वं वचः साम भेदस्तु भयदर्शनम् ।
	अर्थापकर्षणं दण्डस्ताडनं बन्धनं तथा ॥
	उभयैश् चोद्यमाने ऽपि न दद्यादुत्तरं तु यः ।
	अतिक्रान्ते सप्तरात्रे जितो ऽसौ दण्डमर्हति ॥
उभयैरुपायैर्मृदुभिः खरैश् च । तथा ।
	उन्मत्तमत्तनिर्धूता महापातकदूषिताः ।
	जडातिवृद्धबालाश् च विज्ञेयास्तु निरुत्तराः ॥
कात्यायनः ।
	यथार्थमुत्तरं दद्यादयच्छन्तं च दापयेत् ।
	सामभेदादिभिर्मार्गैर्यावत् सो ऽर्थः समुत्थितः ॥
	मोहाद् वा यदि वा शाठ्याद् यन् नोक्क्तं पूर्ववादिना ।
	उत्तरान्तर्गतं चापि तद्ग्राह्यमुभयोरपि ॥
अयमर्थः — यद् वा यदपि संमोहादिवशात् पूर्ववादिना नोक्तम् । उत्तरान्तर्गतं चाप्युत्तरे कथ्यमाने ऽपि प्रोच्यमानं ग्राह्यमुत्तरवादिनः । क्रियापाद उत्तरम् । उत्तरसमाप्तौ तु कात्यायन आह ।
	उभयोर्लिखिते वाच्ये प्रारब्धे कार्यनिर्णये ।
	अनुक्तं तत्र यो ब्रूयात् तस्मादर्थात् स हीयते ॥


	ततो ऽर्थी लेखयेत् सद्यः प्रतिज्ञातार्थसाधनम् ॥ २।७ ॥
	तत्सिद्धौ सिद्धिम् आप्नोति विपरीतमतो ऽन्यथा ।
	चतुष्पाद् व्यवहारो ऽयं विवादेषूपदर्शितः ॥ २।८ ॥
[६१६]

तत उत्तरलेखनादुत्तरकालमर्थी पूर्ववादी प्रतिज्ञातस्यार्थस्य साधनं प्रमाणं सद्यस्तत्कालमेव लेखयेत् । तस्य साधनस्य सिद्धौ सिद्धिं जयलक्षणां प्राप्नोति । अतो ऽन्यथा साधनस्यासिद्धौ विपरीतं पराजयम् आप्नोतीत्यर्थः । तथा च नारदः ।
	सारस्तु व्यवहाराणां प्रतिज्ञा समुदाहृता ।
	तधानौ हीयते वादी तरंस्तामुत्तरो भवेत् ॥
प्रतिज्ञामुत्तीर्णो भवेद् इत्यर्थः । अयमस्माभिश् चतुष्पाच् चतुर्भागो व्यवहारो व्यापारः सर्वविवादेषूक्तः । तत्र "प्रत्यर्थिनो ऽग्रतो लेख्यम्" इत्यनेन व्यवहारस्य प्रथमपाद उक्तः । "श्रुतार्थस्योत्तरं लेख्यम्" इत्यनेन द्वितीयः । "ततो ऽर्थी लेखयेत् सद्यः" इत्यनेन तृतीयः । "तत्सिद्धौ सिद्धिम्" इति चतुर्थः । अत्र च सिद्धिशब्देन सभ्यानामर्थिप्रत्यर्थिविषयजयपराजयावधारणोपायभूतं प्रमाणमस्येदं शास्त्रतः प्राप्नोतीति विचारकाणां परामर्शः प्रत्याकलितादिशब्दवाच्य उच्यते, सिद्धिफलत्वात् । अत एवाह कात्यायनः ।
	पूर्वपक्षश् चोत्तरं च प्रत्यकलितमेव च ।
	क्रियापादश् च तेनायं चतुष्पात् समुदाहृतः ॥
अत एव बृहस्पतिः ।
	पूर्वपक्षः स्मृतः पादो द्वितीयस्तूत्तरस्तथा ।
	क्रियापादस्तथा वाच्यश् चतुर्थो निर्णयस्तथा ॥
अत्र च निर्णयफलको न्यायपरामर्शो निर्णयशब्देन लक्ष्यते । ततो ऽर्थी लेखयेत् सद्य इति मिथ्योत्तरविषयम् । उत्तरान्तरे तु प्रत्यर्थीन (?) एव प्रमाणम् । तद् आह हारीतः ।
	प्राङ्न्याये कारणोक्तौ तु प्रत्यर्थी निर्दिशेत् क्रियाम् ।
	मिथ्योक्तौ पूर्ववादी तु प्रतिपत्तौ न सा भवेत् ॥
क्रियात्र साधनम् । तद् आह कात्यायनः ।
	कार्यं हि साद्यमित्युक्तं साधनं तु क्रियोच्यते ।
	द्विभेदा सा पुनर् ज्ञेया दैविकी मानुषी तथा ॥
	मनिषी लेख्यसाक्ष्यादिर्वधादिर्दैविकी मताह् ॥
प्राक्न्यायोत्तरे मनुष्येव जयपत्रादिका क्रियेत्याह व्यासः ।
	प्राक्न्याये जयपत्रेण प्राड्विवाकादिभिस्तथा ।
	सत्यं वादी समाप्नोति यद् यत् तेन निवेदितम् ॥ [६१७]
प्राड्विवाकादयः पूर्वं न्यायद्रष्टार उक्ताः ॥ २।८ ॥


[इति श्रीविद्याधरवंशप्रभवश्रीशिलाहारनरेन्द्रजीमूतवाहनान्वयप्रसूत-
श्रीमद्परआदित्यदेवविरचिते याज्ञवल्क्यधर्मास्त्रनिबन्धे ऽपरार्के
साधारणव्यवहारमातृकाप्रकरणम् ॥ १ ॥ ]

[अथ सटीकायाज्ञवल्क्यस्मृतौ

असाध्धारणव्यवहारमातृकाप्रकरणम् । (२) ]


सामान्यतश् चतुर्धा व्यवहारः । तस्येदानीं क्रमम् आह ।

	अभियोगमनिस्तीर्य नैनं प्रत्यभियोजयेत् ।
	अभियुक्तं च नान्येन नोक्तं विप्रकृतिं नयेत् ॥ २।९ ॥

स्वस्याक्षेपं परेण कृतमनुद्धृत्यैनं क्षेप्तारं न प्रत्यभियोजयेन् नाक्षिपेत् । तत्र व्यवहारे स्वयं प्रतियोगी तं परेणार्थिना प्रक्रान्तं परिसमाप्य पश्चात् स्वयमर्थी भूत्वानेन सह व्यवहारान्तरम् आरभेतेत्यर्थः । तथान्येनार्थिनाभियुक्तं तावन् नाभियुञ्जीत । यावत् स व्यवहारो न परिसमाप्यते । तथा यत् स्वयं व्यवहाराङ्गतयोक्तं तद्विप्रकृतिं विरोधं न नयेन् न प्रापयेत् । पूर्वापरविरुद्धं न भाषेतेत्यर्थः ॥ २।९ ॥


अत्रापवादम् आह ।

	कुर्यात् प्रत्यभियोगं च कलहे साहसेषु च ।

कलहादाव् अभियुक्तो ऽभियोगमनिस्तीर्यापि प्रत्यभियोगं कुर्यात् । यथाहमनेन शप्तस्ताडितो वेत्यभियुक्तः परिहारमकृत्वैव ब्रूते — अहमनेन शप्तस्ताडितो वेति । अत एवात्र विषये निर्णयम् आह नारदः ।
	पूर्वम् आक्षारयेद् यस्तु नियतं स्यात् स दोषभाक् ।
	पश्चाद् यः सो ऽप्यसत्कारी पूर्वे तु विनयो गुरुः ॥
आक्षारयेदपराध्नुयात् । युगपदपराधे ऽपि स एवाह ।
	पारुष्यदोषावृतयोर्युगपत्संप्रवृत्तयोः ।
	विशेषश् चेन् न लभ्येत विनयः स्यात् समस्तयोः ॥
विनयो दण्डः । कलहो वाक्पारुष्यम् । साहसो दण्डपारुष्यम् ॥

वादिप्रतिवादिकार्यमुक्तम् । अधुना परीक्षकाणां कार्यम् आह ।

	उभयोः प्रतिभूर्ग्राह्यः समर्थः कार्यनिर्णये ॥ २।१०। ॥
[६१८]
उभ्ययोरर्थिप्रत्यर्थिनोः प्रतिभूर्ग्राह्यो यः समर्थः कार्यनिर्णये निर्णीतकार्यविषय इत्यर्थः । निर्णीते च कार्ये जितवतो धनदानं राज्ञे च दण्डदानम् । प्रतिभूग्रहणं वस्तुसामर्थ्यान् निर्णयकरणस्य पुरस्ताद् भवति । प्रतिभुवो ऽसंभवे कात्यायन आह ।
	अथ चेत् प्रतिभूर्नास्ति कार्ययोग्यस्तु वादिनोः ।
	स रक्षितो दिनस्यान्ते दद्याद् भृत्याय वेतनम् ॥
स पराजितो वादी ॥ २।१० ॥


पराजितं प्रत्याह ।

	निह्नवे भावितो दद्याद् धनं राज्ञे च तत्समम् ।
	मिथ्याभियोगी द्विगुणमभियोगाद् धनं वहेत् ॥ १।११ ॥

निह्नवो मिथ्योत्तरम् । तद्वादी पूर्ववादिना भावितो दैवमानुषप्रमाणबलेन प्रतिज्ञातमर्थमङ्गीकारितस्तदग्रवादिने तत्समं च राज्ञे दण्डं दद्यात् । यस्तु प्रमाणरहितमभियोगं कुरुते सो ऽभियोगादभियोगविषयाद् धनाद् द्विगुणं धनं वहेद् राज्ञे प्रापयेत् । एतच् च सपणव्यवहारविषयम् । अस्ति च पणरहितो ऽपि व्यवहारः । यत् आह नारदः ।
	सोत्तरो ऽनुत्तरश् चैव स विज्ञेयो द्विलक्षणः ।
	सोत्तरो ऽत्यधिको यत्र विलेखात् पूर्वकः पणः ॥
भाषालेखात् पूर्वत्र विवादविषयाद् धनादधिकः पणो यत्रोपेयते स सोत्तरो व्यवहारः ॥ २।११ ॥


व्यवहारदर्शनं प्रति विषयविशेषे कालविशेषम् आह ।

	साहसस्तेयपारुष्यगोऽभिशापात्यये स्त्रियाम् ।
	विवादयेत् सद्य एव कालो ऽन्यत्रेच्छया स्म्र्तः ॥ २।१२ ॥

सहसा बलेन हठाज् जनसमक्षं यत् परहिंसादि क्रियते तत् साहसम्, स्तेयं प्रसिद्धम्, पारुष्यं वचसा कायेन वा परस्य दुःखोत्पादनम्, गोशब्द उपजीव्यद्रव्योपलक्षणार्थः । अभिशापः पापाभिशंसनम् । तस्य पारुष्यान्तर्भावे ऽपि पृथग्वचनम् आदरार्थम् । अत्ययो विनाशः । एषु विषयेषु स्त्रीविषये च सद्यस्तदहरेव विवादयेद् व्यवहारं पश्येत् । उक्तविषयादन्यत्र यद्युत्तरवादी सद्यो [६१९] नोत्तरं दातुं इच्छति किं तु कालान्तरे तदा तदिच्छातो ऽन्यो ऽप्युत्तरस्य कालो भवति । अत्र बृहस्पतिः ।
	विनिश्चिते पूर्वपक्षे ग्राह्याग्राह्यविशेषिते ।
	प्रतिज्ञार्थे स्थिरीभूते लेखयेदुत्तरं ततः ॥
	शालीनत्वाद् भूयात् तद्वत् प्रत्यर्थी स्मृतिविभ्रमात् ।
	कालं प्रार्थयते यत्र तत्रेमं लब्धुमर्हति ॥
कात्यायनः ।
	सद्यःकृतेषु कार्येषु सद्य एव विवादयेत् ।
	कालातीते तु वा कालं दद्यात् प्रत्यर्थिने प्रभुः ॥
सद्यःकृतेषु स्मृतिसंभवात् सद्य एवोत्तरदानमित्यभिप्रायः ।
	श्रुत्वा लेखयतो ह्यर्थं प्रत्यर्थी कारणाद् यदि ।
	कालं विवादे याचेत तस्य देयो न संशयः ॥
	सद्यःकृते सद्य एव समातीते दिनं क्षिपेत् ।
	षडब्दिके त्रिरात्रं तु सप्ताहं द्वादशाब्दिके ॥
	विंशात् परे दशाहं तु मासार्धं वा लभेत सः ।
	मासं त्रिंशत्समातीते त्रिपक्षं परतो भवेत् ॥
	कालात् संवत्सरादर्वाक् त्व् अयमेषां यथेप्सितम् ।
	कालं शक्तिं विदित्वा तु कार्याणां च बलाबलम् ॥
	अल्पं वा बहुकालं वा दद्यात् प्रत्यर्थिने प्रभुः ।
	यो वा यस्मिन् समाचारः पारम्पर्यक्रमागतः ॥
	तं परीक्ष्य यथान्यायमुत्तरं दापयेन् नृपः ।
	मूलं वा साक्षिणो वाथ परदेशस्थिता यदा ॥
	तत्र कालो भवेत् पुंसां स्वदेशे दातुमासमात् (स्वदेशसमागमात्?) ।
समा वर्षम्, मूलं धनम् । साक्षिग्रहणं प्रमाणोपलक्षणार्थम् । येषां देशान्तरे धनं प्रमाणं वा साक्ष्यादि विद्यते तेषां पुंसां यावता कालेन तन्मूलधनाद्यानीयते तावकालस्तेषां दातुमर्हो भवतीत्यर्थः ।
	दिनं मासार्हमासौ वा ऋतुः संवत्सरो ऽपि वा ।
	क्रियास्थित्यनुरूपस्तु देयः कालः परेण तु ॥
तथा ।
	धेन्वामनडुहि क्षेत्रे स्त्रीषु प्रजनने तथा ।
	न्यासे याचितके दत्ते तथैव क्रयविक्रये ॥
[६२०]	कन्याया दूषणे स्तेये कलहे साहसे निधौ ।
	उपाधौ कूटसाक्ष्ये च सद्य एव विवादयेत् ॥
	व्यपैति गौरवं यत्र विनाशस्त्याग एव च ।
	कालं तत्र न कुर्वीत कार्यम् आत्ययिकं हि तत् ॥ २।१२ ॥


दुष्टलक्षणान्याह ।

	देशाद् देशान्तरं याति सृक्किणी परिलेढि च ।
	ललाटं स्विद्यते चास्य मुखं वैवर्ण्यमेति च ॥ २।१३ ॥
	परिशुष्यत्स्कलद्वाक्यो विरुद्धं बहु भाषते ।
	वाक्चक्षुः पूजयति नो तथौष्ठौ निर्भुजत्यपि ॥ २।१४ ॥
	स्वभावाद् विकृतिं गच्छेन् मनोवाक्कायकर्मभिः ।
	अभियोगे ऽथ वा साक्ष्ये दुष्टः स परिकीर्तितः ॥ २।१५ ॥

सृक्किणी गल्लयोरन्तर्भागौ परितः सर्वतो लेढि जिह्वया स्पृशति । परिशुष्यतास्येनोच्चार्यमाणं वाक्यं परिशुष्यत् । परिशुष्यत्स्खलद्वाक्यमस्य स तथोक्तः । विरुद्धं पूर्वापरविरुद्धम्, वाक्चक्षुषोः पूजा प्रसन्नता । निर्भुजति वक्री करोति । स्वाभाविको धर्मः स्वभावः । तस्मात् स्वभावाद् विकृतिर्वैपरीत्यम् । तत्र मनःकर्मणो विकृतिरज्ञानसंशयविपर्ययाः । वाक्कर्मणस्तु गद्गदत्वादिकम् । कायकर्मणः कम्पादि । य एवंविधः सो ऽभियोगे व्यवहारे साक्षित्वे च दुष्टो वितथवादी प्रकीर्तितः । अन्यत् सुगमम् । तत्र मनुः ।
	बाह्यैर्विभावयेल् लिङ्गैर् भावमन्तर्गतं नृणाम् ।
	स्वरवर्णेङ्गिताकारैश् चक्षुषा चेष्टितेन च ॥
	आकारेणेङ्गितैर्गत्या चेष्टया भाषितेन च ।
	नेत्रवक्त्रविकारैश् च गृह्यते ऽन्तर्गतं मनः ॥
यदि दुष्टलक्षणानां दुष्टतायां प्रामाण्यं तदा तैरेव वादिनः प्रतिवादिनो वा पराजये ऽवधारिते दैवमाउषप्रमाणमन्तरेणैव व्यवहारसमाप्तिः स्याद् इति दिव्यादिप्रमाणैर्वैयर्थ्यम् (-प्रमाणवैयर्थं?) स्यात् । दुष्टलक्षणाभावे तदर्थवद् इति यदुच्यते, तर्हि लिखितादिप्रमाणानामसाक्षिकत्वेन विधानं नोपपद्यते । उक्तं हि "क्रियापादस्तृतीयः स्यात्" इति । तस्मान् नैतानि दुष्टतायां प्रमाणानि किं तु [६२१] वादिप्रतिवादिनोर्मध्ये कः प्रमाणं करोत्व् इति जिज्ञासायाम् । यत्रैतानि न सन्ति स प्रमाणार्ह इत्यवधारणोपयोगितयैषामुपन्यासः । ननूत्तरविशेषे सति वादिविशेषं प्रति प्रमाणोपन्यासे वचनतो ऽवधृते पूर्वोक्तजिज्ञासाया अनवसर एव । सत्यमेवम् ऋणादानादौ । चौर्याद्यभिशापादौ तु दिव्ये प्राप्ते भवति जिज्ञासा । दिव्यं हि मिथ्योत्तरवादिनो ऽपि संभवति न लेख्यसाक्ष्यादिकम् । तस्मात् तर्कवदेषां प्रमाणानुग्राहकत्वं न प्रमाणत्वम् । युक्तं चैतत् । दोषमन्तरेणापि भयादिना तेषामुपपत्तेः ॥ २।१३, १४, १५ ॥


हीनत्वे कारणान्याह ।

	संदिग्धार्थं स्वतन्त्रो यः साधयेद् यश् च निष्पतेत् ।
	न चाहूतो वदेत् किंचिद् धीनो दण्ड्यश् च स स्मृतः ॥ २।१६ ॥

साधकबाधकप्रमाणयोरपरीक्षणाद् ग्राह्याग्राह्यत्वेन संदिग्धमर्थं स्वतन्त्रः परीक्षकादिनिरपेक्षो यो हठेन साधयेत् परमङ्गी कारयेत् । यश् च शास्त्रदृष्टोपायेन साधितमप्यर्थमप्रदाय निष्पतेत् पलायेत । यश् च व्यवहारार्थं राज्ञाहूतः स्वपक्षसाधकं परपक्षबाधकं वा न वदेत् । स हीनः स पराजितश् च राज्ञा च दण्ड्यः । साधितं च साधकाय देयम् । हीनस्य दण्डो यत्र वचनं तत्रैवेति ज्ञापयितुं दण्ड्यश् चेति पृथग्वचनम् । नारदः ।
	अनिवेद्य तु यो राज्ञे संदिग्धे ऽर्थे प्रवर्तते ।
	प्रसह्य स विनेयः स्यात् स चास्यार्थो न सिध्यति ॥
	अन्यवादी क्रियाद्वेषी नोपस्थायी निरुत्तरः ।
	आहूतप्रपलायी च हीनः पञ्चविधः स्मृतः ॥
	पूर्ववादं परित्यज्य यो ऽन्यम् आलम्बते नरः ।
	वादसंक्रमणाज् ज्ञेयो हीनवादी स वै नरः ॥
	सम्यक्प्रणिहितं यो ऽर्थं पृष्टः सन् नाभिनन्दति ।
	अपदिश्य यमुद्देश्यं पुनस्तमनुधावति ॥
[६२२]	सन्ति ज्ञातार इत्युक्त्वा दिशेत्युक्तो दिशेन् न यः ।
	धर्मस्थः कारणैरेतैर्हीनं तमपि निर्दिशेत् ॥
धर्मस्थः सभ्यो राजा वा । कात्यायनः ।
	श्रावयित्वा यदा कार्यं त्यजेदन्यद् वदेदसौ ।
	अन्यपक्षाश्रयस्तेन कृतो वादी स हीयते ॥
	व्याजेनैव तु यत्रासौ दीर्घकालमभीप्सति ।
	सापदेशं च तद् विद्याद् वादहानिकरं स्मृतम् ॥
अपदेशश् छलम् ।
	लेखयित्वा तु यो वाक्यं न्यूनं वाप्यधिकं पुनः ।
	वदेद् वादी स हीयेत नाभियोगं तु सो ऽर्हति ॥
अभियोगः पूर्ववादः । स पूर्ववादी । तथा ।
	न मयाभिहितं कार्यमभियुज्य परं वदेत् ।
	विब्रुवंश् च भवेदेवं हीनं तमपि निर्दिशेत् ॥
अयमर्थः — विगताभियोगार्थः कार्यं साध्यं प्रतिज्ञाय न मयैतत् प्रतिज्ञातमिति पूर्वापरविरुद्धं ब्रवीति यस्तं हीनं निर्दिशेद् इति ।
	साक्षिणो यस्तु निर्दिश्य कामतो न विवादयेत् ।
	स वादी हीयते तस्मात् त्रिंशद्रात्रात् परेण तु ॥
बृहस्पतिः ।
	आहूतप्रपलायी च मौनी साक्षिपराजितः ।
	स्ववाक्यप्रतिपन्नश् च हीनवादी चतुर्विधः ॥
	प्रपलायी त्रिपक्षेण मौनी वा सप्तभिर्दिनैः ।
	साक्षिभिन्नस्तत्क्षणेन प्रतिपन्नश् च हीयते ॥
प्रतिपन्नः प्रतिवादिनः संप्रतिपन्नः । नारदः ।
	आचारकरणे दिव्ये कृत्वोपस्थाननिश्चयम् ।
	नोपस्थितो यदा कश्चिच् छलं तत्र न कारयेत् ॥
	दैवराजकृतो दोषस्तस्मिन् काले यदा भवेत् ।
	अवधित्यागमात्रेण न भवेत् स पराजितः ॥
	पूर्वोत्तरे संनिविष्टे विचारे संप्रवर्तिते ।
	प्रशमय्य मिथो यान्ति दाप्यास्ते द्विगुणं दमम् ॥ २।१६ ॥
[६२३]

किं च ।

	साक्षिषूभयतः सत्सु साक्षिणः पूर्ववादिनः ।
	पूर्वपक्षे ऽधरीभूते भवन्त्युत्तरवादिनः ॥ २।१७ ॥

उभयतः साक्षिसंभवे पूर्वपक्षवादिना निर्दिष्टाः साक्षिणः प्रमाणं भवन्तीत्युत्सर्गः । यदा तु पूर्वपक्षो ऽधरो जातस्तदोत्तरवादिनिर्दिष्टाः साक्षिणः प्रमाणं भवन्ति । कः पुनर्व्यवहारो ऽस्य वाक्यस्य विषयः । न तावन् मिथ्योत्तरवान् । न हि तत्र वादिद्वयस्य साक्षिणः संभवन्ति । तथा हि — [सुवर्णशतं मे धारयसीति] पूर्वपक्षवादिनाभियुक्तो नाहं धारय इत् मिथ्योत्तरवादी ब्रूते । तत्र साक्षिणामसंभव एव, यो ह्यर्थो ऽन्येषामुपलब्धुं योग्यस्तत्रैव तेषां साक्षित्वसंभवः । न च मिथ्यावाद्युक्तो ऽर्थः परेषामुपलम्भयोग्यो येन ते तत्र सक्षिणः स्युः । भुक्तिलिखितयोस्तु प्रमाणत्वमत्र नाशङ्कनीयमेव । तस्मान् न मिथ्योत्तरवान् व्यवहारो ऽस्य विषयः । नापि प्रत्यवस्कन्दोत्तरवान् । तत्र पूर्वपक्षवादिनः प्रमाणोपन्यासोपयोगाभावात् । तथा हि — सुवर्णशतं धारयसीति पूर्ववादी सति प्रत्यवस्कन्दे ब्रूते — सत्यं धारितवानस्मि किं तु मया तत् तुभ्यं दत्तमिति धारणस्य परेणाङ्गीकृतत्वान् न परमाणसाध्यता । सिध्य्(द्ध)साध्यताप्रसङ्गात् । किं तु प्रतिवादिन एव प्रमाणमुत्तरवादिना वाच्यम् । एवं प्राङ्न्यायोत्तरवानपि व्यवहारो नास्य वाक्यस्य विशेषः । न ह्युत्तरवादिनिर्दिष्टैरेव साक्षिभिः प्राङ्न्यायदर्शिभिस्तैर्दत्तेन वा जितपत्रेण पूर्ववादिनः पराजय उत्तरवादिनश् च विजयः सिध्यति । तस्मान् निर्विषयमिवेदं वाक्यं प्रतिभाति । उच्यते — प्रत्यवस्कन्दप्राङ्न्यायोत्तरवान् न्यायो ऽस्य विषयः । सन्ति हि तत्र पूर्ववादिनो ऽपि साक्षिणः । तथा हि — प्रत्यवस्कन्दिना यद् धारितवनस्मि तन् मया तुभ्यमर्पितमित्युक्ते पूर्ववादी यदैव(वं) प्रत्युत्तरं कुरुते — सत्यं त्वयार्पितं तत् तु पुरुषान्तराय दत्तं न तु मां प्रत्यात्मानमनृणीकर्तुम् । एतच् च साक्षिभिरहं संभावयामीत्येवंविधोत्तरप्रत्युत्तरयोरुभयतः साक्षिसद्भावः । तथा प्राङ्न्यायोत्तरे ऽपि यदैव(वं) पूर्ववाद्युत्तरं करोति — सत्यं प्राङ्न्याये कदचित् त्वयाहं पराजितो ऽस्मि किं तु तन्न्यायं कुदृष्टं कृत्वा न्यायान्तरे मया भवान् पराजित इति । तदोभ्यत्रापि साक्षिसद्भावः । तत्रेदं वचनम् । [६२४]
	साक्षिषूभयतः सत्सु साक्षिणः पूर्ववादिनः । इति ।
यदा तु पूर्ववादिनः प्रत्युत्तरभावादधरीभावस्तदेदमुच्यते ।
	पूर्व्पक्षे ऽधरीभूते भवन्त्युत्तरवादिनः । इति ।
अत एव नारदः ।
	द्वयोर्विवदतोरर्थे द्वयोः सत्सु च साक्षिषु ।
	पूर्वपक्षो भवेद् यस्य भवेयुस्तस्य साक्षिणः ॥
कात्यायनः ।
	कारणात् पूर्वपक्षो ऽपि ह्युत्तरत्वं प्रपद्यते ।
	अतः क्रिया सदा प्रोक्ता पूर्वपक्षप्रसाधनी ॥
क्रिया प्रत्याकलना । नारदः ।
	आधर्यं पूर्वपक्षस्य यस्मिन्नर्थवशाद् भवेत् ।
	विवादे साक्षिणस्तत्र प्रष्टव्याः प्रतिवदिनः ॥ २।१७ ॥


पराजितेन व्यवहारविशेष्(षे) यद् देयं तद् आह ।

	सपणश् चेद् विवादः स्यात् तत्र हीनं तु दापयेत् ।
	दण्डं च स्वपणं चैव धनिने धनमेव च ॥ २।१८ ॥

पणसहितश् चेद् विवादो व्यवहारस्तस्मात् तत्र हीनं पराजितं वादिनं शास्त्रोक्तदण्डसहितं पणं राज्ञे, साधितं च धनं धनिने, प्राङ्विवाको दापयेत् । प्राड्विवाकाभावे राजा स्वयमेव गृह्णीयात् । धनं च धनिने दापयेत् । जितेन मयैतावद् देयमित्यभ्युपेतं धनं पणः ॥ २।१८ ॥


व्यवहारे द्रष्टव्ये नृपं प्रति हेयमुपादेयम् आह ।

	छलं निरस्य भूतेन व्यवहारान् नयेन् नृपः ।
	भूतमप्यनुपन्यस्तं हीयते व्यवहारतः ॥ २।१९ ॥

वादिना प्रतिवादिना वाभिधीयमानं छलं प्रमादं वा परित्यज्य भूतेन तात्त्विकेनार्थेन विशिष्टान् व्यवहारान् नयेन् निर्णयेत् । यतो भूतमपि वस्तु वादिप्रतिवादिभ्यामनुपन्यस्तमनिवेदितं व्यवहारतो व्यवहारेण हीयते त्यज्यते । व्यवहारे खलु लिखितादीनि प्रमाणानि भवन्ति । न च तेषां भूनानुसारित्वनियमो ऽस्ति, भवति हि कदाचिद् ऋणापकरणे कृते लिखिते च देशान्तरदौ स्थिते तद्बलात् पुनरभियोगं करोतीति । एवं साक्षिष्व् अपि देशान्तरस्थितेषु । [६२५] तस्माद् वादिप्रतिवादिनौ सामादिभिरुपायैर् भूतवदिनौ कुर्यात् । एष व्यवहारेषु मुख्यः कल्पः । अस्यालाभे लिखितादिनिमित्ता व्यवस्थादरणीया । बृहस्पतिः ।
	पूर्वोत्तरार्थे लिखिते प्रक्रान्ते कार्यनिर्णये ।
	द्वयोः संतप्तयोः संधिः स्यादयःखण्डयोरिव ॥
	प्रमाणसमता यत्र भेदः शास्त्रचरित्रयोः ।
	तत्र राजाज्ञया संधिरुभयोरपि शस्यते ॥
चरित्रम् आचारः ॥ २।१९ ॥


भूतो ऽप्यर्थश् छलव्यवहारेण यथा हीयते तथा दर्शयति ।

	निह्नवे लिखिते ऽनेकमेकदेशविभावितः ।
	दाप्यः सर्वं नृपेणार्थं न ग्राह्यस्त्व् अनिवेदितः ॥ २।२० ॥

अनेकं वस्तु रत्नरुक्मरजतादिकं पूर्ववादिना लिखितं भवति । यथेदमिदमयं मे धारयतीति । तस्योत्तरवादिना न किंचिद् धारये ऽहमिति निह्नवे कृते तत्र पूर्ववादिना लिखितादिप्रमाणेन तदेकदेशमपि परो यदि विभावितो ऽङ्गीकारितस्तदा सर्वमेव प्रतिज्ञातमर्थमुत्तरवादी नृपेण दाप्यः । यस्तु भाषाकाले पूर्ववादिना प्रामाणिको ऽप्यर्थो न निवेदितः स राज्ञा दापनीयतया न ग्राह्यः । एतत् तु वचनमपह्नववादिनः सावष्टम्भे प्रतिवचने द्रष्टव्यम् । यथैतेषामर्थानां मधे यद्येकमप्यर्थमयीं साधयति तदा सर्वान् एतानहं दधामीति । कुत एतत् । छलोदाहरणपरत्वादस्य वाक्यस्य । अन्यथा,
	अनेकार्थाभियोगे ऽपि यावत् संसाधयति धनी (-येद् धनी) ।
	साक्षिभिस्तावदेवासौ लभते साधितं धनम् ॥
इति कात्यायनवचनविरोधः स्यात् । तत्र च साक्षिसाधितावशिष्टमर्थं साधयितुं प्रमाणान्तरमर्थिनोपादेयम् । यत् तु नारदेनोक्तम्,
	अनेकार्थाभियुक्तेन सर्वार्थव्यपलापिना ।
	विभावितैकदेशेन देयं यदभियुज्यते ॥
इति, तदपि सावष्टम्भमिथ्योत्तरविषयम् । यत् तु कात्यायन आह,
	साध्यार्थांशे ऽपि गदिते साक्षिभिः सकलं भवेत् ।
	स्त्रीसङ्गे साहसे चौर्ये यत् साध्यं परिकल्पितम् ॥
इति, तस्यायमर्थः — स्त्रीसङ्गादिविषये साध्यस्यार्थस्यैकदेशे ऽपि तस्यैव साध्यस्यार्थस्यैकदेशान्तरेणाविनाभूते साक्षिभिर्गदिते सकलं साध्यं गदितं [६२६] भवेद् इति । यथा युवत्या परस्त्रिया भगिन्यादिव्यतिरिक्तया सहैकस्मिञ् शयने स्वयं युवा सकलां रात्रिं रहसि निरालोके प्रदेशे शयितवान् इति साक्षिभिर्गदिते तत्संभोगो विनैव साक्षिवचनं सिध्यति ॥ २।२० ॥


धर्मशास्त्रयोर्विरोधो न्यायबलेन परिहार्यः । धर्मशास्त्रार्थशास्त्रयोस्तु विरोधो ऽर्थशास्त्रं बाधत इत्याह ।

	स्मृत्योर्विरोधे न्यायस्तु बलवान् व्यवहारतः ।
	अर्थशास्त्रात् तु बलवद् धर्मशास्त्रमिति स्थितिः ॥ २।२१ ॥

स्मृत्योर्वेदमूलयोर्विरोधे तत्प्रामाण्यनिर्वाहाय भिन्नविषयव्यवस्थापको ऽनुमानार्थापत्त्यात्मको न्यायो ऽपेक्षणीयत्वाद् बलवान् । तस्मिन् सति स्मृतेः प्रामान्यात् । धर्मशास्त्रार्थशास्त्रयोस्तु विरोधे धर्मशास्त्रं बलवत्, अर्थशास्त्रं दुर्बलमतस्तद्बाध्यं तद्वशेन तु धर्मशास्त्रं बाधमानस्य ब्रह्महत्याप्रायश्चित्तम् । तदुक्तम् आपस्तम्बेन: "धर्मार्थसंनिपाते ऽर्थग्राहिण्येतदेव" इति । पञ्चलक्षणकाल् लिङ्गाल् लिङ्गिनि ज्ञानमनुमानम् । पक्षधर्मत्वं सपक्षे सत्त्वं विपक्षाद् व्यावृत्तिरबाधितविषयत्वमसत्प्रतिपक्षत्वमिति पञ्च लक्षणानि । तदभावे त्व् असिद्धविरुद्धानैकान्तिककालात्ययापदिष्टप्रकरणसमा हेत्वाभासाः । दृष्टः(ष्ट)श्रुतोवाक्यो(ताभ्याम)न्यथा कल्पनमर्थापत्तिः । प्रमाणान्तरदृष्टार्थविषया स्मृतिरर्थशास्त्रम् । वैदि(वेदै)कसमधिगम्यार्थविषया तु धर्मशास्त्रम् । तथा च भविष्यत्पुराणम् ।
	दृष्टार्था तु स्मृतिः काचिददृष्टार्था तथा परा ।
	दृष्टादृष्टार्थरूपान्या न्यायमूला तथा परा ॥
	अनुवादस्मृतिस्त्व् अन्या शिष्टैर्दृष्टा तु पञ्चमी ।
	सर्वा एता वेदमूला दृष्टार्थं परिहृत्य तु ॥
आसामुदाहरणान्यपि तत्रैव । यथा ।
	षाड्गुण्यस्य् यथायोगं प्रयोगात् कार्यगौरवात् ।
	सामादीनामुपायानां योगो व्याससमासतः ॥
	अध्यक्षाणां च निक्षेपः कण्टकानां निरूपणम् ।
	दृष्टार्थेयं स्मृतिः प्रोक्ता ऋषिभिर्गरुडाग्रज ॥
[६२७]	संध्योपास्तिः सदा कार्या शुनो मांसं न भक्षयेत् ।
	अदृष्टार्था स्मृतिः प्रोक्ता ऋषिभिर् ज्ञानकोविदैः ॥
	पालाशं धारयेद् दण्डमुभयार्थं विदुर्बुधाः ।
	विरोधे तु विकल्पः स्याज् जपहोमश्रुतौ यथा ॥
	श्रुतौ दृष्टं यथा कार्यं स्मृतौ न सदृशं यदि ।
	अनूक्तवादिनी सा तु पारिव्राज्यं यथा गृहात् ॥
जपहोमश्रुतौ यथेति । सूर्योदयावधिसावित्रीजपानुदितहोमविषया स्मृतिः । अनु(नू)क्तवादिनी, अनूद्यवादिनी यथा — "पुत्रैषणायाश् च वित्तैषणायाश् च लोकैषणायाश् च व्युत्थायाथ भिक्षाचर्यं चरन्ति" इत्यनयोदितं "ब्राह्मणः प्रव्रजेद् गृहाद्" इति मनुस्मृतिर्वदति । तथा सति,
	श्रुत्या सह विरोधे तु बाध्यते विषयं विना ।
	व्यवस्थाया विरोधो ऽतः कार्यो ऽन्यत्र परीक्षकैः ॥
	स्मृत्यर्थेन विरोधे तु अर्थशास्त्रस्य बाधनम् ।
	परस्परविरोधे तु न्याययुक्तं प्रमाणवत् ॥
	अदृष्टार्थे विकल्पस्तु व्यवस्थासंभवे सति ।
	स्मृतिशास्त्रविकल्पस्तु आकाङ्क्षापूरणे सति ॥
अद्षृटार्थयोः स्मृत्योरन्योन्यनिरपेक्षत्वे सति विषयव्यवस्थापकन्यायाभावे च सत्यर्थयोर्विकल्पः । सापेक्षत्वे तु समुच्चयः । नैरपेक्ष्ये व्यवस्थापकन्यायसद्भावे व्यवस्थितविकल्पः । तस्मिन्नसति त्व् अव्यव्स्थितविकल्पो ग्राह्यः । तत्र च विषयव्यवस्थापकस्तावत् सामान्यविशेषन्यायो वृद्धव्यवहारे प्रसिद्धः, यथा ब्राह्मणेभ्यो दधि दीयतां तक्रं कौण्डिन्यायेति । तेन न्यायेन स्मृतिविरोधः परिह्रियते । यथा,
	न जातु ब्राह्मणं हन्यात् सर्वपापेष्व् अपि स्थितम् ।
इति साधारणो ब्राह्मणवधनिषेधः । तस्य क्वचिद् विशेषो ऽपवादः । यद् आह मनुरेव ।
	गुरुं वा बालवृद्धौ वा श्रोत्रियं वा बहुश्रुतम् ।
	आततायिनम् आयान्तं हन्यादेवाविचारयन् ॥ इति ॥ [६२८]
एवं च सामान्यविशेषन्यायेन कासांचित् स्मृतीनां विरोधः परिहरणीयः कासांचित् तु कल्पनानर्थक्यप्रसङ्गादिना न्यायान्तरेणेति । मनुस्मृतितदन्यस्मृत्योर् तु मनुस्मृतिः प्रशस्ता । अत एव बृहस्पतिः ।
	वेदार्थोपनिबन्धत्वात् प्राधान्यं तु मनुस्मृतौ ।
	मन्वर्थविपरीता या स्मृतिः सा न प्रशस्यते ॥ इति ॥ २।२१ ॥


साध्यार्थे साधनान्याह ।

	प्रमाणं लिखितं भुक्तिः साक्षिणश् चेति कीर्तितम् ।
	एषामन्यतमाभावे दिव्यान्यतममुच्यते ॥ २।२२ ॥

प्रमीयते परिच्छिद्यते ऽनेनेति प्रमाणं लिखितादि । एषां मध्ये यद्येकमपि न स्यात् तदा वक्ष्यमाणानां घटादिदिव्यानां मध्ये केनचित् साध्यं साधनीयम् । बृहस्पतिः ।
	द्विप्रकारा क्रिया प्रोक्ता मानुषी दैविकी तथा ।
	एकैका नैकधा भिन्ना ऋषिभिस्तत्त्ववेदिभिः ॥
	साक्षिलेख्यानुमानं च मानुषी त्रिविधा क्रिया ॥
अनुमानं भुक्तिः । तया भोक्तुर् भोग्ये स्वाम्यमनुमीयते । तथा ।
	घटाद्या धर्मजात्यन्ता दैवी नवविधा क्रिया ।
कात्यायनः ।
	प्रमाणैर्हेतुना वापि दिव्येनैव तु निश्चयम् ।
	सर्वेष्व् अपि विवादेषु सदा कुर्यान् नराधिपः ॥
	पुर्वाभावे तु यत्नेन नान्यथैव कथंचन ॥
पूर्वं नाम मानुषं प्रमाणम्, तस्याभावे दिव्यम् ।
	यद्येको मानुषीं कुर्यादन्यः कुर्यात् तु दैविकीम् ।
	मानुषीं तत्र गृह्णीयान् न तु दैवीं क्रियां नृपः ॥
यथा प्रथमं वादि भ्रूते सुवर्णसहस्रं मे धारयते ऽयमिति मानुषेण प्रमाणेन साधयामीति । उत्तरवादी तु ब्रूते, नाहं सुवर्णस्हस्रं धारय इति दिव्येन विभावयामीति ।
	येद्येकदेशप्राप्तापि क्रिया विद्येत मानुषी ।
	सा न्याय्या न तु पूर्णापि दैविकी वदतां नृणाम् ॥
यथा सुवर्णशतं मयास्मै द्विकशतवृद्ध्या दत्तम् । पुनश् च [६२९] पञ्चकशतवृद्दिरङ्गीकृता । तत्र सुवर्णसहस्रांशे मानुषं प्रमाणं वृद्ध्यंशे तु दिव्यमिति यद्यपि प्रमेयैकदेशमपि व्याप्नोति मानुषी क्रिया तथापि सैव ग्राह्या न तु संपूर्णप्रमेयव्यापिन्यपि दिव्या क्रिया । यत्र तु प्रमेयांशे मानुषी न संभवति तत्र दिव्यैव ग्राह्या । पितामहः ।
	स्थावरेषु विवादेषु दिव्यानि परिवर्जयेत् ।
	साक्षिभिर्लिखितेनाथ भुक्त्या वैनं प्रसाधयेत् ॥
कात्यायनः ।
	वाक्पारुष्ये च भूमौ च दिव्यं न परिकल्पयेत् ।
	दत्तादत्ते तथादत्ते स्वामिना निर्णये सति ॥
	विक्रीयादानसंबन्धे क्रीत्वा धनमयच्छति ।
	द्यूते समाह्वये चैव विवादे समुपस्थिते ॥
	साक्षिणः साधनं प्रोक्तं न दिव्यं न च लेख्यकम् ।
	पूगश्रेणीगणादीनां या स्थितिः परिकीर्तिता ॥
	तस्यां तु साधनं लेख्यं न दिव्यं न च साक्षिणः ।
	द्वारमार्गक्रियाभोगजलवाहादिके तथा ॥
	भुक्तिरेव हि गुर्वी स्यान् न लेख्यं न च साक्षिणः ।
	प्रक्रान्तसाहसे वादे पारुष्ये दण्डवाचिके ॥
	बालोद्भूतेषु कार्येषु साक्षिणो दिव्यमेव च ॥
व्यासः ।
	रहःकृतं प्रकाशं च कार्यं द्विविधमुच्यते ।
	प्रकाशं साक्षिभिर् भाव्यम् दैविकेन रहःकृतम् ॥
बृहस्पतिः ।
	वाक्पारुष्ये महीवादे निषिद्धा दैविकी क्रिया ।
	प्रदातव्या प्रयत्नेन साहसेषु चतुर्ष्व् अपि ॥
	लिखिते साक्षिवादे च संदिग्धिर् जायते यदि ।
	अनुमाने च संभ्रान्ते तत्र दिव्यं विशोधनम् ॥
	नृपद्रोहे साहसे च कल्पयेद् दैविकीं क्रियाम् ॥
मानुष्या अभाव एतत् । न च व्यर्थं वचनम् । मिथ्योत्तर्वादिनः क्रियाप्राप्त्यर्थत्वात् । न हि मिथ्योत्तरवादिनो दैविकी क्रिया प्राप्ता । नारदः ।
[६३०]	अरण्ये निर्जने रात्राव् अन्तर्वेश्मनि साहसे ।
	न्यासापह्नवे चैव दिव्या संभवति क्रिया ॥
पितामहः ।
	महाशापाभिशापेषु निक्षेपहरणे तथा ।
	दिव्यैः कार्यं परीक्षेत राजा सत्स्व् अपि साक्षिषु ॥
तत्र हि साक्षिणामनृताभिधानत्वं विधास्यति — "वर्णिनां हि वधो यत्र" इत्यादिना । अत एव कात्यायनः ।
	समत्वं साक्षिणां यत्र दिव्यैस्तत्रापि शोधयेत् ।
	प्राणान्तिकविवादेषु विद्यमानेषु साक्षिषु ।
	दिव्यम् आलम्बते वादी न पृच्छेत् तत्र साक्षिणः ॥
गुणतः संख्यातश् च साक्षिणां समत्वे तद्विप्रतिपत्तौ च दिव्यं वेदितव्यम् । यथा वादिनः प्रतिवादिनो वा यत्र प्राणान्तिको दण्डस्तत्र सत्स्व् अपि साक्षिषु दिव्यमेव । व्यासः ।
	न मयैतत् कृतं लेख्यं कूटमेतेन कारितम् ।
	अधरीकृत्य तत् पत्रमर्थे दिव्येन निर्णयम् ॥
कुर्याद् इति शेषः । कात्यायनः ।
	यत्र स्यात् सोपधं लख्यं तद् राज्ञः श्रावितं यदि ।
	दिव्येन शोधयेत् तत् तु राजा धर्मासनस्थितः ॥
नारदः ।
	निर्णीते व्यवहारे तु प्रमाणमफलं भवेत् ।
	लिखितं साक्षिणो वापि पूर्वम् आवेदितं न चेत् ॥ २।२२ ॥


	सर्वेष्व् एव विवादेषु बलवत्युत्तरा क्रिया ।
	आधौ प्रतिग्रहे क्रीते पूर्वा तु बलवत्तरा ॥ २।२३ ॥

व्यवहर्तृभिरेकां क्रियां कृत्वा तद्विरुद्धापरा क्रियते । तत्रोत्तरा क्रिया विवादेषु बलीयसी पूर्वस्या बाधिका भवति । यथा — देवदत्तेन पूर्वं पञ्चकशतवृद्ध्या स्वधनमधमर्णाय दत्त्वा पुनः कुतो ऽपि हेतोर्द्विकशतवृद्धिः क्रियते । यथा क्षेत्रादिकं साधिं गृहीत्वा धनं ददात्युत्तमर्णः । पश्चान् नायम् आधिर्मया गृह्यते । किं त्व् आधिमन्तरेणैवैकं तद् धनं भवान् धारयतामिति । तत्र द्वितीयैव क्रिया प्रामाणिकी । आधिप्रतिग्रहक्रीतविषयविवादे तु पूर्वैव क्रियानुसरणीया नोत्तरा । यथा — क्षेत्रादिकम् आधिं गृहीवा विक्रीय दत्वा [६३१] वा पुनस्तस्यैव क्षेत्रस्य पुरुषान्तरं प्रत्यधमर्णेन दानं विक्रयो वा क्रियते । तदा पूर्वक्रिया सत्योत्तरा मिथ्या, पूर्वकृताभ्यां दानक्रियाभ्यां स्वामित्वनिवृत्तौ पुनरस्वामिना क्रियमाणौ दानविक्रयौ न सिध्यतः । आधिकरणेन तु यद्यपि स्वामिभावो न निवर्त्यते तथापि प्रतिबध्यते । ततश् च तस्य क्षेत्रस्याधित्वानिवृत्तौ पुरुषान्तरं प्रत्याधित्वं कर्तुं नैव शक्यते ॥ २।२३ ॥


भूम्यादिधनविषये स्वामित्वं प्रति भुक्तेः क्वचिद् विषय आगमसापेक्षायाः क्वचिच् च तन्निरपेक्षायाः प्रामाण्यं वक्ष्यति तस्या विशेषणं तावद् आह ।

	पश्वतो ऽब्रुवतो भूमेर्हानिर्विंशतिवार्षिकी ।
	परेण भुज्यमानाया धनस्य दशवार्षिकी ॥ २।२४ ॥
	आधिसीमोपनिक्षेपजडबालधनैर्विना ।
	तथोपनिधिराजस्त्रीश्रोत्रियाणां धनैरपि ॥ २।२५ ॥

आध्यादिव्यतिरिकाया भूमेः परेण प्रत्यर्थिना विंसतिवर्षाणि यावद् भुज्यमानाया अर्थिनः पश्यत इमां भूमिमेष भुङ्क्त इति प्रत्यक्षमुपलभमानस्याब्रुवतो ऽनाक्षिपतो हानिः स्वस्वामिसंबन्धाभावो भवति । एवं भूव्यतिरिक्तस्य धनस्य दश वर्षाणि भुज्यमानस्य हानिः । एवंविधा हि भुक्तिस्तूष्णींभूतस्य पश्यतः स्वामित्वे सति न घटते । किं तु भोक्तुरेव स्वामित्वे सति भुज्यत इति भवति तत्र भुक्तिः प्रमाणम् । अधमर्णेनोत्तमर्णस्य विश्वासार्थं यावत् ते धनं ददानि तावद् इदं त्वय्याहितमस्त्व् इति आधीयमानं धनम् आधिः । सीमा प्रसिद्धा । निक्षेप एवोपनिक्षेपः, तम् आह नारदः ।
	स्वं द्रव्यं यत्र विस्रम्भान् निक्षिपत्यविशङ्कितः ।
	निक्षेपो नाम तत् प्रोक्तं व्यवहारपदं बुधैः ॥ इति ।
जडो मन्दबुद्धिः । आ षोडशाद् वर्षाद् बालः । तद् आह नारदः ।
	गर्भस्थैः सदृशो ज्ञेय आष्टमाद् वत्सराच् छिशुः ।
	बाल आ षोडशाज् ज्ञेयः पौगण्डश् चापि शब्द्यते ॥
	परतो व्यवहारज्ञः स्वतन्त्रः पितराव् ऋते ॥
बालधनं च रक्षकान्तराभावे राज्ञा रक्षणियमित्याह गौतमः: "रक्ष्यं बालधनम् आ व्यवहारप्राप्तेः" इति । [६३२] उपनिधिं वक्ष्यति । प्रसिद्धमन्यत् । जडग्रहणमसामर्थ्यमात्रोपलक्षणार्थम् । अत्र च व्यासः ।
	वर्षाणि विंशतिर्यस्य भूर् भुक्ताथ परैरिह ।
	सति राज्ञि समर्थस्य तस्य सेह न सिध्यति ॥
नारदः ।
	प्रत्यक्षपरिभोगात् तु स्वामिनो द्विदशाः समाः ।
	आध्यादयो ऽपि जीयेरन् स्त्रीनरेन्द्रधनाद् ऋते ॥
आध्यादयो ऽपि जीयेरन् किं पुनरन्यत् । तस्माद् आध्यादिव्यतिरिक्तस्य यथोक्तया भुक्त्या स्वत्वसिद्धिः । एवं चाधिसीमोपनिक्षेपेत्यादेरविरोधः । तथा ।
	उपेक्षां कुर्वतस्तस्य तूष्णीभूतस्य तिष्ठतः ।
	काले ऽतिपन्ने पूर्वोक्तो व्यवहारो न सिध्यति ॥
तस्योपेक्षकस्य व्यवहारो व्यवहारफलं स्वामित्वं न सिध्यतीत्यर्थः । व्यासः ।
	उपेक्षिता यथा धेनुर्विना पालेन नश्यति ।
	पश्यतो ऽन्यैस्तथा भुक्ता भूमिः कालेन हीयते ॥
बृहस्पतिः ।
	रिक्थिभिर्वा परैर्द्रव्यं समक्षं यस्य दीयते ।
	अन्यस्य भुञ्जतः पश्चान् न स तल् लब्धुमर्हति ॥
	पश्यन्नन्यस्य ददतः क्षितिं यो न निवारयेत् ।
	सतापि लेख्येन भुवं न पुनस्तामवाप्नुयात् ॥
क्रयप्रतिग्रहादिलिखितेनापि तां भूमिं नासाव् अवाप्नुयात् । एतच् च व्यवहारस्थितिम् आश्रित्योच्यते । न भूमिगतिम् । अत एव मनुः ।
	अजडश् चेदपोगण्डो विषये चास्य भुज्यते ।
	भग्नं तद् व्यवहारेण भोक्ता तद् धनमर्हति ॥
तथा च यत् परमार्थतः परकीयमेव व्यवहारेणैवार्जितं तत् प्रत्यवायभयादेव यथास्थानं गमयितव्यम् । यत् तु नारदेनोक्तम्,
	अनागमं च यो भुङ्क्ते बहून्यब्दशतान्यपि ।
	चौरदण्डेन तं पापं दण्डयेत् पृथिवीपतिः ॥। [६३३]
[इति, तत्] बहुबालादिधनविषयम् । पूर्वक(ज)भूमिभोक्तृपुरुषविषयं वा । अत एव वक्ष्यति "आगमस्तु कृतो येन" इत्यादि ॥ २।२५ ॥


आध्याद्यपहर्तुर्दण्डम् आह ।

	आध्यादीनां निहन्तारं दापयेद् धनिने धनम् ।
	दण्डं च तत्समं राज्ञे शक्त्यपेक्षमथापि वा ॥ २।२६ ॥

पूर्वश्लोकनिर्दिष्टानाम् आधिप्रभृतीनामपहन्(र्?)तारं यदपहृतम् आध्यादिकं तत् तत्स्वामिने दापयेत् । तत्समं च दण्डं राज्ञे यथाशक्ति ततो ऽत्यधिकम् ऊनं वा यावतास्य दमो भवति तदर्थत्वाद् दण्डस्य । तद् आह गौतमः: "दण्डो दमनाद् इत्याहुस्तेनादान्तान् दमयेत्" इति । मनुः ।
	धनेनापि यथा स्तेनान् निग्रहीतुं न शक्नुयात् ।
	तदैष सर्वमप्येतत् प्रयुञ्जीत चतुष्टयम् ॥
धिग्दण्डवाग्दण्डादिचतुष्टयम् । तत्र वधदण्डो न ब्राह्मणस्येत्याह ।
	दश स्थानानि दण्डस्य मनुः स्वायंभुवो ऽब्रवीत् ।
	त्रिषु वर्णेषु तानि स्युरक्षतो ब्राह्मणो व्रजेत् ॥
	उपस्थमुदरं जिह्वा हस्तौ पादौ च पञ्चमम् ।
	चक्षुर्नासा च कर्णौ च धनं देहस्तथैव च ॥
कात्यायनः ।
	धनदानासहं ब(बु)द्ध्वा स्वामिनः कर्म कारयेत् ।
	अशक्तो बन्धनागारं प्रवेश्यो ब्राह्मणाद् ऋते ॥
गौतमः: "न शारीरो ब्राह्मणस्य दण्डः कर्मनियोगविख्यापनविवासनाङ्ककरणान्यवृत्तौ" । अवृत्तौ दण्डदानासामर्थ्य इत्यर्थः । एतच् चोत्तमसाहसदण्डप्राप्तिविषये द्रष्टव्यम् । यद् आह नारदः ।
	वधः सर्वस्वहरणं पुरान् निर्वासनाङ्कने ।
	तदङ्गच्छेद इत्युक्तो दण्डस्तूत्तमसाहसः ॥
	अविशेषेण वर्णानामेष दण्डविधिः स्मृतः ।
	शिरसो मुण्डनं दण्डस्तस्य निर्वासनं पुरात् ॥
	ललाटे चाभिशस्ताङ्कः प्रयाणं गर्दभेन च ।
[६३४]	गुरुतल्पे भगः कार्यः सुरापाने सुराध्वजः ॥
	स्तेये तु स्वपदं कार्यं ब्रह्महत्य(ण्य)शिरः(राः) पुमान् ॥
आपस्तम्बः: "चक्षुर्निरोधो ब्राह्मणस्य" । अस्यार्थः — ब्राह्मणस्य विवासनसमये वाससा चक्षुषी निरोध्ये इति ॥ २।२६ ॥


भुक्तः प्रमाणतयोक्ताया विषयविशेषे सहकार्यन्तरम् आह ।

	आगमो ऽत्यधिको भोगाद् विना पूर्वक्रमागतात् ।
	आगमे ऽपि बलं नैव भुक्तिः स्तोकापि यत्र नो ॥ २।२७ ॥

आगमः स्वामिभावप्रतिपादकः क्रयप्रतिग्रहादिको ऽर्थः सो ऽधिको ऽपरो द्वितीयो भोगात् । भोग्यमपेक्ष्य भोगस्य स्वामित्वपरिच्छेदं कुर्वत आगमः सहकारीत्यर्थः । न ह्यागमरहिताद् भोगाद् भोग्ये भोक्तुः स्वामित्वं शक्यं निश्चेतुम् । फलभोग्यादाव् अस्वामिनो ऽपि भोगदर्शनात् । ननु च पित्रादिभिस्त्रिभिर्यद् भुक्तं तद्विषयश् चतुर्थस्य पुरुषस्य भोगो विनैवागमं स्वामिभावं भोक्तुः साधयति । तत् कथम् आगमसापेक्षस्य प्रामाण्यमित्यत आह — विना पूर्वक्रमागताद् इति । पितृपितामहप्रपितामहाः पूर्वे तेषां क्रमाद् य आगतो भोगस्तस्माद् यः पृथक् ततो यो ऽन्यो भोगस्तस्यागमसापेक्षस्य प्रामाण्यम् । ननु चागमः साक्ष्यादिप्रमाणपरिच्छिन्नो भोगनिरपेक्ष एव स्वामित्वं साधयतीति किमत्र भोगेन कार्यमित्यत्राह — आगमे ऽपि बलमित्यादि । यद्विषया स्तोकापि भुक्तिर्न विद्यते, तद्विषयम् आगमाश्रितं बलं सामर्थ्यं प्रामाण्यलक्षणं नैवास्ति । अयमभिप्रायः — यद्यपि पूर्वमस्य क्रयः प्रतिग्रहो वात्र क्षेत्रादौ जात इति लिखितादिवशान् निश्चितं तथापीदानींतनं स्वामित्वं विना भुक्त्या न सिध्यति, मध्ये दानविक्रयादिसंभवात् । तस्माद् इदानींतनं स्वामित्वं साधयितुम् आगमेन वर्तमाना भुक्तिः सहकारितयो(या)पेक्षितव्या । अत्र नारदः ।
	विद्यमाने ऽपि लिखिते जीवत्स्व् अपि साक्षिषु ।
	विशेषतः स्थावराणां यत्र भुक्तं न तत् स्थिरम् ॥
तथा ।
	आगमेन विशुद्धेन भोगो याति प्रमाणताम् ।
	अविशुद्धागमो भोगः प्रामाण्यं नाधिगच्छति ॥। [६३५]
विशुद्धेन प्रमाणपरिच्छिन्नेनागमेन सहितो भोगः प्रमाणतां यातीत्यर्थः । मनुः ।
	संभोगो यत्र दृश्येत न दृश्येतागमः क्वचित् ।
	आगमः कारणं तत्र न संभोग इति स्थितिः ॥
अत्रागमः स्वामित्वपरिच्छेद(दे) संभोगसहितः कारणं न तु केवलः संभोग इत्युक्तम् । व्यासः ।
	आगमो दीर्घकालश् च च्छेदोपाधिविवर्जितः ।
	प्रत्यर्थिसंनिधानश् च पञ्चाङ्गो भोग इष्यते ॥
आद्यपुरुषभोगविषयमेतत् । आगमविशेषान् आह बृहस्पतिः ।
	विद्यया क्रयबन्धेन शौर्यभागान्वयागतम् ।
	सपिण्डस्याप्रजस्यांशः स्थावरं सप्तधाप्यते ॥
तथा ।
	संविभागक्रयप्राप्तं पित्र्यं लब्धं च राजतः ।
	स्थावरं सिद्धिम् आप्नोति भुक्त्वा हानिमुपेक्षया ॥
	प्राप्तमात्रं येन भुक्तं स्वीकृत्यापरिपन्थितम् ।
	तस्य तत्सिद्धिम् आप्नोति हानिं चोपेक्षया तथा ॥
	अध्यासनात् समारभ्य भुक्तिर्यस्याविघातिनी ।
	त्रिंशद्वर्षाण्यविच्छिन्ना तस्य तां न विचालयेत् ॥
अध्यासनं परिग्रहः ।
	यद्येकशासने ग्रामक्षेत्रारामाश् च लेखिताः ।
	एकदेशोपभोगे ऽपि सर्वे भुक्ता भवन्ति ते ॥ २।२७ ॥


स्तोकभुक्तिरेषा, न सर्वभुक्तिरागमापेक्षेत्याह ।

	आगमस्तु कृतो येन सो ऽभियुक्तस्तमुद्धरेत् ।
	न तत्सुतस्तत्सुतो वा भुक्तिस्तत्र गरीयसी  ॥ २।२८ ॥

येनागमः क्रयादिः कृतः सो ऽभियुक्तस्तम् आगमं लिखितादिप्रमानेनोद्धरेत् साधयेत् । तस्यागमकर्तुः सुतः पौत्रो वाभियुक्तो नागममुद्धरेत् । यतस्तयोर् भुक्तिरेव गरीयसी गुरुतरा । आगमोद्धरणं विनैव प्रमाणत्वं तस्या गरीयस्वात्(स्त्वम्) । ननु चाधिबोगस्य स्वामित्वमन्तरेण दर्शनान् न [६३६] भोगस्यागमनिरपेक्षस्याप्रामाण्यं युज्यते संशयहेतुत्वात् । मैवम् । शास्त्रेषु खलूत्सर्गतो भुक्तेः स्वामिभावं प्रति प्रमाणता कीर्त्यते । अपवादतया पुनराध्यादिभुक्तिः । ततश् च यत्राधिभुक्तिरियमिति साक्षिलिखितादिभिः सिध्यति तत्रैवापवादः । अन्यत्रौत्सर्गिकं स्वस्वामिभाव एव भुक्तेः प्रामाण्यमिति आगमकर्तुः सुतस्यापि भुक्त्यैव स्वाम्यसिद्धिरिहोच्यते । सा स्मार्तकालातिक्रमे सति द्रष्टव्या । स्मार्तश् च कालः पुरुषत्रयभुक्तिकालात्मकः । तथा च स्मृत्यन्तरम् ।
	स्मार्ते काले क्रिया भूमेः सागमा भुक्तिरिष्यते ।
	अस्मार्ते ऽनुगमाभावात् क्रमात् त्रिपुरुषागता ॥ इति ।
पुरुषभोगकालस्य च परिमाणम् आह नारदः ।
	वर्षाणि विंशतिर् भुक्ता स्वामिना व्याहृता सती ।
	भुक्तिः सा पौरुषी भुक्तिर्द्विगुणा च द्विपौरुषी ॥
	त्रिपौरुषी च त्रिगुणा न तत्रान्वेष्य आगमः ॥
कात्यायनः ।
	मुख्या पैतामही भुक्तिः पैतृकी चापि संमता ।
	त्रिभिरेतैरविच्छिन्ना स्थिरा षष्ट्याब्दिकी मता ॥
ततश् च वर्षषष्टेः पूर्वं स्मार्तः कालः । ऊर्ध्वमस्मार्तः । अथ वा,
	वर्षाणि पञ्चत्रिंशत् तु पौरुषो भोग उच्यते ।
इत्येतत् स्मरणानुसारेण पञ्चोत्तरं (?) वर्षशतं स्मार्तः कालः । ऊर्ध्वमस्मार्तः । अनयोश् च पक्षयोः स्मर्तृपुरुषसद्भावासद्भावकृता व्यवस्था । आहर्तुः स्मार्तकाले व्यतीते पर्यनुयोगे च सत्यागमः साध्यो भवत्येव । अत एवाविशेषेण बृहस्पतिराह ।
	आहर्ता शोधयेद् भुक्तिम् आगमं वापि संसदि । इति ।
यत् पुनरनन्तरमुक्तम्,
	तत्पुत्रो भुक्तिमेवैकां पौत्रादिषु न किंचन ।
इति, तद् आहर्तृपुत्रस्य स्मार्तकालान्तर्गतायां भुक्तौ पौत्रस्य च तदतिरिक्तकालायां वेदितव्यम् । यत् तु कात्यायनवचनम्,
	आदौ तु कारणं दानं मध्ये भुक्तिस्तु सागमा ।
	कारणं भुक्तिरेवैका संतता या त्रिपौरुषी ॥
इति, चतुर्थस्य पुंसो भुक्तिः प्रमाणतयोपन्यसनीयेति गमयति, तत् तस्यापि स्मार्तकालानन्तःपातिभुक्तौ सत्यां वेदितव्यम् । यत् तु व्यासवचनम्,
[६३७]	यद्विनागममत्यन्तं भुक्तं पूर्वैस्त्रिभिर् भवेत् ।
	न तच् छक्यमपाहर्तुं क्रमात् त्रिपुरुषागतम् ॥
इति, तच् च नारदवचनम् ।
	अन्यायेनापि यद् भुक्तं पित्रा पूर्वतरैस्त्रिभिः ।
	न तच् छक्यमपाहर्तुं क्रमात् त्रिपुरुषागतम् ॥
इति, (?) यद्यपि वस्तुगत्या मूलपुरुषस्य नास्त्यागमस्तथापि तत्प्रभृतिपुरुषत्रयेण साधिकं वर्षशतं यावद् भुक्ता भूश् चतुर्था पुरुषादन्येनापहर्तुमशक्या निरागमत्वनिश्चयाभावात् । अनागमत्वनिश्चयो हि भुक्तेर्बाधकं तदभावे च प्रमाणमिति । यथोष्णजलज्ञानस्य व्यवहाराबाधाद् भ्रान्तित्वे ऽपि प्रामाण्यम् । यदा तु चतुर्थस्यापि भुक्तौ वर्तमानायां वर्षशतात्यये ऽपि प्रथमभुक्तेरनागमत्वनिश्चयो ऽस्ति तदा ततो ऽपहर्तव्यैव भुज्यमाना भूः । प्रथमा हि तत्र भुक्तिर्बाधकप्रत्यययोगादप्रमाणमप्रमाणप्रभा(भ)वत्वाच् चोत्तरा अपि भुक्तयो ऽप्रमाणम् । एतद्विषयाण्येव,
	अनागमं तु यो भुङ्क्ते बहून्यब्दशतान्यपि ।
	चौरदण्डेन तं पापं दण्डयेत् पृथिवीपतिः ॥
इति नारदादीनां वचनानि । अत्र च प्रथमभोक्तुरेव दण्डो न तु तत्सुतादीनाम्, तेभ्यस्तु भूरेव ग्राह्या । तथा च स्मृत्यन्तरम् ।
	आगमस्तु कृतो येन स दण्ड्यस्तमनुद्धरन् ।
	न तत्सुतस्तत्सुतो वा भोग्यहानिस्तयोरपि ॥ इति ।
बृहस्पतिः ।
	भुक्तिस्त्रिपौरुषी सिध्येत् परेषां नात्र संशयः ।
	अनिवृत्ते सपिण्डत्वे सकुल्यानां न सिध्यति ॥
	अस्वामिना तु यद् भुक्तं गृहक्षेत्रापणादिकम् ।
	सुहृद्बन्धुसकुल्यस्य न तद् भोगेन हीयते ॥
	वैवाह्यश्रोत्रियैर् भुक्तं राज्ञामात्यैस्तथैव च ।
	सुदीर्धेणापि कालेन तेषां सिध्यति तन् न तु ॥
कात्यायनः ।
	सनाभिभिर्बान्धवैश् च यद् भुक्तं स्वजनैस्तथा ।
	भोगात् तत्र न सिद्धिः स्याद् भोगमन्यत्र कल्पयेत् ॥ २।२८ ॥


न तत्सुतस्तत्सुतो वेत्यस्यापवादम् आह ।

	यो ऽभियुक्तः परेतः स्यात् तस्य रिक्थि तमुद्धरेत् ।
	न तत्र कारणं भुक्तिरागमेन विना कृता ॥ २।२९ ॥
[६३८]
य आहर्तागमविषयेणाभियुक्तः स तु निर्णीते व्यवहारे परेतो मृतः स्यात् तदा तस्य रिक्थी धनग्राही पुत्रादिस्तमभियोगमुद्धरेत् । व्यवहारं समापयेद् इत्यर्थः । यस्मात् तत्रोक्तविषय आगमरहिता भुक्तिर्न कारणमप्रमाणं स्वामिभावे । तस्मात् प्रमाणतो ऽभियोगोद्धारः कार्यः ॥ २।२९ ॥


व्यवहारद्रष्टॄणां प्रबलदुर्बलभावम् आह ।

	नृपेणाधिकृताः पूगाः श्रेणयो ऽथ कुलानि च ।
	पूर्वं पूर्वं गुरु ज्ञेयं व्यवहारविधौ नृणाम् ॥ २।३० ॥

नृपेणाधिकृता राज्ञा व्यवहारदर्शने नियुक्ताः, पूगाः समूहाः, एकशिल्पोपजीविनः श्रेणयः, कुलानि कृषीवलाः । एषां पाठक्रमानुसारेण पूर्वं पूर्वमुत्तरोत्तरापेक्षया गुरु नृणां व्यवहारदर्शने बलीयः । तेन कुलदृष्टे व्यवहारे कुलदृष्टत्वशङ्कायां श्रेण्या परीक्षणं युक्तम् । श्रेणिदृष्टे पूगैः पूगदृष्टे नृपाधिकृतैर्न तु विपरीतकृतम् । अत्र नारदः ।
	कुलानि श्रेणयश् चैव गणाश् चाधिकृतो नृपः ।
	प्रतिष्ठा व्यवहाराणां गुर्व्येषामुत्तरोत्तरम् ॥ २।३० ॥


व्यवहारनिवृत्तिकारणान्याह ।

	बलोपाधिविनिर्वृत्तान् व्यवहारान् निवर्तयेत् ।
	स्त्रीनक्तमन्तरागारबहिःशत्रुकृतांश् तथा ॥ २।३१ ॥

बलादिनिर्वृत्तान् स्त्र्यादिकृतांश् च व्यवहारान् राजा निवर्तयेत् । ततश् च व्यवहारांस्तान् एव पुनः प्रवर्तयेद् इति तात्पर्यार्थः । बलं हठः । उपाधिर्लोभद्वेषादिः । स्त्रीणां कर्तृत्वं द्रष्टृतयार्थिप्रत्यर्थितया वा । नक्तंकृता रात्रिकृताः । अन्तरागारकृता वेश्ममध्यकृताः । बहिर्ग्रामाद् बहिस्तत्र कृताः । शत्रुकृताः शत्रुदृष्टाः । नक्तानत्रागारबहिर्ग्रहणेन रहःकारणमुपलक्ष्यते । नारदः ।
	स्त्रीषु रात्रौ बहिर्ग्रामादन्तर्वेश्मनि रात्रिषु ।
	व्यवहारः कृतो ऽप्येष पुनः कर्तव्यतामियात् ॥ २।३१ ॥


किं च ।

	मत्तोन्मत्तार्तव्यसनिबालभीतादियोजितः ।
	असंबद्धक्र्तश् चैव व्यवहारो न सिध्यति ॥ २।३२ ॥
[६३९]
मत्तादिकृतो व्यवहारो न सिध्यति व्यावर्तेत इत्यर्थः । मत्तो मद्यादिना । उन्मत्तो ग्रहादिना । आर्तो व्याध्यादिना । व्यसनी कितवादिः, पुत्रवियोगादिमान् वा । बालभीतौ प्रसिद्धौ । अर्थिना प्रत्यर्थिना वा यो व्यवहारकरणाय न प्रहितः सो ऽसंबद्धः । तथा च कात्यायनः ।
	अधिकारो ऽभियुक्तस्य नेतरस्याप्यसंगतेः ।
	इतरो ऽप्यभियुक्तेन प्रहितो ऽधिकृतो मतः ॥
इतरो ऽप्यसंबद्धो ऽप्यभियुक्तेनोत्तरवादिना प्रहितो ऽधिकृत उत्तरवादी कृतो मत उत्तरवादित्वेन संमतो मन्वादीनाम् ।
	समर्थितो ऽर्थिना यो ऽन्यो ऽपरो धर्माधिकारिणि ।
	प्रतिवादी स विज्ञेयः प्रतिपन्नश् च यः स्वयम् ॥
धर्माधिकारिणि प्राड्विवाके प्रतिपन्नः प्रतिवादित्वेन स्वयं वादिनाङ्गीकृतः ।
	अप्रगन्भजडोन्मत्तवृद्धस्त्रीबालरोगिणाम् ।
	पूर्वोत्तरं वदेद् बन्धुर्नियुक्तो ऽन्यो ऽथ वा नरः ॥
कात्यायनः ।
	ब्रह्महत्यासुरापाने स्तेये गुर्वङ्गनागमे ।
	अन्येष्व् असह्यवादेषु प्रतिवादी न दीयते ॥
वादिप्रतिवादिनोः प्रतिनिधिः प्रतिवादी ।
	मनुष्यमारणे स्तेये परदाराभिमर्शने ।
	अभक्ष्यभक्षणे चैव कन्याहरणदूषणे ॥
	पारुष्ये कूटकरणे नृपद्रोहे तथैव च ।
	प्रतिवादी न दाप्यः स्यात् कर्ता तु विवदेत् स्वयम् ॥
	अर्थिना संनियुक्तो वा प्रत्यर्थिप्रहितो ऽपि वा ।
	यो यस्यार्थे विवदते तयोर् जयपराजयौ ॥
नारदः ।
	यो न भ्राता न च पिता न पुत्रो न नियोगकृत् ।
	परार्थवादी दण्ड्यः स्याद् व्यवहारेषु विब्रुवन् ॥
कात्यायनः ।
	दासाः कर्मकराः शिष्या नियुक्ता बान्धवास्तथा ।
	वादिनो न च दण्ड्याः स्युर्यस्ततो ऽन्यः स दण्डभाक् ॥ २।३२ ॥


किं च ।

	प्रनष्टाधिगतं देयं नृपेण धनिने धनम् ।
	विभावयेन् न चेल् लिङ्गैस्तत्समं दण्डमर्हति ॥ २।३३ ॥
[६४०]

यदि राष्ट्रे कस्यचिद् धनं प्रनष्टं नृपेण च स्वयं पुरुषान्तरद्वारेण वाधिगतं यस्य नष्टं स चेत् स्वरूपसंख्यादिभिर्लिङ्गैस्तद् विभावयति संवादयति तदा तस्मै नृपेण देयं न चेद् विभवयति तदा स्तेयप्रवृत्तत्वात् प्रनष्टद्रव्यसमेन धनेन दण्डनीयः ॥ २।३३ ॥


अस्वामिकनिधिसमधिगमविषयमिदानीम् आह ।

	राजा लब्ध्वा निधिं दद्याद् द्विजेभ्यो ऽर्धं द्विजः पुनः ।
	विद्वानशेषम् आदद्यात् स सर्वस्य प्रभुर्यतः ॥ २।३४ ॥

निधिं हिरण्यादिकं क्षितेरन्तर्हितमप्रज्ञायमानस्वामिकं राजा लब्ध्वा तदर्धं ब्राह्मणेभ्यो दद्यात् । द्वितीयमर्धं स्वयम् आददीतेत्यर्थसिद्धम् । यदि पुनर्विद्वान् वेदार्थज्ञो द्विजोत्तमो लभेत तदा स सर्वमेवाददीत । यस्मात् सर्वस्य पृथिवीगतस्य स स्वामी । मनुः ।
	यत्र पश्येन् निधिं राजा पुराणं निहितं क्षितौ ।
	तस्माद् द्विजेभ्यो दत्वार्धमर्धं कोशे निवेशयेत् ॥
पुराणमिति वदन्नज्ञायमानस्वामिकत्वं दर्शयति ।
	विद्वांस्तु ब्राह्मणो दृष्ट्वा पूर्वोपनिहितं निधिम् ।
	अशेषतो ऽप्याददीत सर्वस्याधिपतिर्हि सः ॥
वसिष्ठः: "ब्राह्मणश् चेदधिगच्छति षट्सु कर्मसु वर्तमानः सर्वं हरेत्" ॥ २।३४ ॥


विद्वद्व्यतिरिक्तेन निधौ दृष्ट आह ।

	इतरेण निधौ लब्धे राजा षष्ठांशम् आहरेत् ।
	अनिवेदितविज्ञातो दाप्यस्तं दण्डमेव च ॥ २।३५ ॥

इतरेणाविदुषा ब्राह्मणेन निधौ लब्धे प्राप्ते तस्य षष्ठमंशं राजा जनपदपालकः आहरेदधिगच्छेत् । तथा वसिष्ठेनोक्तम्: "अप्रज्ञायमानवित्तं यो ऽधिगच्छेद् राजा तद् धरेदधिगन्त्रे षष्ठमंशं प्रदाय" इति । गौतमः: "निध्यधिगमो राजधनम् । तद् ब्राह्मणस्याभिरूपस्याब्राह्मणो ऽप्याख्यातं षष्ठमंशं लभेतेत्येके" इति । [६४१] यः पुनरनिवेदितविज्ञातः । निवेदनमत्र निधिलाभकथनम् । तदेव निवेदितम् । तदस्य न विद्यत इत्यनिवेदितः स चासाव् अनिवेदि(सौ विज्ञा)तश् चेत्यनिवेदितविज्ञातः । स तं निधिं दण्डं च दाप्यः । एतदुक्तं भवति — निधिं लब्ध्वा यो राज्ञे न निवेदयति ततो निधिर्दण्डश् च राज्ञा ग्राह्य इति । यस्तु स्वनिधिमेवोपलभेत तं प्रत्याह मनुः ।
	ममायमिति यो ब्रूयान् निधिं सत्येन मानवः ।
	तस्याददीत षड्भागं राजा द्वादशमेव वा ॥
	अनृतं तु वदन् दण्ड्यः राजा द्वादशमेव वा ॥
गुणापेक्षया भाषाल्पत्वमहत्त्वे व्यवस्थापनीये ॥ २।३५ ॥


	देयं चौरहृतं द्रव्यं राज्ञा जानपदाय तु ।
	अददद् धि समाप्नोति किल्बिषं तस्य यस्य तत् ॥ २।३६ ॥

[इत्यसाधारणव्यवहारमातृकाप्रकरणम् ॥ २॥ ]

चौरेणापहृतं तत आदाय जानपदाय तधनस्वामिने राज्ञा दातव्यम् । यस्मात् सो ऽप्रयच्छन् दनस्वामिनः किल्बिषम् आप्नोति । मनुः ।
	दातव्यं सर्ववर्णेभ्यो राज्ञा चौरहृतं धनम् ।
	राजा तदुपयुञ्जानश् चौरस्याप्नोति किल्बिषम् ॥
गौतमः: "चौरहृतं विजित्य यथास्थानं गमयेत् कोशाद् वा दद्यात्" । व्यासः ।
	प्रत्याहर्तुमशक्तस्तु धनं चौरहृतं यदि ।
	स्वकोशात् तद् धि देयं स्यादशक्तेन महीक्षिता ॥ २।३६ ॥


[इति श्रीविद्याधरवंशप्रभवश्रीशिलाहारनरेन्द्रजीमूतवाहनान्वयप्रसूत-
श्रीमद्परादित्यदेवविरचिते याज्ञवल्क्यधर्मास्त्रनिबन्धे ऽपरार्के
ऽसाधारणव्यवहारमातृकाप्रकरणम् ॥ २ ॥ ]

अथ सटीकयाज्ञवल्क्यस्मृतौ

ऋणादानप्रकरणम् । (३)

अस्ति तावद् ऋणादानं नाम व्यवहारपदं तस्य स्वरूपम् आह नारदः ।
	ऋणं देयमदेयं च येन यस्य यदा च यत् ।
	दानग्रहणधर्माच् च तद् ऋणादानमुच्यते ॥ इति । 
[६४२]

तत्र वृद्दिम् आह ।

	अशीतिभागो वृद्धिः स्यान् मासि मासि सबन्धके ।
	वर्णक्रमाच् छतं द्वित्रिचतुष्पञ्चकमन्यथा ॥ २।३७ ॥

सबन्धक आधिसहिते प्रयोगे यावद् धनं प्रयुक्तं तस्याशीतितमो भागः प्रतिमासं वृद्धिः स्यात् । अन्यथा तु बन्धरहिते प्रयोगे ब्राह्मणादिवर्णानामधर्मर्णत्वं यथावर्णक्रमं द्विकं त्रिकं चतुष्कं पञ्चकं शतं वृद्धिः स्यात् । द्वौ च त्रयः चत्वारश् पञ्च च वृद्धिर्दीयते ऽस्मिन्न् इति द्वित्रिचतुष्पञ्चकं शतम् । वसिष्ठः ।
	द्विकं त्रिकं चतुष्कं च पञ्चकं शतं स्मृतम् ।
	मासस्य वृद्धिं गृह्णीयाद् वर्णानामनुपूर्वशः ॥
बृहस्पतिः ।
	वृद्दिश् चतुर्विधा प्रोक्ता पञ्चधान्यैः प्रकीर्तिता ।
	षड्विधान्यैः समाख्याता। तत्त्वतस्ता निबोधत ॥
	कायिका कालिका चैव चक्रवृद्धिरतो ऽपरा ।
	कारिता च शिखावृद्धिर् भोगलाभस्तथैव च ॥
	कायिका कर्मसंयुक्ता मासाद् ग्राह्या च कालिका ।
	वृद्धेर्वृद्धिश् चक्रवृद्धिः कारिता ऋणिना कृता ॥
	प्रत्यहं गृह्यते या तु शिखावृद्धिस्तु सा स्मृता ।
	शिखेव वर्धते नित्यं शिरश् छेदान् निवर्तते ॥
	मूलं दत्ते तथैवैषा शिखावृद्धिस्तु सा स्मृता ।
	गृहीतस्तो(हात् स्तो)मः शदश् क्षेत्राद् भोगलाभः प्रकीर्तितः ॥
	शिखावृद्धिं कायिकां च भोगलाभं तथैव च ।
	धनी तावत् समादद्याद् यावन् मूलं न शोधितम् ॥
स्तोमो निवासनिमित्तः । शदः क्षेत्रफलम् । 
	वसिष्ठवचनप्रोक्तां वृद्धिं वार्धुषिके शृणु ।
	पञ्च माषास्तु विंशत्या एवं धर्मो न हीयते ॥
कात्यायनः ।
	कृतोद्धारमदत्वा यो याचितस्तु दिशं व्रजेत् ।
	ऋतुत्रयस्योपरिष्टात् तद् धनम् ऋद्धिम् आप्नुयात् ॥
	स्वदेशस्थो ऽपि वा यस्तु न दद्याद् याचितो ऽसकृत् ।
	स भर्त्राकारितो वृद्धिमनिच्छन्नपि चावहेत् ॥। [६४३]
नारदः ।
	न वृद्धिः प्रीतिदत्तानां स्यादनाकारितं क्वचित् ।
	अनाकारितमप्य् ऊर्ध्वं वत्सरार्धाद् विवर्धते ॥
अनाकार्तिअमयचितमिति क्रियाविशेषनत्वान् नपुंसकलिङ्गत्वम् । तथा ।
	प्रीतिदत्तं तु यत् किंचित् तन् न वर्धत्ययाचितम् ।
	याच्यमानमयच्छंस्तु वर्धयेत् पञ्चकं शतम् ॥
संवत्सरार्धात् पूर्वमेतत् ॥ २।३७ ॥


अधर्मर्णविशेषवशाद् वृद्धिविशेषम् आह ।

	कान्तारगास्तु दशकं सामुद्रा विंशकं शतम् ।
	दद्युर्वा स्वकृतां वृद्धिं सर्वे सर्वासु जातिषु ॥ २।३८ ॥

कान्तारं महावनं तद् गच्छतीति कान्तारगा वस्त्रादिविक्रयकारिणस्ते दशकं शतं दद्युः । समुद्रं तरन्तीति सामुदास्ते तु विंशकं शतं दद्युः । निष्कादिशते गृहीते निष्कादिविंशतिं प्रतिमासं दद्युः । एवं दशके ऽपि शते । अथ वोत्तमर्णसंमतां स्वकृतां सर्वे वर्णा ब्राह्मणादयो वर्णजातिषूत्तमवर्णेषु वृद्धिं दद्युः । एतच् च बन्धकाभावे ऽधमर्णानां कान्तारसमुद्रगमनौत्सुक्ये च वेदितव्यम् ॥ २।३८ ॥


द्रव्यविशेषं प्रति वृद्धिविशेषम् आह ।

	संततिस्तु पशुस्त्रीणां रसस्याष्टगुणा परा ।
	वस्त्रधान्यहिरण्यानां चतुस्त्रिद्विगुणा परा ॥ २।३९ ॥

पशुस्त्रीणां महिषीप्रभृतीनां वृद्ध्यर्थं प्रयुक्तानां तदीया संततिरेव वृद्दिः । रसस्य घृतादेरष्टगुणा । वस्त्राणां चतुर्गुणा । धान्यानां त्रिगुणा । हिरण्यस्य द्विगुणा । परेति प्रत्येकं संबध्यते । परा परमा । अतः परमधिका वृद्धिर्नास्तीत्यर्थः । एतच् च स्वकृतवृद्धौ चिरकालमदत्तायां वेदितव्यम् । गौतमः: "चिरस्थाने द्विगुण्यं प्रयोगस्य" । प्रयुक्तस्य धनस्येत्यर्थः । मनुः ।
	कुसीदवृद्धिर्द्वैगुण्यं नात्येति सकृदाहिता ।
द्विगुणापि वृद्धिरधमर्णसंप्रतिपत्त्या मूले निवेशिता पुनर्वर्धत इति सकृद्ग्रहणात् सिध्यति । सुवर्णविषयं चैतत् । कात्यायनः ।
	ग्राह्यं स्याद् द्विगुणं द्रव्यं प्रयुक्तं धनिनां सदा ।
	लभते चेन् न द्विगुणं पुनर्वृद्धिं प्रकल्पयेत् ॥। [६४४]
बृहस्पतिः ।
	हिरण्ये द्विगुणीभूते नष्टे चैवाधर्मणके ।
	द्रव्यं तदीयं संगृह्य विक्रीणीत ससाक्षिकम् ॥
	रक्षेद् वा कृतमूल्यं तु दशाहं जनसंसदि ।
	ऋणानुरूपं परतो गृहीत्वान्यं तु वर्जयेत् ॥
	स्वधनं च स्थिरीकृत्य गणनाकुशलैर्नृभिः ।
	तद्बन्धुज्ञातिविदितं प्रगृह्णन् नापराध्नुयात् ॥
मनुः ।
	धान्ये शदे लवे वाह्ये नातिक्रामति पञ्चताम् ।
धान्यादाव् अदत्ते तद्वृद्धिश् चिरकालमदीयमानान् मूलात् पञ्चगुणत्वं नातिक्रामति । शदः पुष्पमूलफलादिकं क्षेत्रफलम् । लवो मेषलोमानि चरमीकेश इत्यादि । वाह्यो ऽश्वबलीवर्दादिः । वसिष्ठस्तु रसानां त्रिगुण्यम् आह । द्विगुणं हिरण्यम् । त्रिगुणं धान्यम् । दान्येनैव रसा व्याख्याताः । पुष्पफलानि च तुलाधृतमष्टगुणमधमर्णशक्त्यनुसारेण नाधिकवृद्धिसंख्यावचनानि व्यवस्थाप्यानि । बृहस्पतिः ।
	हिरण्य द्विगुणा वृद्धिस्त्रिगुणा वस्त्रकुप्यके ।
	धान्ये चतुर्गुणा प्रोक्ता शदे वाह्ये लवेषु च ॥
कुप्यं त्रपुसीसम् ।
	उक्ता पञ्चगुणा शाके बीजेष्व् अष्टगुणा स्मृता ।
	लवणस्नेगमद्येषु वृद्धिरष्टगुणा स्मृता ॥
	गुडे मधुनि चैवोक्ता प्रयुक्ते चिरकालिके ।
	तृणकाष्ठेष्टकासूत्रकिण्वचर्मास्थिवर्मणाम् ॥
	हेतिपुष्पफलानां च वृद्धिस्तु न निवर्तते ॥
किण्वं सुराद्रव्योपादानकारणम् । चर्म फलकः । वर्म कवचम्, हेतिः शस्त्रम् । विष्णुः: "किण्वकर्पाससूत्रचर्मवर्मायुधेष्टकाङ्गारकाणामक्षया । अनुक्तानां हि द्विगुणा" ॥ २।३९ ॥


किं च ।

	प्रपन्नं साधयन्नर्थं न वाच्यो नृपतेर् भवेत् ।
	साध्यमानो नृपं गच्छन् दण्ड्यो दाप्यश् च तद् धनम् ॥ २।४० ॥
[६४५]
प्रपन्नमङ्गीकृतमधमर्णेनार्थं विमतौ सत्यां साधयन्न् उत्तमर्णो नृपतेर्न वाच्यो न निषेध्यो भवति । सो ऽधमर्णः साध्यमानो यदि नृपं गच्छेत् तदासौ राज्ञा दण्ड्यः । तच् च धनमुत्तमर्णाय दाप्यः । मनुः ।
	धर्मेण व्यवहारेण छलेनाचरितेन च ।
	प्रयुक्तं साधयेदर्थं पञ्चमेन बलेन च ॥
धर्मः सत्यम् । व्यवहारो लिखितसाक्ष्यादिप्रमाणजातम् । छलं छद्म । आचरितं देशाचारः । बलं भोजननिषेधादिना पीडनम् । न्यायवादी तु न पीडनीयः । तद् आह कात्यायनः ।
	पीडयेद् यो धनी कश्चिद् ऋणिकं न्यायवादिनम् ।
	तस्मादर्थात् स हीयेत तत्समं चाप्नुयाद् दमम् ॥
	राजा तु स्वामिनो विप्रं सान्त्वेनैव प्रदापयेत् ।
	देशाचारेण चान्यांस्तु दुष्टान् संपीड्य दापयेत् ॥
	रिक्थिनं सुहृदं वापि छलेन न च दापयेत् ॥ २।४० ॥


युगपदनेकोत्तमर्णेषु दानप्राप्तौ क्रमम् आह ।

	गृहीतानुक्रमाद् दाप्यो धैनामधमर्णिकः ।
	दत्वा तु ब्राह्मणायैव नृपतेस्तदनन्तरम् ॥ २।४१ ॥

समानजातीयेषूत्तमर्णेषु ग्रहणक्रमानुसारेण दानक्रमो ज्ञेयः । भिन्नजातीयेषु तु वर्णक्रमानुसारेण । विप्रनृपग्रहणम् वैश्यशूद्रयोः प्रदर्शनार्थम् । कात्यायनः ।
	एकाहे लिखितं यत् तु तत् तु कुर्याद् ऋणं समम् ।
	ग्रहणं रक्षणं लाभमन्यथा तु यथाक्रमम् ॥
अनेकेषामुत्तमर्णानामेकस्मिन्नहनि यद् ऋणं लिहितं तत् सर्वोत्तमर्णान् प्रति समं तुल्यं राजा कुर्यात् । तथा ग्रहणम् आधिस्तद्रक्षणं लाभसा(मा)ध्युत्तमर्णलाभं च सममेव कुर्यात् । लिखितस्याहर्भेदे तु यथालिखितक्रमम् ऋणादिकं कुर्यात् । 
	यस्य द्रव्येण यत् पण्यं साधितं यो विभावयेत् ।
	तद् द्रव्यम् ऋणिकेनैव दातव्यं तस्य नान्यथा ॥। [६४६]
यस्योत्तमर्णस्य द्रव्येण वाणिज्यार्थमधमर्णेन यत् पण्यं गृहीतं तत् पण्यक्रियावाप्तं धनं स एवोत्तमर्णो लभते । न तत्र पूर्वोक्तम् आश्रयणीयम् ॥ २।४१ ॥


	राज्ञाधर्णिको दाप्यः साधिताद् दशकं शतम् ।
	पञ्चकं च शतं दाप्यः प्राप्तार्थो ह्युत्तमर्णिकः ॥ २।४२ ॥

न्यायसाधितमर्थमपेक्ष्य दशकं शतमधमर्णिको दाप्यः । साधितार्थस्य यावान् दशमो भागस्तावन्तमर्थमधमर्णिकाद् राजा गृह्णीयाद् इत्यर्थः । तथा लब्धार्थ उत्तमर्णिकः पञ्चकं शतं वृद्ध्यर्थं दाप्यः । राजा गृह्णीयाद् इत्यर्थः । अत्र विष्णुः: "उत्तमर्णश् चेद् राजानमियात् तद्विभावितो ऽधर्मर्णो राज्ञे धनदशभागसमं दण्डं दद्यात् । प्राप्तार्थश् चोत्तमर्णो विंशतिततममंशम्" । नारदः ।
	ऋणिकः सधनो यस्तु दौरात्य्मान् न प्रयच्छति ।
	राज्ञा दापयितव्यः स्याद् गृहीत्वांशं तु विंशकम् ॥
स्वल्पयत्नसाध्यत्वे च सति द्रष्टव्यम् ॥ २।४२ ॥


ऋणापाकरणासमर्थमधमर्णं प्रति वर्णव्यवस्थया तदपाकरणोपायम् आह ।

	हीनजातिं परिक्षीणम् ऋणार्थं कर्म कारयेत् ।
	ब्राह्मणस्तु परिक्षीणः शनैर्दाप्यो यथोदयम् ॥ २।४३ ॥

ब्राह्मणादिरुत्तमर्णः स्वजात्यपेक्षया हीनजातिं क्षत्रियादिमधमर्णं परिक्षीणं निर्धनम् ऋणार्थम् ऋणनिवृत्तये कर्म तृणेन्धनोदकाहरणादिकं कारयेत् । हीनजातिग्रहणं प्रदर्शनार्थम् । तेन समानजातिरपि गृह्यते । ब्राह्मणश् चेदधमर्णः परिक्षीणस्तदा यथोदयं यथाधनागमं शनैरप्रकर्षेण दाप्यः । ब्राह्मणग्रहणमुत्तमर्णजात्यपेक्षयोत्कृष्टजात्युपलक्षणार्थम् । ततश् च क्षत्रियो वैश्याय, वैश्यः शूद्राय, यथोदयं धनमेव दाप्यो न कर्म कारणीयः । तथा च मनुः ।
	कर्मणापि समं कुर्याद् धनिकस्याधमर्णिकः ।
	समो ऽवकृष्टजातिश् च दद्याच् छ्रेयांस्तु तच् छनैः ॥
धनिकापेक्षितं कर्मापि कृत्वा धनिकस्य समं सदृशमनृणत्वेनात्मानमधमर्णः कुर्यात् । बृहस्पतिः ।
	ऋणिनं निर्धनं कर्म गृहम् आनीय कारयेत् ।
	शौण्डिकाद्यं ब्राह्मणस्तु दापनीयः शनैः शनैः ॥
शौण्डिकः सुराकर्ता । [६४७] कात्यायनः ।
	यदि ह्यादाव् अनादिष्टमशुभं कर्म कारयेत् ।
	प्राप्नुयात् साहसं पूर्वम् ऋञान् मुच्येत चर्णिकः ॥
अशुभं विहीनं मलापनयनादिकं कर्मोत्तमर्णः पूर्वमनादिष्टमकथितमेव यद्यधमर्णं कारयेत्, तदासौ पूर्वसाहसं दण्ड्यो ऽधमर्णश् च तदृणान् मुच्यते ॥ २।४३ ॥


यो वृद्धिलोभादिनोत्तमर्णो ऽधमर्णेन दीयमानं धनं न गृह्णाति तं प्रत्याह ।

	दीयमानं न गृह्णाति प्रयुक्तं यः स्वकं धनम् ।
	मध्यस्थस्थापितं तत् स्याद् वर्धते न ततः परम् ॥ २।४४ ॥

अधमर्णेन दीयमानं यद्युत्तमर्णो धनं प्रयुक्तं वृद्ध्यादिहेतोर्न गृह्णाति तदा तदधमर्णेन मध्यस्थपुरुषहस्ते स्थापनीयम् । तत ऊर्ध्वं न वर्धते ॥ २।४४ ॥


अधमर्णे मृते प्रोषिते वा यैर् ऋणमपाकरणीयं तान् आह ।

	अविभक्तैः कुटुम्बार्थे यद् ऋणं तु कृतं भवेत् ।
	दद्युस्तद् रिक्थिनः प्रेते  प्रोषिते वा कुटुम्बिनि ॥ २।४५ ॥

कुटुम्बिनि गृहपतौ प्रोषिते मृते वा तत्कुटुम्बभरणार्थमविभक्तधनैर् भ्रात्रादिभिर्यत् कृतम् ऋणं तद् रिक्थिनः सर्वे दद्युः । अविभक्तैरिति बहुवचनमविवक्षितार्थम् । तद् आह मनुः ।
	ग्रहीता यदि नष्टः स्यात् कुटुम्बे च कृतव्ययः ।
	दातव्यं बान्धवैश् तस्मात् प्रविभक्तधनैः स्वतः ॥
नारदः ।
	पितृव्येणाविभक्तेन भ्रात्रा वा यद् ऋणं कृतम् ।
	मात्रा वा यत् कुटुम्बार्थे दद्युस्तत् सर्वम् ऋक्थिनः ॥
बृहस्पतिः ।
	पितृव्यभ्रातृपुत्रस्त्रीदासशिष्यानुजीविभिः ।
	यद् गृहीतं कुट्म्बार्थे तद् गृही दातुमर्हति ॥
कत्यायनः ।
	कुटुम्बार्थमशक्तेन गृहीतं व्याधितेन वा ।
	उपप्लवनिमित्ते च दद्याद् आपत्कृते तु तत् ॥
	कन्यावैवाहिकं चैव प्रेतकार्ये च यत् कृतम् ।
	एतत् सर्वं प्रदातव्यं कुटुम्बेन कृतं प्रभोः ॥
प्रभोः प्रभुना दातव्यमित्यर्थः ॥ २।४५ ॥


तत्रापवादं प्रतिप्रसवसहितम् आह ।
[६४८]
	न योषित्पतिपुत्राभ्यां न पुत्रेण कृतं पिता ।
	दद्याद् ऋते कुटुम्बार्थान् न पतिः स्त्रीकृतं तथा ॥ २।४६ ॥

कुटुम्बार्थाद् ऋणाद् यदन्यद् ऋणं पत्या पुत्रेण वा कृतं तत् स्त्री न दद्यात् । तथा पुत्रेण कृतं पिता । भार्यया च कृतं न भर्त्रा । बृहस्पतिः ।
	ऋणं पुत्रकृतं पित्रा शोध्यं यदनुमोदितम् ।
	सुतस्नेहेन वा दद्यान् नान्यथा दातुमर्हति ॥
कात्यायनः ।
	योषितस्यामतेनापि कुटुम्बार्थम् ऋणं कृतम् ।
	दासस्त्र्यमात्यशिष्यैर्वा दद्यात् पुत्रेण वा भृगुः ॥
नारदः ।
	पितुरेव नियोगाद् वा कुटुम्बभरणाय वा ।
	कृतं वा यद् ऋणं कृच्छ्रे दद्यात् पुत्रस्य तत् पिता ॥ २।४६ ॥


पुत्रपौत्रैर् ऋणं देयमिति वक्ष्यति तस्यापवादम् आह ।

	सुराकामद्यूतकृतं दण्डशुल्कावशिष्टकम् ।
	वृथादानं तथैवेह पुत्रो दद्यान् न पैतृकम् ॥ २।४७ ॥

सुरापानस्त्रीसंभोगद्यूतार्थं यद् ऋणं कृतं यच् च दण्डस्य शुल्कस्य च देयमवशिष्टं यच् च वृथादानं तत् पैतृकं पुत्रो न दद्यात् । अत्र कात्यायनः ।
	लिखितं मुक्तकं वापि देयं यत् तु प्रतिश्रुतम् ।
	परपूर्वस्त्रियै यत् तु विद्यात् कामकृतं नृणाम् ॥
अवशिष्टमित्यविवक्षितम् । तथाह उशना ।
	दण्डो वा दण्डशेषो वा शुल्कं तच्छेषमेव वा ।
	न दातव्यं तु पुत्रेण यच् च न व्यावहारिकम् ॥
न व्यावहारिकं न न्यय्यमित्यर्थः । निष्फलं दानमुक्तं स्मृत्यन्तरे ।
	धूर्ते बन्दिनि मल्ले च कुवैद्ये कितवे शठे ।
	चाटचारणचौरेषु दत्तं भवति निष्फलम् ॥
नारदः ।
	न पुत्रर्णं पिता दद्याद् दद्यात् पुत्रस्तु पैतृकम् ।
	कामक्रोधसुराद्यूतप्रातिभाव्यकृतं विना ॥
कात्यायनः ।
	यत्र हिंसां समुत्पाद्य क्रोधाद् द्रव्यं विनाश्य वा ।
	उक्तं तुष्टिकरं यत् तु विद्यात् क्रोधकृतं तु तत् ॥। [६४९]
अयमर्थः — परस्य हिंसां धनविनाशं कृत्वा तत्तुष्टये यद् द्रव्यं दातव्यत्वेनाङ्गीकृतं तद् ऋणं क्रोधजितमिति ॥ २।४७ ॥


न पतिः स्त्रीकृतं तथेत्यस्यापवादम् आह ।

	गोपशौण्डिकशौलूषरजकव्याधयोषिताम् ।
	ऋणं दद्यात् पतिस्तासां यस्माद् वृत्तिस्तदाश्रया ॥ २।४८ ॥

आभीरसुराकारनटरजकलुब्धकानां स्त्रीभिः कृतम् ऋणं तासां पतिरपाकुर्यात् । यस्मादेषां गोपादीनां वृत्तिः स्थितिस्तदधीना योषिदधीना । गोपादिस्त्रीकृतम् ऋणं यद्यपि न कुटुम्बार्थं तथापि तत्पतिभिरपनेयमित्येतदर्थमिदं वाक्यम् । अन्यथा तु कुटुम्बार्थान् न पतिः स्त्रीकृतं तथेत्यनेनैव सिद्धत्वाद् वचनमिदमपार्थकं स्यात् । तथा च नारदः ।
	न च भार्याकृतम् ऋणं कथंचित् पत्युराभवेत् ।
	आपत्कृताद् ऋते पुंसः कुटुम्बार्थो हि दुस्तरः ॥
	अन्यत्र रजकव्याधगोपशौण्दिकयोषिताम् ।
	तेषां तत्प्रत्ययावृत्तिः कुटुम्बं च तदाश्रयम् ॥ २।४८ ॥


ऋणविशेषादन्यद् ऋणं स्त्री न दद्याद् इत्याह ।

	प्रतिपन्नं स्त्रिया देयं पत्या वा सह यत् कृतम् ।
	स्वयंकृतं वा यद् ऋणं नान्यत् स्त्री दातुमर्हति ॥ २।४९ ॥

कुटुम्बानुपयोग्यपि यत् पतिपुत्रकृतम् ऋणं प्रतिपन्नमङ्गीकृतं पत्या सह च यत् कृतं यच् च स्वयंकृतं तत् स्त्रिया देयम् । अन्यद् ऋणं स्त्री न दद्यात् । स्वयंकृतमिति वचनं कुटुम्बानुपयोगिमातृकम् ऋणं पुत्रेण देयमित्येतदर्थम् । अन्यथा हि वचनमनर्थकं स्यात् । ज्ञातमेवैतद् ऋते ऽपि वचनात् स्वयंकृतम् ऋणं स्वयं देयमिति । कात्यायनः ।
	भर्त्रा पुत्रेण वा सार्धं केवनेनात्मना कृतम् ।
	ऋणमेवंविधं देयं नान्यथा तत्कृतं स्त्रिया ॥
तत्कृतं पतिपुत्रकृतम् । 
	भर्तुकामेन या भर्त्रा प्रोक्ता देयम् ऋणं त्वया ।
	अप्रपन्नापि सा दाप्या धनं यत् संश्रितं स्त्रियाम् ॥
धनं भर्तृधनम् ॥ २।४९ ॥
[६५०]


	पितरि प्रोषिते प्रेते व्यसनाभिप्लुते ऽपि वा ।
	पुत्रपौत्रैर् ऋणं देयं निह्नवे साक्षिभावितम् ॥ २।५० ॥

ऋणमनपाकृत्य पितरि प्रोषिते मृते वापि पानादिव्यसनासक्ते वा तदृणं पुत्रपौत्रैर्देयम् । यदि पुत्रादयो ब्रूयुर्न वयं विद्मो ऽस्मत्पिता पितामहो वा किं तुभ्यं धारयत इति तदा प्रत्यर्थिना साक्ष्यादीनामन्यतमेन प्रमाणेन भावितं सद् देयम् । अत्र च प्रवासादिषु निमित्तेषु ऋणदानविधानात् पैतृकधनाभावे ऽपि पुत्रैर् ऋणं देयं तदभावे च पौत्रैः । अत्र नारदः ।
	नार्वाक् संवत्सराद् विंशात् पितरि प्रोषिते सुतः ।
	ऋणं दद्यात् पितृव्ये वा ज्येष्ठे भ्रातर्यथापि वा ॥
कात्यायनः ।
	विद्यमाने ऽपि रोगार्ते स्वदेशात् प्रोषिते ऽपि वा ।
	विंशात् संवत्सराद् देयम् ऋणं पितृकृतं सुतैः ॥
	व्याधितोन्मत्तवृद्धानां तथा दीर्घप्रवासिनाम् ।
	ऋणमेवंविधं पुत्राञ् जीवतामपि दापयेत् ॥
	सांनिध्ये ऽपि पितुः पुत्रैर् ऋणं देयं विभावितम् ।
	जात्यन्धपतितोन्मत्तक्षयश्वित्रादिरोगिणः ॥
बृहस्पतिः ।
	पित्र्यमेवागर्तो देयं पश्चाद् आत्मीयमेव च ।
	तयोः पैतामहं पूर्वां देयमेवम् ऋणं सदा ॥
	अतः पुत्रेण जातेन स्वार्थमुत्सृज्य यत्नतः ।
	ऋणात् पिता मोचनीयो यथा न नरकं व्रजेत् ॥
एतच् च प्राप्तव्यवहारपुत्रविषयम् । अप्राप्तव्यवहारस्य तु जातस्यापि नाधिकारो ऽसमर्थत्वात् । तथा च कात्यायनः ।
	नाप्राप्तव्यवहारेण पितर्युपरते क्वचित् ।
	काले तु विधिना देयं वसेयुर्नरके ऽन्यथा ॥
पौत्रेण च पैतामहम् ऋणं वृद्धिरहितमेवापाकरणीयम् । यद् आह बृहस्पतिः ।
	ऋणम् आत्मीयवत् पित्र्यं पुत्रैर्देयं विभावितम् ।
	पैतामहं समं देयं न देयं तत्सुतस्य तत् ॥
समं वृद्धिरहितम् । तत्सुतस्येति कर्तरि षष्ठी । ततश् च तत्सुतेन न देयमित्यर्थः । कात्यायनः ।
	यद् दृष्टं दत्तशेषं वा देयं पैतामहं तु तत् ।
	सदोषं व्याहतं पित्रा नैव देयम् ऋणं क्वचित् ॥। [६५१]
यत् पित्रा दृष्टं यच् च तेन दत्तावशेषितं तत् पैतामहं पौत्रेण देयम् । यत् तु तेन व्याहतं निराकृतं यच् च सुरादिव्यसननिमित्तत्वेन दोषयुक्तं न तत् पैतामहं देयमित्यर्थः ।
	पित्रा दृष्टम् ऋणं यत् तु क्रमायातं पितामहात् ।
	निर्दोषं नोद्धृतं पुत्रैर्देयं पौत्रैस्तु तद् भृगुः ॥
तथा ।
	ऋणं तु दापयेत् पुत्रं यदि स्यान् निरुपद्रवः ।
	द्रविणार्हश् च धुर्यश् च नान्यथा दापयेत् सुतम् ॥
द्रविणार्हः पितृधनार्हः । धुर्यः पितृधुरो वोधा ॥ २।५० ॥


	रिक्थग्राह ऋणं दाप्यो योषिद्ग्राहस्तथैव च ।
	पुत्रो ऽनन्याश्रितद्रव्यः पुत्रहीनस्य ऋक्थिनः ॥ २।५१ ॥

अत्र प्रतिपदं वाक्यसमाप्तिः । प्रतिवाक्यम् ऋणं दाप्य इति संबध्यते । रिक्थग्राह्य ऋणं दाप्यः । पितृधनं रिक्थम्, ततश् च पुत्रो रिक्थग्राहः प्रथमतः । तदभावे क्षेत्रजादिः पुत्रप्रतिनिधिः । तदभावे पत्नीदुहित्रादिः । अत्र च न पुत्रपरो रिक्थग्राहशब्दः, "पुत्रपौत्रैर् ऋणं देयम्" इत्यनेनैव पित्र्यं धनं पुत्रेणापाकरणीयमिति विहितत्वात् । ततश् चायमर्थः — क्षेत्रजादिको रिक्थग्राहो यदीयं रिक्थं गृह्णाति तदीयम् ऋणमुत्तमर्णाय राज्ञा दाप्य इति । परस्य योषितं भार्यां यो गृह्णाति स योषिद्ग्राहः । सो ऽपि तस्याः पाणिग्राहस्य यद् ऋणं तद् दाप्यः । अत्र च विवक्षितः पाठक्रमः । ततश् च रिक्थग्राहाभावे योषिद्ग्राह ऋणप्रदः । नारदः ।
	अन्तिमा स्वैरिणीनां या प्रथमा च पुनर्भवाम् ।
	ऋणं तयोः पतिकृतं दद्याद् यस्ते समश्नुते ॥
ताश् च स एव निरूपयति ।
	परपूर्वाः स्त्रियस्त्व् अन्याः सप्त प्रोक्ता यथाक्रमम् ।
	पुनर्भूस्त्रिविधा तासां स्वैरिणी च चतुर्विधा ॥
	कन्यैवाक्षतयोनिर्या पाणिग्रहणदूषिता ।
	पुनर्भूः प्रथमा प्रोक्ता पुनःसंस्कारकर्मणि ॥
	देशधर्मानवेक्ष्य स्त्री गुरुभिर्या पर्दीयते ।
	उत्पन्नसाहसान्यस्मै सा द्वितीया प्रकीर्तिता ॥
उत्पन्नसाहसोत्पन्नपुरुषसंबन्धा ॥ [६५२]
	असत्सु देवरेषु स्त्री बान्धवैर्या प्रदीयते ।
	सवर्णायासपिण्डाय सा तृतीया प्रकीर्तिता ॥
	स्त्रीप्रसूताप्रसूता वा पत्याव् एव च जीवति ।
	कामात् समाश्रयेदन्यं प्रथमा स्वैरिणी तु सा ॥
	कौमारं पतिमुत्सृज्य या त्व् अन्यं पुरुषं श्रिता ।
	पुनः पत्युर्गृहं यायात् सा द्वितीया प्रकीर्तिता ॥
	मृते भर्तरि तत्प्राप्तान् देवरादीनपास्य या ।
	उपगच्छेत् परं कामात् सा तृतीया प्रकीर्तिता ॥
	प्राप्ता देशाद् धनक्रीता क्षुत्पिपासातुरा तु या ।
	तवाहमित्युपगता सा चतुर्थी प्रकीर्तिता ॥
तथा ।
	अधनस्य ह्यपुत्रस्य मृतस्योपैत् यः स्त्रियम् ।
	ऋणं वोढुः स भजते तदेवास्य धनं स्मृतम् ॥
तदेव भार्यैव । योषिद्ग्राहस्तथैव चेति शौण्डिकादिविषयं वा । यथाह कात्यायनः ।
	निर्धनैरनपत्यैस्तु यत् कृतं शौण्डिकदिभिः ।
	तत् स्त्रीणामुपभोक्ता तु दद्यात् तदृणमेव हि ॥
पुत्रैः पैतृकम् ऋणमपाकरणीयमित्युक्तम्, तत्र विशेषम् आह — पुत्रो ऽनन्याश्रितद्रव्य इति । यः पुत्रो ऽनन्याश्रितद्रव्यः स्वाधीनधनः स पित्र्यम् ऋणं दाप्यः । अन्याश्रितमन्याधीनं द्रव्यं धनं यस्य सो ऽन्याश्रितद्रव्यः स न भवतीत्यनन्याश्रितद्रव्यः । ततश् च ये भ्रातरो भ्रातृविशेषाधीनधना न ते दाप्याः । किं तु यस्तेषु स्वातन्त्र्येण वर्तते स एव दाप्यः । अत्र पाठक्रमो न विवक्षितः । न ह्यत्र दानरूपो धात्वर्थो विधीयते । किं तु तदीयो ऽनन्याश्रितद्रव्यत्वलक्षणो धर्मः । स (न) च धर्म ऽनुष्ठेयः । किं तु धर्मवान् धात्वर्थः । ततश् च यत्र धात्वर्थो विधीयते क्रमेण तत्र क्रमनियमो विवक्ष्यते नान्यत्र । अतो नात्र क्रमो विवक्षितः । यत् तु नारदेनोक्तम्,
	धनस्त्रीहारिपुत्राणाम् ऋणभाग् यो धनं हरेत् । 
	पुत्रो ऽसतोः स्त्रीधनिनोः स्त्रीहारी धनिपुत्रयोः ॥
इति, तत् पितृधनविभागानर्हपुत्रविषयम् । "सवर्णापुत्रो ऽप्यन्यायवृत्तौ न लभेतैकेषाम्" इति गौतमवचनात् पुत्रस्यापि भागानर्हत्वं प्रतीयते । तथान्धादीनां तदनर्हत्वं विभागप्रकरणे वक्ष्यति । विभागार्हैस्तु पितृधनाभावे ऽपि [६५३] पितुरानृण्यं कार्यमित्युक्त: "पुत्रपौत्रैर् ऋणं देयम्" इति । यत् तु स्त्रीहारिणो ऽसंभवे पुत्रो दाप्य इत्यभिधाय पुनरुक्तम् — पुत्राभावे स्त्रीहारी दाप्य इति, तदुक्तविशेषपुनर्भूस्वैरिणीभ्यामन्यां स्त्रियं यो हरति तद्विषयम् । पुत्रहीनस्य रिक्थिन इति पौत्ररूपरिक्थिविषयम् । तेषां हि पुत्रवतो ऽपि पितामहस्य रिक्थग्रहणयोग्यतास्ति नान्येषां भ्रात्रादीनाम् । यद् आह मनुः ।
	न भ्रातरो न पितरः पुत्रो रिक्थहरः पितुः ।
	पिता हरेदपुत्रस्य रिक्थं भ्रातर एव वा ॥
वक्ष्यति हि ।
	प्रमीतपितृकाणां तु पितृतो भागकल्पना । इति ।
तत्र पुत्रपौत्रैर् ऋणं देयमित् पुत्रवतो ऽपि पितामहस्य पौत्रैर् ऋणमपाकरणीयमिति अतिप्रसङ्गं निवारयितुमिदमुच्यते — पुत्रहीनस्य रिक्थिन इति । अत्र रिक्थिशब्दो रिक्थग्रहणयोगे वर्तते न गृहीतरिक्थ एव । तेन निर्धनस्य पितामहस्य पुत्राभाव एव पौत्रा ऋणापकरणे ऽधिक्रियन्ते न पुत्रसद्भावे । गृहीतरिक्थास्तु पुत्रसद्भावे ऽपि । पैतामहम् ऋणं देयं यथांशमपाकुर्युः । अत एव नारदः ।
	अत ऊर्ध्वं पितुः पुत्रा ऋणं दद्युर्यथांशतः ।
	विभक्ता वाविभक्ता वा यस्तां चोद्वहते धुरम् ॥
	अप्राप्तव्यवहारश् चेत् स्वतन्त्रो ऽपि हि नर्णभाक् ।
	स्वातन्त्र्यं हि स्मृतं ज्येष्ठे झैष्ठ्यं गुणवयःकृतम् ॥
तथा ।
	क्रमादव्याहतं प्राप्तं पुत्रैर्यन् नर्णमुद्धृतम् ।
	दद्युः पैतामहं पौत्रास्तच् चतुअर्थान् निवर्तते ॥
पुत्रो ऽनन्याश्रितद्रव्य इत्यस्यापरा व्याख्या — अन्यशब्देनात्र प्रकृतत्वात् पितोच्यते । तेनान्याश्रितद्रव्यशब्देन पितृधनमुच्यते । तन् न विद्यते यस्य सो ऽनन्याश्रितद्रव्यः पुत्रः । अतो रिक्थग्राहयोषिद्ग्राहयोरभाव ऋणं दाप्यः । तत्सद्भावे तु ताव् एव यथाक्रमं दाप्यौ । सन्ति दायानर्हा अपि केचन पुत्राः । यथा द्वादशविधेषु पुत्रेषूच्यमानेषु षाट्पुत्रानभिधायाह वसिष्ठः: "दायादबान्धवाः" इति । तथा: "यस्य पूर्वेषां षण्णाम् न कश्चिद् दायहरः स्यादेते तस्य दानं हरन्तु" इति । तथा: "अनंशास्त्व् आश्रमान्तरगताः क्लीबोन्मत्तपतिताश् च" इति । एषामयमर्थः सिद्धः — रिक्थग्राहः पुत्रादिर्दाप्यस्तदभावे योषिद्ग्राहस्तस्याप्यभावे दायानर्हः पुत्र इति । तथाह नारदः । [६५४]
	धनस्त्रीहारिपुत्राणाम् ऋणभाग् यो धनं हरेत् ।
	पुत्रो ऽसतोः स्त्रीधनिनोः स्त्रीहारी धनिपुत्रयोः ॥
अत्र स्त्रीहारिधनहारिणोरभावे पुत्र ऋणप्रद इत्यभिधायोक्तं धनिपुत्रयोरभावे स्त्रीहारी ऋणप्रद इति । तत्र पूर्वोक्तस्त्रीहारी पुत्रसद्बाव ऋणभाक् । अन्यस्त्रीहारी तु पुत्राभाव इति व्यव्स्था । नारद एव ।
	पुत्रिणी च समुत्सृज्य पुत्रं स्त्री यान्यम् आश्रयेत् ।
	तस्या ऋणी हरेद् सर्वं निःस्वायाः पुत्र एव तु ॥
ऋणी स्त्रीहारी । तथा च स एवाह ।
	अधनस्य ह्यपुत्रस्य मृतस्योपैति य स्त्रियम् ।
	ऋणं वोढुः स भजते तदेवास्य धनं स्मृतम् ॥ इति ।
	या तु सप्रधनैव स्त्री सापत्या चान्यम् आश्रयेत् ।
	सो ऽस्या दद्याद् ऋणं भर्तुरुत्सृजेद् वा तथैव ताम् ॥
प्रकृष्टं धनं प्रधनं तत्सहिता सप्रधना । कात्यायनः ।
	बालपुत्राधिकार्था च भर्तारं यान्यम् आश्रिता ।
	आश्रितस्तद् ऋणं दद्याद् बालपुत्राविधिः स्मृतः ॥
	दीर्घप्रवासिनिर्बन्धजडोन्मत्तार्तलिङ्गिनाम् ।
	जीवतामपि दातव्यं तत्स्त्रीद्रव्यं समाश्रितैः ॥ २।५१ ॥


विषयविशेषे सप्रसङ्गम् ऋणप्रतिषेधम् आह ।

	भ्रातॄणामथ दम्पत्योः पितुः पुत्रस्य चैव हि ।
	प्रातिभाव्यम् ऋणं साक्ष्यमविभक्ते न तु स्मृतम् ॥ २।५२ ॥

भ्रात्रादीनामविभक्ते धने परस्परं प्रातिभाव्यादिकं कर्तव्यतया न स्मृतम् । किं तु प्रतिषिद्धमेव । दम्पती जायापती । प्रतिभुवो भावः प्रातिभाव्यम् । दर्शनविश्वासदानाङ्गीकारकर्ता प्र्तिभूः । ऋणं प्रसिद्धम् । साक्षिणो भावय साक्ष्यम् । अत्राविभक्तग्रहणं भ्रातृविषयम् । पितापुत्रविषय वा । न जायापतिविषयम् । न हि तयोर्धनविभागो ऽस्ति, पतिधने हि जाया स्वामिणी जायात्वादेव । अतो दम्पत्योः साधारणं धनमशक्यं विभक्तुम् । अत एव आपस्तम्बः: [६५५] "जायापत्योर्न विभागो पाणिग्रहणाद् धि सहत्वं कर्मसु । तथा पुण्यफलेषु द्रव्यपरिग्रहेषु च" इति । नारदः ।
	साक्षित्वं प्रातिभाव्यं च दानग्रहणमेव च ।
	विभक्ता भ्रातरः कुर्युर्नाविभक्ताः परस्परम् ॥
	एषां चैताः क्रिया लोके प्रवर्तन्ते स्वरिक्थिनाम् ।
	विभक्तानवगच्छेयुर्लिख्यमप्यन्तरेण तान् ॥ २।५२ ॥


प्रातिभाव्यविशेषांस्तत्फलविशेषांश् चाह ।

	दर्शने प्रत्यये दाने प्रातिभाव्यं विधीयते ।
	आद्यौ तु वितथे दाप्याव् इतरस्य सुता अपि ॥ २।५३ ॥

दर्शनविश्वासदानेषु प्रतिभूत्वं विधीयते । तत्र दर्शनविश्वासप्रतिभुवो वितथत्वे मिथ्याभावे सति ताव् एव विवादास्पदीभूतं धनं धनिने दाप्यौ । यस्तु दानप्रतिभूस्तस्य मिथ्यात्वे मिथ्याभावे स दाप्यस्तदभावे तत्पुत्राः । बृहस्पतिः ।
	दर्शने प्रत्यये दाने ऋणिद्रव्यार्पणे तथा ।
	चतुष्प्रकारः प्रतिभूः शास्त्रे दृष्टो मनीषिभिः ॥
	आहैको दर्शयामीति साधुरेषो ऽपरो ऽब्रवीत् ।
	आदौ तु वितथे दाप्यौ तत्कावावेदितं धनम् ॥
	उत्तरौ तु विसंवादे तौ विना तत्सुतौ तथा ॥
कात्यायनः ।
	दानोपस्थानविश्वासविवादशपथाय च ।
	लग्नकं दापयेदेव यथायोगं विपर्यये ॥
उपस्थानं दर्शनम् । विवादो व्यवहारः । शपथं दिव्यम् । दानविश्वासौ प्रसिद्धौ । एष्व् अर्थेषु लग्नकं प्रतिभुवं विवादधनं दापयेत् । तथा ।
	दर्शनप्रतिभूर्यस्तं देशे काले न दर्शयेत् ।
	निबन्धम् आवहेत् तत्र चैवं राजकृताद् ऋते ॥
निबन्धं देयं द्रव्यम् । [६५६] तथा ।
	नष्टस्यान्वेषणार्थं तु दाप्यं पक्षत्रयं परम् ।
	यद्यसौ दर्शयेत् तत्र मोक्तव्यः प्रतिभूर् भवेत् ॥
तथा ।
	गृहीत्वा बन्धकं यस्तु दर्शनस्य स्थितो भवेत् ।
	विभाव्य वादिना तत्र दाप्यः स्यात् तद् ऋणं सुतः ॥
यो ऽधमर्णाद् बन्धकं गृहीत्वा दर्शनप्रतिभूत्वमङ्गीकृत्य मृतस्तस्य सुतस्तव पिता बन्धकग्रहणपूर्वकं प्रातिभाव्यं कृतवान् इति साधयित्वा विवादास्पदं धनं वादिना दाप्यः । असौ यथा ददाति तथा कार्यमित्यर्थः । बृहस्पतिः ।
	नष्टस्यान्वेषणं कालं दद्यात् प्रतिभुवे धनी ।
	देशाध्वरूपतः पक्षं मासं सार्धमथापि वा ॥
	नात्यन्तं पीडनीयाः स्युर् ऋणं दाप्याः शनैः शनैः ।
	स्वसाक्ष्येण नियोज्याः स्युर्विधिः प्रतिभुवामयम् ॥
	साधुत्वाच् चेन् मन्दधिय ऋणं दद्युरभाविताः ।
	यदर्थं दापितास्तस्मान् न लभेरन् कथंचन ॥ २।५३ ॥


	दर्शनप्रतिभूर्यत्र मृतः प्रात्ययिको ऽपि वा ।
	न तत्पुत्रा ऋणं दद्युर्दद्युर्दानाय ये स्थिताः ॥ २।५४ ॥

प्रात्ययिको विश्वासप्रतिभूः । पौत्रनिवृत्त्यर्थो ऽयमनुवादः । तेन दानप्रतिभुवः पौत्रा न दापनीयाः । आह च व्यासः ।
	ऋणं पैतामहं पौत्रः प्रातिभाव्यागतं सुतः ।
	समं दद्यात् तत्सुतौ तु न दाप्याव् इति निश्चयः ॥
पैतामहम् ऋणं समं वृद्धिरहितं दद्यात् । एवं प्रातिभाव्यनिमित्तं प्रतिभूपुत्रः । तयोरधमर्णपौत्रप्रतिभूपौत्रयोः पुत्राव् ऋणं प्रातिभाव्यागतं च न दाप्यौ । कात्यायनः ।
	प्रातिभाव्यागतं पौत्रैर्दातव्यं न तु तत् क्वचित् ।
	पुत्रेणापि समं देयम् ऋणं सर्वत्र पैतृकम् ॥
प्रातिभाव्यागतम् ऋणं सर्वत्र पुत्रेण समं देयम् । पौत्रैर्न देयमित्यर्थः ॥ २।५४ ॥


	बहवः स्युर्यदि स्वांशैर्दद्युः प्रतिभुवो धनम् ।
	एकच्छायाश्रितेष्व् एषु धनिकस्य यथारुचि ॥ २।५५ ॥

बहवः पुरुषा एकं प्रतिभूत्वां यदावलम्बन्ते तदा ते यथांशमुत्तमर्णाय धनं दद्युः । यदा त एकच्छायाश्रिताः प्रत्येकं विकल्पेन सकलधनदायकत्वम् [६५७] आश्रितास्तदा धनिकेछानुसारेण देयम् । तेषां मध्ये धनिको यं याचते स दद्याद् इत्यर्थः । एकामधमर्णस्य छायां सादृश्यं प्रत्येकं श्रिता एकच्छायाश्रिताः ॥ २।५५ ॥


अधमर्णैः प्रतिभुवि यत् कर्तव्यं तद् आह ।

	प्रतिभूर्दापितो यत्र प्रकाशं धनिने धनम् ।
	द्विगुणं तत्र दातव्यम् ऋणिकैस्तस्य तद् भवेत् ॥ २।५६ ॥

यत्र व्यवहारे प्रकाशं जनसमक्षं प्रतिभूरधमर्णदेयधनमुत्तमर्णाय दापितो ददाति तत्र व्यवहारे तद् धनं द्विगुणमधमर्णैर्देयम् । अधमर्णैरिति बहुवचनम् विवक्षितम् । नारदः ।
	याम् चार्थं प्रतिभूर्दद्याद् धनिकेनोपपीडितः ।
	ऋणिकस्तं प्रतिभुवे द्विगुणं प्रतिदापयेत् ॥
पीडित इति वचनादपीडिताय सममेव देयम् । तद् आह कात्यायनः ।
	यस्यार्थे येन यद् दत्तं विधिनाभ्यर्थितेन तु ।
	साक्षिभिर् भावितेनैव प्रतिभूस्तत् समाप्नुयात् ॥
तथा ।
	प्रातिभाव्यं तु यो दद्यात् पीडितैः प्रतिभावितः ।
	त्रिपक्षात् परतः सो ऽर्थं द्विगुणं लब्धुमर्हति ॥ २।५६ ॥


सर्वत्र द्वैगुण्ये प्राप्ते कालात्यये सति यस्य द्रव्यस्य या परा वृद्धिरुक्ता तां प्रतिभुवे दद्याद् इत्याह ।

	संततिः स्त्रीपशुष्व् एव धान्यं त्रिगुणमेव च ।
	वस्त्रं चतुर्गुणं प्रोक्तं रसश् चाष्टगुणः स्मृतः ॥ २।५७ ॥

याः पशुस्त्रियो गोमहिष्यादयः उत्तमर्णाय प्रतिभुवा दत्ताः सत्यो यावत् संततिमत्यो जातास्तावत् संतितिकास्ता अध्मर्णेन प्रतिभुवे देयाः । स्पष्टमन्यत् ॥ २।५७ ॥


धनिकस्य विस्रम्भहेतुः प्रतिभूराधिश् चेति प्रतिभूप्रकरणानन्तरं प्रसक्तम् आधिकरणम् आरभते । तत्राधिस्वरूपं तावन् नारद आह ।
	अधिक्रियत् इत्याधिः स विज्ञेयो द्विलक्षणः ।
	कृतकालापनेयश् च यावद् देयोद्यतस्तथा ॥
	स पुनर्द्विविधः प्रोक्तो गोप्यो भोग्यस्तथैव च ॥ इति ।
तत्रैतावति काले गते धनं दत्वायं मया मोक्ष्यते न चेत् तवैव भवतीति [६५८] कृत आधिः कृतकालापनेयः, यावद् धनं ते ददामि तावदयम् आधिरित्येवं कृतो यावद् देयोद्यतः । सो ऽपि प्रत्येकं गो ऽप्यभोग्यतया द्विविध इति । तत्र यस्याधेर्यस्मिन् निमित्ते सत्याधित्वनाश उत्तमर्णं प्रति च स्वत्वापत्तिर्यस्य न भवति तदुभयम् आह —

	आधिः प्रणश्येद् द्विगुणे धने यदि न मोक्ष्यते ।
	काले कालकृतो नश्येत् फलभोग्यो न नश्यति ॥ २।५८ ॥

आधिरुक्तलक्षणो वृद्धिदानाभावे निमित्ते मूलधनद्वैगुण्ये जाते तावद् धनं दत्वाधमर्णेन यदि न मोक्ष्यते तदासौ नश्येदधमर्णस्य स्वं न भवेत्, किं तूत्तमर्णस्यैव भवेद् इत्यर्थः । यस्तु कालकृतः कृतकालापनेयः स यदि संप्रतिपन्ने काले न मोक्ष्यते ऽधमर्णेन स पूर्ववन् नश्येत् । फलभोग्यस्त्व् आधिर्न कदाचिन् नश्येत् । किं तूत्तमर्णेन यावत् स्वधनं प्राप्यते तावदुत्पन्नं फलमेव भोक्तव्यम् । अत्र व्यासः ।
	हिरण्ये द्विगुणीभूते पूर्णे काले कृते ऽवधौ ।
	बन्धकस्य धनी स्वामी द्विसप्ताहं परीक्ष्य तु ॥
	अतो ऽन्तरा धनं दत्वा ऋणी बन्धकम् आप्नुयात् ॥
बृहस्पतिः।
	गोप्याधिर्द्विगुणादूर्ध्वं कृतकालो यथाविधि ।
	श्रावयित्वा ऋणिकुले भोक्तव्यः समनन्तरम् ॥
	तत्कालावधिसंयुक्तं स्थानलेख्यं च कारयेत् ॥
कात्यायनः ।
	आधाता यत्र न स्यात् तु धनी बन्धं निवेदयेत् ।
	राज्ञा ततः स विख्यातो विक्रेय इति धारणा ॥
	सवृद्धिकं गृहीत्वा तु शेषं राजन्यथार्पयेत् ॥ २।५८ ॥


	गोप्याधिभोगे नो वृद्धिः सोपकारे ऽथ हापिते ।
	नष्टो देयो विनष्टश् च दैवराजकृताद् ऋते ॥ २।५९ ॥

गोप्यस्याधेर्गोमहिषीवस्त्रहिरण्यरजतादेरुत्तमर्णेन वाहनदोहनभूषणादौ भोगे कृते नो वृद्धिर् भवति प्रयुक्तं धनं न वर्धत इत्यर्थः । तथा सोपकारे फलभोग्यभूम्यादाव् उपेक्षया हापिते हानिं नीते नो वृद्धिरिति संबन्धः । हानिरत्र कार्याक्षमत्वम् । यत्राधमर्ण आधेरुपभोगं वृद्धिदानं वाभ्युपगच्छति तद्विषयमेतत् । दैवराजव्यापारं विनोभयविधो ऽप्याधि नष्टो विनष्टो [६५९] वाधमर्णायोत्तमर्णेन देयः । नष्टो विकृतः । विनष्टः प्रध्वस्तो ऽपहृतो वा । बृहस्पतिः ।
	भुक्ते चासारतां प्राप्ते मूलहानिः प्रजायते ।
	बहुमूल्यं यत्र नष्टम् ऋणिकं तत्र तोषयेत् ॥
व्यासः ।
	ग्रहीतृदोषान् नष्टश् चेद् बन्धो हेमादिको भवेत् ।
	ऋणं सलाभं संशोध्यं तन्मूल्यं दाप्यते धनी ॥
ग्रहीता धनिकः । बन्धो बन्धक आधिरित्येको ऽर्थः । कात्यायनः ।
	अकाममननुज्ञातम् आधिं यः कर्म कारयेत् ।
	भोक्ता कर्मफलं दाप्यो वृद्धिं वा न लभेत सः ॥
चेतनरूपाधिविषयमेतत् । नारदः ।
	विनष्टे मूलहानिः स्याद् दैवराजकृताद् ऋते ।
मनुः ।
	न एव् एवाधौ सोपकारे कौसीदीं वृद्धिम् आप्नुयात् ।
	यः स्वामिनाननुज्ञातम् आधिं भुङ्क्ते विचक्षणः ॥
	तेनार्धवृद्धिर् भोक्तव्या तस्य भोगस्य निष्कृतिः ॥
अल्पभोगविषयमेतत् । महोपभोगे तु गोप्याधिभोगे न वृद्धिरित्युक्तम् । ततश् च भोगानुसारेण वृद्धिहान्यनुसारः कार्यः ॥ २।५९ ॥


आधिसाधनम् आह ।

	आधेः स्वीकरणात् सिद्धी रक्ष्यमाणो ऽप्यसारताम् ।
	यातश् चेदन्य आधेयो धनभाग् वा धनी भवेत् ॥ २।६० ॥

आधेः स्वीकरणात् परिग्रहाद् आधित्वसिद्धिः । स्वीकरणं च भोग्यादौ भोगपर्यन्तम्, गोप्याधौ तु भाण्डागारप्रवेशपर्यन्तम् । तथा च नारदः ।
	आधिश् च द्विविधः प्रोक्तो जङ्गमः स्थावरस्तथा ।
	सिद्धिरस्योभयस्यापि भोगो यद्यस्ति नान्यथा ॥
बृहस्पतिः ।
	क्षेत्रमेकं द्वयोर्बन्धे दत्तं यत् समकालिकम् ।
	येन भुक्तं भवेत् पूर्वं तस्य सिद्धिमवाप्नुयात् ।
	तुल्यकालोपस्थितयोर्द्वयोरपि समं भवेत् ॥
विष्णुः: "गोचर्ममात्राधिकां भुवमन्यस्याधीकृतां तस्मादनिर्मोच्यान्यस्य यः प्रयच्छेत् स वध्यः । ऊनां चेत् षोडश सुवर्णान् दाप्यः । 
	एको ऽश्नीयाद् यदुत्पन्नं नरः संवत्सरं फलम् । 
	गोचर्ममात्रा सा क्षोणी स्तोका वा यदि वा बहु ॥
[६६०]	ययोर्निक्षिप्त आधिस्तौ विवदेतां यदा नरौ ।
	यस्य भुक्तिर् जयस्तस्य बलात्कारविना कृता ॥
यद्यसाव् आधिर्धनिना रक्ष्यमाणो ऽप्यसारतामवलम्बते यात्येकया संवत्सरवृद्ध्या सहितं मूलधनमपाकर्तव्यम् । न शक्नोति चेत् तदाधर्मर्णेनान्य आधिराधेयः । धनं वा स्वप्रयुक्तं धनी लभते ॥ २।६० ॥


आधिः प्रणश्येद् द्विगुणमित्यस्यापवादम् आह ।

	चरित्रबन्धककृतं सवृद्ध्या दापयेद् धनम् ।
	सत्यंकारकृतं द्रव्यं द्विगुणं प्रतिपादयेत् ॥ १।६१ ॥

चरित्रधर्मः स एव बन्धकम् आधिस्तेन यत् कृतम् ऋणं तद् वृद्धिसहितमुत्तमर्णायाधमर्णं दापयेत् । न तत्राधिनाशो ऽस्तीत्यभिप्रायः । तेन धनमप्रयच्छतो ऽधमर्णस्य नास्त्यानृण्यांशता । इदमपाकर्तव्यमिति संविदं कृत्वा यद् द्रव्यं प्रथममर्प्यते तत् सत्यंकारकृतम् । तद्द्विगुणं विक्रेता स्वकीयदोषवशेन क्रयासिद्धौ क्रेत्रे दद्यात् । एतच् च प्रसङ्गादुक्तम् ॥ २।६१ ॥


	उपस्थितस्य मोक्तव्य आधिः स्तेनो ऽन्यथा भवेत् ।
	प्रयोजके ऽसति धनं कुले न्यस्याधिम् आप्नुयात् ॥ २।६२ ॥

अधमर्णस्य धनप्रदानपूर्वकम् आधिमोक्षायोद्यतस्योत्तमर्णेन धनम् आदायाधिः प्रत्यर्पणीयः, अन्यथोत्तमर्णश् चौरदण्डभाग् भवेत् । प्रयोजक उत्तमर्णः । तस्मिन्नसति मृते प्रोषिते वाधर्मणस्तदीयं धनं तत्कुटुम्बे न्यस्य निक्षिप्य स्वकीयम् आधिं लभेत ॥ २।६२ ॥


प्रकारान्तरम् आह ।

	तत्कालकृतमूल्यो वा तत्र तिष्ठेदवृद्धिकः ।

तस्मिन्न् ऋणापाकरणकाले कृतमूल्यो ऽवधारितमूल्यो वृद्धिरहित एवाधिः प्रयोक्तृकुले तिष्ठेत् । यावत् प्रयोक्तुरागमनम् । आगते च तस्मिन्न् आधिं तन्मूल्यं वाधमर्णो गृह्णीयात् । प्रोषितप्रयोक्तृविषयं चैतत् ।
	उत्तमर्णेन मूलधनं द्विगुणं फलभोग्याधेरुपजीव्याधमर्णाय स आधिः प्रत्यर्पणीय इत्यनन्तरं वक्ष्यति । तत्र विषये यद्यधमर्णस्तदीयो वा स्वजनः को ऽप्यसंनिहितो विद्यते तदोत्तमर्णेन साक्षिसमक्षं स आधिर्विक्रेतव्य इतीदानीम् आह —

	विना धारणकाद् वापि विक्रीणीत ससाक्षिकम् ॥ २।६३ ॥
[६६१]
धारणकादधमर्णाद् विना तदस्ंनिधानाद् इति यावत् । वाशब्दस्तत्स्वजनासंनिधिसमुच्चयार्थः ॥ २।६३ ॥


	यदा तु द्विगुणीभूतम् ऋणम् आधौ तदा खलु ।
	मोच्य आधिस्तदुत्पन्ने प्रविष्टे द्विगुणे धने ॥ २।६४ ॥

इति ऋणादानम् ॥ ३ ॥

यदा खलु मूलधनं द्विगुणीभूतं प्रत्याधिः क्रियते । तस्मात् फलभोग्यआद् आधेरुत्पन्नं धनं त्वया तावदुपजीव्यं यावन् मूलधनं द्विगुणमुपजीवितं भवति तदनन्तरम् आधिर्मां प्रत्यर्पणीय इति यावत् । तदा तस्मिन् विषये तत आधेर्द्विगुणे धने प्रविष्टे सत्याधिरुत्तमर्णेनाधमर्णाय देयः । एवं च सति,
	आधिः प्रणश्येद् द्विगुणे धने यदि न मोक्ष्यते ।}
इत्यनेन वाक्येन यदा तु द्विगुणीभूतमित्यसैव विरोधो नैवाशङ्कनीयो भिन्नविषयत्वात् । तथा हि — द्विगुणे मूलधने प्रविष्टे आधिर्मोच्यत इति उत्तमर्णाधमर्णयोः संप्रतिपत्तिविषयं यदा तु द्विगुणीभूतमित्यदिकं वाक्यम् । प्रयुक्तस्य धनस्य प्रतिपादनावधि य आधिः कृतस्तद्विषयम् आधिः प्रणश्येद् द्विगुण इत्यादिकम् । यदा तु द्विगुणीभूतमित्यादिवचनप्रतिपादित आधिः क्षयाधिरिति कथ्यते । स च ऋणव्यवहारारम्भे मध्ये वा कृतो भवत्येव क्षयावधिः । इति ऋणादानम् ॥ २।६४ ॥


[इति श्रीविद्याधरवंशप्रभवश्रीशिलाहारनरेन्द्रजीमूतवाहनान्वयप्रसूत-
श्रीमदपरादित्यदेवविरचिते याज्ञवल्क्यधर्मास्त्रनिबन्धे ऽपरार्क
ऋणादानप्रकरणम् ॥ ३ ॥ ]

अथ सटीकयाज्ञवल्क्यस्मृतौ

उपनिधिप्रकरणम् । (४)


अन्योन्यसंप्रतिपत्तिमात्रनिबन्धनत्वात् तस्य निक्षेपाख्यं विवादपदमुपक्रमते ।

	वासनस्थमनाख्याय हस्ते न्यस्य यदर्प्यते ।
	द्रव्यं तद् औपनिधिकं प्रतिदेयं तथैव तत् ॥ २।६५ ॥

यत्र पात्रे हिरण्यादिकं निक्षिप्यते तद् वासनं तत्र व्यवस्थितं हिरण्यादि [६६२] द्रव्यं स्वरूपसंख्यापरिमाणादि विशिष्टत्वेनाकथयित्वा प्रस्य हस्तादौ यदर्प्यते तदौपनिधिकमिति वेदितव्यम् । उपनिधिरेवौपनिधिकम् । तत् तथैवाभिन्नमुद्रमेव स्थापकाय प्रतिपादयेत् । अत्र नारदः ।
	अन्यद्रव्यव्यवहितं द्रव्यमव्याकृतं च यत् ।
	निक्षिप्यते परगृहे तद् औपनिधिकं स्मृतम् ॥
तथा ।
	असंख्यातमविज्ञातं समुद्रं यन् निधीयते ।
	तं जानीयादुपनिधिं निक्षेपं गणितं विदुः ॥
बृहस्पतिः ।
	राजचौरारातिभयाद् दायादानां च वञ्चनात् ।
	स्थाप्यते ऽन्यगृहे द्रव्यं न्यासस्तत्परिकीर्तितम् ॥
	अनाख्यातं व्यवहितमसंख्यातमदर्शितम् ।
	मुद्राङ्कितं च यद् दत्तं तथौपनिधिकं स्मृतम् ॥
कात्यायनः ।
	क्रयः प्रोषितनिक्षिप्तं बन्धान्वाहितयाचितम् ।
	वैश्यवृत्त्यर्पितश् चैव सो ऽर्थस्तूपनिधिः स्मृतः ॥
क्रयः क्रधनम्, प्रोषितनिक्षिप्तमित्यत्र प्रोषितत्वग्रहणमुपलक्षणार्थम् । अन्यस्मै दातुं यदर्पितं तदन्वाहितम् । अलंकाराद्यर्थं प्रकीयम् आनीतं याचितम् । कुसीदादिर्वैश्यवृत्तिः, तअर्थं यश् च परस्यार्पितो ऽर्थः सो ऽप्युपनिधिः । नारदः ।
	स पुनर्द्विविधः प्रोक्तः साक्षिमान् इतरस्तथा ।
	प्रतिदानं तथैवास्य प्रत्ययः स्याद् विपर्यये ॥
प्रत्ययो दिव्यम् । बृहस्पतिः ।
	ददतो यद् भवेत् पुण्यं हेमकुप्याम्बरादिकम् ।
	तत् स्यात् पालयतो न्यासं तथा च शरणागतम् ॥
	भर्तुर्द्रोहे यथा नार्याः पुंसः पुत्रसुहृद्वधे ।
	दोषो भवेत् तथा न्यासे भक्षितोपेक्षिते नृणाम् ॥ २।६५ ॥


प्रतिदेयं तथैव तदितरस्यापवादम् आह ।

	न दाप्यो ऽपहृतं तत् तु राजदैविकतस्करैः ।

तद् औपनिधिकं द्रव्यं राजादिभिरपहृतं नाशितं वा तत् स्थापकायेतरो न दाप्यः । दैविकमग्न्यादिकार्यम् । नारदः ।
	ग्रहीतुः सह यो ऽर्थेन नष्टो नष्टः स दायिनः।
	दैवराजकृते तद्वन् न चेत् तज् जिह्मकारितम् ॥  [६६३]
जिह्मं कौटिल्यम् । कात्यायनः ।
	अराजदैविकेनापि निक्षिप्तं यत्र नाशितम् ।
	ग्रहीतुः सह भाण्डेन दातुर्नष्टं तदुच्यते ॥
मनुः ।
	चौरैर्हृतं जलेनोढमग्निना दग्धमेव च ।
	न दद्याद् यदि तस्मात् स न संहरति किंचन ॥
तस्माद् धनाद् यदि स्तोकं स्वल्पमपि न संहरति न गृह्णातीत्यर्थः । कात्यायनः ।
	यस्य दोषेण यत् किंचिद् विनश्येत ह्रियेत वा ।
	तद् द्रव्यं सोदयं दाप्यो दैवराजकृताद् विना ॥
सोदयं सवृद्धिकम् । बृहस्पतिः ।
	भेदेनोपेक्षया न्यासं ग्रहीता यदि नाशयेत् ।
	याच्यमानो न दद्याद् वा दाप्यस्तत् सोदयं भवेत् ॥


	भ्रंशश् चेन् मार्गिते ऽदत्ते दाप्यो दण्डं च तत्समम् ॥ २।६६ ॥

स्थापकेन मार्गिते याचित उपनिधाव् इतरेणादत्ते यद्यपि दैवादिवशाद् भ्रंशो नाशो भवति तथापि तत्समं धनं धनिने तत्सममेव च दण्डं राज्ञा दाप्यः ॥ २।६६ ॥


	आजीवन् स्वेच्छया दण्ड्यो दाप्यस्तं चापि सोदयम् ।

स्वेच्छया स्थापकानुज्ञां विनोपनिधिम् आजीवन्न् उपजीवन् रक्षको राज्ञा दण्ड्यस्तं चार्थं स्थापकाय सोदयं दाप्यः । कात्यायनः ।
	ग्राह्यस्तूपनिधिः काले कालहीनं तु वर्जयेत् ।
	कालहीनं ददद् दण्डं द्विगुणं च प्रदाप्यते ॥
यद्भयादुपनिधिर्निक्षिप्तस्तस्मिन्नतीते ग्राह्यो वर्तमाने तु तस्मिन् दानं कालहीनम् ॥


	याचितान्वाहितन्यासनिक्षेपादिष्व् अयम् विधिः ॥ २।६७ ॥

[इत्युपनिधिप्रकरणम् ॥ ४ ॥]

अयं पूर्वोक्तो विधिर्याचितादिषु वेदितव्यः । याचितादिस्वरूपमुक्तम् । मनुः ।
	यो निक्षेपं नार्पयति यश् चानिक्षिप्य याचते ।
	ताव् उभौ चौरवच् छास्यौ दाप्यौ दण्डं च तत्समम् ॥। [६६४]
बृहस्पतिः ।
	गृहीत्वापह्नुते यश् च साक्षिभिः शपथेन वा ।
	विभाव्य दापयेन् न्यासं तत्समं विनयं तथा ॥
मनुः ।
	निक्षेपो यत्कृतो येन यावान् वा कुलसंनिधौ ।
	तावान् एव स विज्ञेयो विब्रुवन् दण्डमर्हति ॥
विब्रुवन् वितथं ब्रुवन् ।
	यो निक्षेपं याच्यमानं निक्षेप्त्रे न प्रयच्छति ।
	स याच्यः प्राड्विवाकेन तन्निक्षेप्तुरसंनिधौ ॥
	स यदि प्रतिपद्येत यथान्यस्तं यथाक्रमम् ।
	न तत्र विद्यते किंचिद् यत् परैरभियुज्यते ॥
	तेषां न दद्याद् यदि तु तद्धिरण्यं यथाविधि ।
	स्वयं निगृह्य दाप्यः स्याद् इति धर्मस्य धारणा ॥
तद्धिरण्यं तन्मूल्यं हिरण्यद्वयं द्विगुणं निगृह्य दण्डयित्वा दाप्यः । बृहस्पतिः ।
	रहो दत्ते निधौ यत्र विसंवादः प्रजायते ।
	विभावकं तत्र दिव्यमुभयोरपि च स्मृतम् ॥
उभयोर्मध्य एकस्येत्यर्थः ।
	अन्वाहिते यचितके शिल्पित्यागे सबन्धके ।
	एष एवोदितो धर्मस्तथा च शरणागते ॥
कात्यायनः ।
	यो याचितकम् आदाय नो दद्यात् प्रतियाचितः ।
	स निगृह्य बलाद् दाप्यो दण्डेन च ददाति यः ॥
निगृह्य बलादुपवासादि कारयित्वा स्थापकेन दाप्यो ग्राह्यः । एवमपि यो न ददाति स राज्ञा दण्ड्य इति । मत्स्यपुराणे ।
	यो हि याचितम् आदाय न दद्याद् वितथं ब्रुवन् ।
	स निगृह्य तथा दाप्यो दण्ड्यो वा पूर्वसाहसम् ॥
वाशब्दः समुच्चये । भुक्तेः प्रामाण्यमुक्तं तत्प्रसङ्गादपि, प्रतुभूप्रभृत्युक्तम् । इति निषेपप्रकरणम् ॥ २।६७ ॥


[इति श्रीविद्याधरवंशप्रभवश्रीशिलाहारनरेन्द्रजीमूतवाहनान्वयप्रसूत-
श्रीमदपरादित्यदेवविरचिते याज्ञवल्क्यधर्मास्त्रनिबन्धे ऽपरार्क
उपनिधिप्रकरणम् ॥ ४ ॥ 
[६६५]
अथ सटीकयाज्ञवल्क्यस्मृतौ

साक्षिप्रकरणम् । (५।

अधुना साक्षिणम् आह ।

	तपस्विनो दानशीलाः कुलीनाः सत्यवादिनः ।
	धर्मप्रधाना ऋजवः पुत्रवन्तो धनान्विताः ॥ २।६८ ॥
	त्र्यवराः साक्षिणो ज्ञेयाः श्रौतस्मार्तक्रियापराः ।
	यथाजाति यथावर्णं सर्वे सर्वेषु वा स्मृताः ॥ २।६९ ॥

तपः कृच्छादि स्वधर्मवर्तित्वं वा, तद्वन्तः । दानशीलाः स्वभावाद् दातारः । कुलीनाः कल्याणवंशजाः । सत्यं यथादृष्टार्थवचनं तच्छीलाः सत्यवादिनः । धर्मप्रधाना धर्मविरुद्धार्थकामत्यागिनः । तथा श्रौतस्मार्तक्रियास्व् अनलसाः । त्र्यवरास्त्र्यवरसंख्याकाः । न्यूनसंख्याकाश् चेत् तदा त्रयो नातो न्यूना इत्यर्थः । एवंविधाः साक्षिणो वेदितव्याः । कर्तव्या इति तात्पर्यार्थः । ते च यथाजाति वादिप्रतिवादिजात्यनतिक्रमेण कार्याः । तज्जातीया एव कार्या इत्यर्थः । एतच् च वादिप्रतिवादिनोः सजातित्वे ज्ञेयम् । नानाजातित्वे तु यथावर्णं ब्राह्मणादिवर्णक्रमेणेत्यर्थः । सर्वे वा ब्राह्मणादयो वर्णाः सर्वेषु नानावर्णेषु व्यवहर्तृषु साक्षित्वेन ग्राह्याः । अत्र नारदः ।
	समक्षदर्शनात् साक्षी विज्ञेयः श्रोत्रचक्षुषोः ।
	श्रोत्रस्य यत्परो ब्रूते चक्षुषः कार्यकर्मकृत् ॥
यत्परो व्यवहारसमर्पकं वाक्यं ब्रूते तद्विषयं समक्षदर्शनम् । श्रोत्रस्य श्रोत्रसंबन्धीत्यर्थः । एवं चक्षुषः समक्षदर्शनं व्यवहाररूपशरीरव्यापारविषयम् । मनुः ।
	स्त्रीणां साक्ष्यं स्त्रियः कुर्युर्द्विजानां सदृशा द्विजाः ।
	शूद्राश् च सन्तः शूद्राणामन्त्यानामन्त्ययोनयः ॥
तथा ।
	गृहिणः पुत्रिणो मौलाः क्षत्रविट्शूद्रयोनयः ।
	अर्थज्ञाः साक्ष्यमर्हन्ति न ये केचिदनापदि ॥  [६६६]
नारदः ।
	श्रेणिषु श्रेणिपुरुषाः सर्वेषु वर्गेषु वर्गिणः ।
	बहिर्वासिषु बाह्याः स्युः स्त्रियः स्त्रीषु च साक्षिणः ॥
कात्यायनः ।
	लिङ्गिनः श्रेणिपूगाश् च वणिग्व्रातास्तथा परे ।
	समूहस्थाश् च ये चान्ये वर्गास्तानब्रवीद् गुरुः ॥
	दासचारणमल्लानां हस्त्यश्वायुधजीविनाम् ।
	प्रत्येकैकं समूहानां नायका वर्गिणस्तथा ॥
	तेषां वादः स्ववर्गेषु वर्गिणस्तेषु साक्षिणः ॥
प्रजापतिः ।
	साक्षी द्विभेदो विज्ञेयः कृत एको ऽपरो ऽकृतः ।
	लेख्यारूढः कृतो ज्ञेयो मुक्तको ऽकृत उच्यते ॥
नारदः ।
	एकादशविधः साक्षी शास्त्रे दृष्टो मनीषिभिः ।
	कृतः पञ्चविधस्तेषां षड्विधो ऽकृत उच्यते ॥
	लिखितः स्मारितश् चैव यदृच्छाभिज्ञ एव च ।
	गूढश् चोत्तरसाक्षी च साक्षी पञ्चविधः कृतः ॥
	अकृतः षड्विधस्तेषां सूरिभिः परिकीर्तितः ।
	त्रयः पुनरनिर्दिष्टाः साक्षिणः समुदाहृताः ॥
	ग्रामश् च प्राड्विवाकश् च राजा च व्यवहारिणाम् ।
	कार्येष्व् अभ्यन्तरे यः स्यादर्थिना प्रहितश् च यः ॥
	कुल्याकुल्यविवादेषु भवेयुस्ते ऽपि साक्षिणः ॥
बृहस्पतिः ।
	लिखितो लेखितो गूढः स्मारितः कुल्यदूतकौ ।
	यदृच्छश् चोत्तरश् चैव कार्यमध्यगतो ऽपरः ॥
	नृपो ऽध्यक्षस्तथा ग्रामः साक्षी द्वादशधा स्मृतः ।
	प्रभेदमेषां वक्ष्यामि यथावदनुपूर्वशः ॥
	जातिनामादिलिखितं येन स्वं पित्र्यमेव च ।
	निवासश् च स विज्ञेयः साक्षी लिखितसंज्ञकः ॥
	संवित्क्रियां क्रियाभेदैः कार्यं कृत्वा ऋणादिकम् ।
	प्रत्यक्षं लेख्यते यच् च लेखितः स उदाहृतः ॥
[६६७]	कुड्यव्यवहितो यस्तु श्राव्यते ऋणभाषितम् ।
	विनिह्नुतो यथाभूतं गूढः साक्षी स उच्यते ॥
	आहूय यः कृतः साक्षी ऋणन्यासक्रियादिके ।
	स्मार्यते च मुहुर्यश् च स्मारितः स उदाहृतः ॥
	विभागदाने विपणे ज्ञातिर्यश् चोपयुज्यते ।
	द्वयोः समानो धर्मज्ञः कुल्यः स परिकीर्तितः ॥
	अर्थिप्रत्यर्थिवचनं शृणुयात् प्रेषितस्तु यः ।
	उभयोः संमतः साधुर्दूतकः स उदाहृतः ॥
	क्रियमाणे तु कर्तव्ये यः कश्चित् स्वयम् आगतः ।
	अत्र साक्षी त्वमस्माकमुक्तो यादृच्छिकस्तु सः ॥
	यत्र साक्षी दिशं गच्छेन् मुमूर्षुर्वा यथाक्रमम् ।
	अन्यं संश्रावयेत् तं तु विद्यादुत्तरसाक्षिणम् ॥
	उभाभ्यां यस्य विस्वस्तं कार्यं चापि निवेदितम् ।
	गूढधारी स विज्ञेयः कर्यमध्यगतस्तथा ॥
	अर्थिप्रत्यर्थिनोर्वाक्यं यच् छ्रुतं भूभृता स्वयम् ।
	स एव तत्र साक्षी स्याद् विसंवादे द्वयोरपि ॥
	निर्णीते व्यवहारे तु पुनर्न्यायो यदा भवेत् ।
	अध्यक्षः सभ्यसहितः साक्षी स्यात् तत्र नान्यथा ॥
	मुषितं घातितं यत्र सीमायाश् च समन्ततः ।
	अर्थतो ऽपि भवेत् साक्षी ग्रामस्तत्र न संशयः ॥
कात्यायनः ।
	अशक्य आगमो यत्र विदेशं प्रतिवादिनाम् ।
	त्रैविद्यप्रहितं तत्र लेख्यसाक्ष्यं प्रवादयेत् ॥
वादिनां व्यवहारिणां विदेशे विरुद्धदेश आगमनम् आगमो ऽशक्यो यत्र तत्र त्रैविद्यैः सभ्यैः प्रहितं लेख्यमेव साक्षिणो वादयेत् । लेख्यार्थमवधार्य सभ्यप्रहितपुरुषसंनिधौ साक्षिणो ब्रूयुरित्यर्थः । इति साक्षिणः ॥ २।६८, ६९ ॥


अथासक्षिण आह ।

	स्त्रीबालवृद्धकितवमत्तोन्मत्ताभिशस्तकाः ।
[६६८]	रङ्गावतारिपाषाण्डिकूटकृद्विकलेन्द्रियाः ॥ २।७० ॥
	पतिताप्तार्थसंबन्धिसहायरिपुतस्कराः ।
	साहसी दृष्टदोषश् च निर्धूतश् चेत्यसाक्षिणः ॥ २।७१ ॥

स्त्रीबालाद्या असाक्षिणः । एषामविहितत्वादेवासाक्षित्वे प्राप्ते यद्वचनं तद्विहितसाक्ष्यलाभे प्रतिषिद्धव्यतिरिक्तानां साक्षित्वज्ञापनार्थम् । अभिशस्तः पापकारित्वेनाक्षिप्तः । रङ्गावतारी नटादिः । पाषाण्डी अवेदमूलस्मृत्यनुष्ठाता । कूटकृत् कूटमानादिकर्ता । आप्तो ब्राह्मयौनसंबन्धी । साहसी हठकारी । दृष्टदोषः स्तेनादिः । निर्धूतः शिष्टैर्गर्हितः । प्रसिद्धमन्यत् । नारदः ।
	असाक्ष्यपि हि शास्त्रेषु दृष्टः पञ्चविधो बुधैः ।
	वचनाद् दोषतो भेदात् स्वयमुक्तिर्मृतान्तरः ॥
	श्र्ōत्रियाद् या वचनतः स्तेनाद् या दोषदर्शनात् ।
	भेदाद् विप्रतिपत्तिः स्याद् विवादे साक्षिणां यतः ॥
	स्वयमुक्तिस्त्व् अनिर्दिष्टः स्वयमेवैत्य यो वदेत् ।
	मृतान्तरो ऽर्थिनि प्रेते मुमूर्षुः श्राविताद् ऋते ॥
	श्रोत्रियास्तापसा वृद्धा ये च प्रव्रजिता नराः ।
	असाक्षिणस्ते वचनान् नात्र हेतुरुदाहृतः ॥
	स्तेनाः साहसिकाश् चण्डाः कितवो बान्धवास्तथा ॥
	असाक्षिणस्ते दृष्टत्वात् तेषु सत्यं न विद्यते ॥
तापसा वानप्रस्थाः ।
	दासनैकृतिकाशुद्धवृद्धस्त्रीबालचाक्रिकाः ।
	मत्तोन्मत्तप्रमत्तार्तकितवग्रामयाजकाः ॥
नैकृतिकाश् छाद्मिकः । चाक्रिकः कुलालः ।
	महापथिकसामुद्रवणिक्प्रव्रजितातुराः ।
	युग्मैकश्रोत्रियाचारहीनक्लीबकुशीलवाः ॥
	नास्तिकव्रात्यदाराग्नित्यागिनो ऽयाज्ययाजकाः ।
	एकस्थानि सहायानि चारज्ञातिसनाभयः ॥
	प्राग्दृष्टदोषशौलूषविषजीव्याहितुण्डकाः ।
	गदाग्निदकीनाशशूद्रापतौपपातिकाः ॥
[६६९]	क्लान्तसाहसिकश्रान्तनिर्धूतान्त्यवसायिनः ।
अन्त्यावसायिनः प्रतिलोमजाः ।
	भिन्नवृत्ताः समावृत्तजडतैलिकपौपिकाः ॥
पौपिकः पक्वविक्रेता ।
	भूताविष्टनृपद्विष्टवर्षनक्षत्रसूचकाः ।
	अघशंस्यात्मविक्रेतृहीनाङ्गबक(भग)वृत्तयः ॥
	कुनखश्यावदच्छ्वित्रिमित्रध्रुक्शठशौण्डिकः ।
	ऐन्द्रजालिकलुब्धोग्रश्रेणीगणविरोधिनः ॥
	वधकश् चित्रकृन् नग्नः पतितः कूटकारकः ।
	कुहकः प्रत्यवसितस्तस्करो राजपूरुषः ॥
	मनुष्यविषमांसास्थिमधुक्षीराम्बुसर्पिषाम् ।
	विक्रेता ब्राह्मणश् चैव द्विजो वार्धुषिकश् च यः ॥
	च्युतः स्वधर्मात् कुलिकः सूचको हीनसेवकः ।
	पित्रा विवदमानश् च भेदकृच् चेत्यसाक्षिणः ॥
	श्रेण्यादिषु तु वर्गेषु कश्चिच् चेद् द्वेष्यतामियात् ।
	तस्य तैश् च साक्ष्यं स्याद् द्वेष्टारः सर्व एव ते ॥
सामुद्रविअणिक्समुद्रयायी । आतुरो मुमूर्षुः । युग्मौ द्वौ । एकः प्रसिद्धः । क्लीबः षण्ढो निरुत्साहो वा । कुशीलवो नर्तकः । शौलूषो नटः । विषजीवी विषक्रयी । अहितुण्डको व्यालग्राही । गरदो विषदः । कीनाशो हालिकः । क्लान्तः खिन्नः । निर्धूतो बहिष्कृतः । अन्त्यावसायी प्रतिलोमजः । भिन्नवृत्तो दुराचारः । पौपिकः सूपादिविक्रयी । अघशंसी अभिशापकृत् । भगवृत्तिः स्ववृत्तये भार्याया वेश्यात्वकारी । शौण्डिकः सुराविक्रयी । कात्यायनः ।
	तद्वृत्तिजीविनो ये च तत्सेवाहितकारिणः ।
	तद्बन्धुसुहृदो भृत्या आप्तास्ते तु न साक्षिणः ॥
	मातृष्वसृसुताश् चैव विवाह्यो भगिनीपतिः ।
	पिता बन्धुः पितृव्यश् च सोदर्यासुतमातुलाः ॥
[६७०]	एते सनाभयः प्रोक्ताः साक्ष्यं तेषु न योजयेत् ।
	कुल्याः संबन्धिनश् चैव विवाह्यो भगिनीपतिः ॥
	पिता बन्धुः पितृव्यश् च श्वशुरो गुरवस्तथा ।
	नगरग्रामदेशेषु नियुक्ता ये पदेषु च ॥
	वल्लभाश् च न पृच्छेयुर् भक्तास्ते राजपूरुषाः ॥
तथा ।
	साक्षिणां लिखितानां तु निर्दिष्टानां तु वादिना ।
	तेषामेको ऽन्यथावादी भेदात् सर्वे न साक्षिणः ॥
तथा ।
	अन्येन हि कृतः साक्षी नैवान्यस्तं विवादयेत् ।
	तदभावे नियुक्तो वा बान्धवो वा विवादयेत् ॥
इत्यसाक्षिणः ॥ २।७०, ७१ ॥


	उभयानुमतः साक्षी भवत्येको ऽपि धर्मवित् ।

यस्तूभाभ्यामर्थिप्रत्यर्थिभ्यामनुमतो ऽनुज्ञातः स चेद् धर्मविदेको ऽपि साक्षी भवति । उभयानुमताभावे तूक्तलक्षणास्त्र्यवरा एव साक्षिणो भवन्ति ॥

	सर्वः साक्षी संग्रहणे चौर्यपारुष्यसाहसे ॥ २।७२ ।

संग्रहणं पारदार्यम् । चौर्यं प्रसिद्धम् । पारुष्यं वाक्पारुष्यं दण्डपारुष्यं च । साहसम् आह मनुः ।
	मनुष्यमारणं चौर्यं परदाराभिमर्षण(शन)म् ।
	पारुष्यमुभयं चेति साहसं तु चतुर्विधम् ॥
चौर्यपारुष्यसाहस इत्यत्र साहसशब्देन म्नुष्यमारणमेव विवक्षितम्, न चौर्यादिकम्, तस्य स्वशब्देनैवोक्तत्वात् । साहसशब्दश् च चौर्यादिमात्रवाचकः, किं तु तद्विशेषस्य । यद् आह नारदः ।
	सहसा क्रियते कर्म यत् किंचिद् बलदर्पितैः ।
	तत् साहसमिति प्रोक्तं सहो बलमिहोच्यते ॥ इति ।
तेन साहसरूपेष्व् अपि चौर्यादिषु सर्वस्य साक्षित्वविधानार्थं साहसचौर्यादीनां पृथग्ग्रहणम् । सर्वः साक्षी न तु गुणवान् एवेत्यर्थः । दोषवांस्तत्रापि परिहरणीय एव, वक्तृदोषाणां वचन(ना)प्रामाण्यहेतुत्वात् । कात्यायनः ।
	व्याघातेषु नृपाज्ञायाः संग्रहे साहसेषु च ।
	स्तेयपारुष्ययोश् चैव न परीक्षेत साक्षिणः ॥ [६७१]
नृपाज्ञाया व्याघातेषु भङ्गेष्व् इत्यर्थः ।
	अन्तर्वेश्मनि रात्रौ च बहिर्ग्रामाच् च यद् भवेत् ।
	एतेष्व् एवाभियोगश् चेन् न परीक्षेत साक्षिणः ॥
मनुः ।
	अनुभावी तु यः कश्चित् कुर्यात् साक्ष्यं विवादिनाम् ।
	अन्तर्वेश्मन्यरण्ये वा शरीरस्यापि वात्यये ॥
	स्त्रियो (स्तिर्या) ऽप्यसंभवे कार्यं स्थविरेण वा । 
	शिष्येण बन्धुना वापि दासेन भृतकेन वा ॥
अनुभावी साक्षाद् द्रष्टा । स्त्रीप्रभृतीनां दुष्टाशयत्वादिदोषरहितानामेव साक्षित्वमत्र वेदितव्यम् । उशना ।
	दासो ऽन्धो बधिरः कुष्ठी स्त्रीबालस्थविरादयः ।
	एते ऽप्यनभिसंबद्धाः साहसे साक्षिणो मताः ॥
अनभिसंबद्धा मित्रारिभावरहिता इत्यर्थः ।
	असाक्षिणो ये निर्दिष्टा दासनैकृतिकादयः ।
	कार्यगौरवम् आश्रित्य भवेयुस्ते ऽपि साक्षिणः ॥
	तेषामपि न बालः स्यान् नैको न स्त्री न कूटकृत् ।
	न बान्धवो न चारातिर्ब्रूयुस्ते साक्ष्यमन्यथा ॥
	बालो ऽज्ञानादसत्यात् स्त्री पापाभ्यासाच् च कूटकृत् ।
	विब्रूयुर्बान्धवाः स्नेहाद् वैरनिर्यातनादरिः ॥
एवं च सति वचनाप्रामान्यकारणीभूतानां दोषाणां सद्भाव एव हेयाः । तदभावे तु निश्चिते बालादयो ऽप्युपादेया इति बालादीनां साक्षित्वविधायकेन वचनेनाविरोधः ।
	साक्षिणो हि समुद्दिष्टाः सत्स्व् अदोषेषु दूषयेत् ।
	अदुष्टान् दूषयन् वादि तत्समं दण्डमर्हति ॥
तत्समो दुष्टसाक्षिदण्डसमः । कात्यायनः ।
	नातथ्येन प्रमाणं तु दोषेणैव तु दूषयेत् ।
	मिथ्याभियोगे दण्डः स्यात् साध्यार्थाच् चाभिहीयते ॥
	प्रमाणस्य हि ये दोषा वक्तव्यास्ते विवादिना ।
	गूढास्तु प्रकटाः सभ्यैः काले शास्त्रप्रदर्शनात् ॥ [६७२]
प्रमाणस्य प्रमाणबुद्ध्या प्रयुक्तस्य गूढा दोषा विवादिना वक्तव्याः, प्रकटास्तु सभ्यैरित्यन्वयः । प्रमाणदोषोद्भावनकालम् आह बृहस्पतिः ।
	लेख्यदोषास्तु ये केचित् साक्षिणां चैव ये स्मृताः ।
	वादकाले तु वक्तव्याः पश्चादुक्तान् न दूषयेत् ॥
व्यासः ।
	सभासदां प्रसिद्धं यल् लोकसिद्धमथापि वा ।
	साक्षिणां दूषणं ग्राह्यमसाध्यं दोषवर्जनात् ॥
असाध्यमसाध्यनिराकरणम्, दोषवर्जनात् । सभ्यप्रसिद्धस्य लोकप्रसिद्धस्य च दोषरहितत्वाद् इत्यर्थः । 
	अन्यैस्तु साक्षिभिः साध्ये दूषणे पूर्वसाक्षिणाम् ।
	अनवस्था भवेद् दोषस्तेषामप्यन्यसंभवात् ॥
बृहस्पतिः ।
	लेख्यं वा साक्षिणो वापि विवादे यस्य दूषिताः ।
	तस्य कार्यं न शोध्यं तु यावत् तन् न विशोधयेत् ॥
	साक्षिसंदूषणे कार्यं पूर्वं साक्षिविशोधनम् ।
	शुद्धेषु साक्षिषु ततः पश्चात् कर्यं विशोधयेत् ॥
व्यासः ।
	साक्षिदोषाः प्रयोक्तव्याः संसदि प्रतिवादिना ।
	पत्रे ऽभिलिखितान् सर्वान् वाच्याः प्रत्युत्तरं च ते ॥
	प्रतिपत्तौ न साक्षित्वमर्हन्ति तु कदाचन ।
	अतो ऽन्यथा भावनीयाः क्रियया प्रतिवादिना ॥
	असाधयन् स(न्द)मं दाप्यः प्रत्यर्थी साक्षिणः स्फुटम् ।
	भाविताः साक्षिणो वर्ज्याः साक्षिधर्मान् निराकृताः ॥
	जितः सविनयं दाप्यः शास्त्रदृष्टेन कर्मणा ।
	यदि वादी निराकाङ्क्षः साक्षिसत्ये व्यवस्थितः ॥
असाधयन् दमं दाप्य इति साक्षिणो ऽसाधयन् दोषमनङ्गीकारयन् प्रत्यर्थी दण्डं दाप्यः । भाविता अङ्गीकारितदोषाः साक्षिणो वर्ज्याः । एवं सति प्रतिवादी प्रमाणान्तरं प्रति निराकाङ्क्षस्तदासौ जितो दण्ड्यः । कात्यायनः ।
	येन कार्यस्य लोभेन निर्दिष्टाः कूटसाक्षिणः ।
	गृहीत्वा तस्य सर्वस्वं कुर्यान् निर्विषयं ततः ॥
[६७३]	उक्ते ऽर्थे साक्षिणो यस्तु दूषयेत् प्राग्दूषितान् ।
	न च तत्कारणं ब्रूयात् प्राप्नुयात् पूर्वसाहसम् ॥ २।७२ ॥


साक्षिश्रवणविधिम् आह ।

	साक्षिणः श्रावयेद् वादिप्रतिवादिसमीपगान् ।

अर्थिप्रत्यर्थिनोः संनिधौ साक्षिणः प्राद्विवाकः श्रावयेत् । मनुः ।
	देवब्राह्मणसांनिध्ये साक्ष्यं पृच्छेद् ऋतं द्विजः ।
	उदङ्मुखान् प्राङ्मुखान् वा पूर्वाह्णे वा शुचिः शुचीन् ॥

किं श्रावयेद् इत्यपेक्षित आह ।

	ये च पातकिनां लोका महापातकिनां तथा ॥ २।७३ ॥
	अग्निदानां च ये लोका ये च स्त्रीबालघातिनाम् ।
	तान् सर्वान् समवाप्नोति यः साक्ष्यमनृतं वदेत् ॥ २।७४ ॥
	सुकृतं यत् त्वया किंचिज् जन्मान्तरशतैः कृतम् ।
	तत् सर्वं तस्य जानीहि यं पराजयसे मृषा ॥ २।७५ ॥ 

निगदव्याख्यातमेतत् । अत्र यद्यपि मिथ्यावादिनः साक्षिणो जन्मशतसंचितं सुकृतं पराजितस्य व्यवहारिणो भवतीत्यापाततः प्रतीयते तथापि तन् न तथा ग्राह्यम् । कर्तृगामिफलप्रदं हि धर्ममग्निहोत्रं जुहुयात् स्वर्गकाम इत्यादीनि श्रुतिवचनानि बोधयन्तीति तद्विरोधपरिहारार्थं साक्षिणामुत्थाप(उत्त्रस)नायैव सुकृतं यत् त्वया किंचिद् इत्याद्युच्यते । अत एव नारदः ।
	पुराणैर्धर्मवचनैः सभ्यमाहात्म्यकीर्तनैः ।
	अनृतस्यापवादैश् च भृशमुत्त्रासयेदपि ॥
इतीदमुक्तवान् । यानि पुनः श्रुतिभ्यो ऽविरुद्धानि तानि यथार्थान्येव स्मृतिवचनानि । तथाह नारद एव ।
	अवीचिनरके कल्पं वसेयुः कूटसाक्षिणः ।
बृहस्पतिः ।
	कूटसत्यः कूटसाक्षी ब्रह्महा च समः स्म्र्तः ॥
इत्यादीनि । अत एव प्रायश्चित्तप्रकरणे ।
	उक्त्वा चैवानृतं साक्ष्ये कृत्वा च स्त्रीसुहृद्वधम् । [६७४]
इत्यत्र ब्रह्महत्याप्रायश्चित्तं कूटसाक्षिणां मनुर्विदधाति । शूद्रान् साक्षिणः प्रत्येवैतद् दूषणं न द्विजान् प्रति । अत आह मनुः ।
	ब्रूहीति ब्राह्मणं ब्रूयात् सत्यं ब्रूहीति भूमिपम् ।
	गोबीजकाञ्चनैर्वैश्यं शूद्रमेभिस्तु पातकैः ॥
	ब्रह्मघ्नां ये स्मृता लोका ये च स्त्रीबालघातिनाम् ।
	मित्रद्रुहः कृतघ्नस्य ते ते स्युर्वदतो मृषा ॥
	जन्मप्रभृति यत् किंचित् पुण्यं भद्रं त्वया कृतम् ।
	तत् ते सर्वं शुनो गच्छेद् यदि ब्रूयास्त्वमन्यथा ॥
	एको ऽहमस्मीत्यात्मानं यदि कल्याण मन्यसे ।
	नित्यं स्थितः स हृद्येष पुण्यपापेक्षिता पुनः ॥
	यमो वैवस्वतो देवस्तवैष हृदये स्थितः ।
	तेन चेदविवादस्ते मा गङ्गां मा कुरून् गमः ॥
	नग्नो मुण्डः कपालेन भिक्षार्थी क्षुत्पिपासितः ।
	अन्धः शत्रुगृहं गच्छेद् यः साक्ष्यमनृतं वदेत् ॥
	अर्वाक् शिरास्तमस्यन्धे किल्बिषी नरकं व्रजेत् ।
	यः प्रश्नं वितथं ब्रूयात् पृष्टः सन् धर्मनिश्चये ॥
	यस्य विद्वान् हि वदतः क्षेत्रज्ञो नाभिशङ्कते ।
	तस्मान् न देवाः श्रेयांसं लोके ऽन्यं पुरुषं विदुः ॥
	यावता बान्धवान् यस्मिन् हन्ति साक्ष्यनृतं वदन् ।
	तावतः संख्यया तस्मिञ् शृणु सोम्यानुपूर्वशः ॥
	पञ्च पश्वनृते हन्ति दश हन्ति गवानृते ।
	शतमश्वानृते हन्ति सहस्रं पुरुषानृते ॥
	हन्ति जातानजातांश् च हिरण्यार्थे ऽनृतं वदन् ।
	सर्वं भूम्यनृते हन्ति मा स्म भूम्यनृतं वदेत् ॥
	एतान् दोषानवेक्ष्य त्वं सर्वाननृतवादिनः ।
	यथाश्रुतं यथादृष्टं सत्यमेवाञ्जसा वद ॥
	गोरक्षकान् वाणिजकांस्तथा कारुकुशीलवान् ।
	प्रेष्यान् वार्धुषिकांश् चैव विप्राञ् शूद्रवद् आचरेत् ॥
नारदः ।
	आहूय साक्षिणः पृच्छेन् नियम्य शपथैर् भृशम् ।
	समस्तान् विदिताचारान् विज्ञातार्थान् पृथक् पृथक् ॥ [६७५]
तथा ।
	सभान्तः साक्षिणः प्राप्तानर्थिप्रत्यर्थिसंनिधौ ।
	प्राड्विवादो ऽनुयुञ्जीत विधिनानेन सांत्वयन् ॥
	यद् द्वयोर्ननयोर्वेत्थ कार्ये ऽस्मिंश् चेष्टितं मिथः ।
	तद् ब्रूत सर्वं सत्येन युष्माकं ह्यत्र साक्षिता ॥
	सत्यं साक्ष्ये वदन् साक्षी लोकान् आप्नोति पुष्कलान् ।
	इह चानुत्तमां कीर्तिं वाग् एषा ब्रहपूजिता ॥
	साक्ष्ये ऽनृतं वदन् साक्षी पाशैर्बध्येत दारुणैः ।
	विवशः शतम् आजातीस्तस्मात् साक्ष्ये वदेद् ऋतम् ॥
	आत्मैव ह्यात्मनः साक्षी ह्यात्मैव गतिरात्मनः ।
	मावमंस्थाः स्वम् आत्मानं नृणां साक्षिणमुत्तमम् ॥
	मन्यन्ते वै पाकऋतो न कश्चित् पशयतीति नः ।
	तांश् च देवाः प्रपश्यन्ति स्वश् चैवान्तरपूरुषः ॥
	द्यौर् भूमिरापो हृदयं चन्द्रार्काग्नियमानिलाः ।
	रात्रिः संध्ये च धर्मश् च वृत्तज्ञाः सर्वदेहिनाम् ॥
बृहस्पतिः ।
	कूटअसभ्यः कूटसाक्षी ब्रह्महा च समाः स्मृताः ।
	भ्रूणहा मित्रहा चैषां नाधिकः समुदाहृतः ॥
नारदः ।
	पितरस्ते ऽवलम्बन्ते त्वयि साक्षित्वम् आगते ।
	तारयिष्यति किं न्व् अस्मान् किं न्व् अस्मान् पातयिष्यति ॥
कात्यायनः ।
	सभान्तस्थैस्तु वक्तव्यं साक्ष्यं नान्यत्र साक्षिभिः ।
	सर्वसाक्ष्येष्व् अयं धर्मो ऽन्यत्र स्यात् स्थावरेषु तु ॥
बृहस्पतिः ।
	विहायोपानदुष्णीषं दक्षिणं पाणिमुद्धरेत् ।
	हिरण्यं गोशकृद्दर्भान् समादाय ऋतं वदेत् ॥
कात्यायनः ।
	समवेतैस्तु यद् दृष्टं वक्तव्यं तत् तथैव तु ।
	विभिन्नैकैककार्यं यद् वक्तव्यं तत् पृथक् पृथक् ॥
	भिन्नकाले तु यत् कार्यं विज्ञातं तत्र साक्षिभिः ।
	एकैकं वादयेत् तत्र भिन्नकालं तु तद् भृगुः ॥
	स्वभावोक्तं वचस्तेषां ग्राह्यं यद् दोषवर्जितम् ।
	उक्ते तु साक्षिणो राज्ञा न प्रष्टव्याः पुनः पुनः ॥
	उपस्थितान् परीक्ष्याथ साक्षिणो नृपतिः स्वयम् ।
	साक्षिभिर्व्याहृतं वाक्यं सह सभ्यैः परीक्षयेत् ॥
[६७६]	यदा शुद्धक्रिया न्यायात् तदा तद्वाक्यशोधनम् ।
	शुद्धाद् वाक्याच् च यः शुद्धः स शुद्धो ऽर्थो ऽन्यथा न तु ॥
क्रिया लिखितादि प्रमाणम् । शुद्धिर्दोषगणादर्शनम् । नारदः ।
	पुरुषाः सन्ति ये लोभाद् विब्रूयुः साक्ष्यमन्यथा ।
	सन्ति वान्ये दुरात्मानः कूटलेख्यकृतो नराः ॥
	अतः परीक्ष्यमुभयमेतद् राज्ञा विशेषतः ।
	लेख्याचारेण लिखितं साक्ष्याचारेण साक्षिणः ॥
कूटाकूटविवेको धर्म आचारः । बृहस्पतिः ।
	उपस्थिताः परीक्ष्याः स्युः स्वरवर्णेङ्गितादिभिः ।
नारदः ।
	यस्त्व् आत्मदोषदुष्टत्वादस्वस्थ इव लक्ष्यते ।
	स्थानात् स्थानान्तरं गच्छेदेकैकं चानुधावति ॥
	कासत्यकस्माच् च भृशमभीक्ष्णं निःश्वसत्यपि ।
	विलिखत्यवनिं पद्भ्यां बहु वासश् च धूनयेत् ॥
	भिद्यते मुखवर्णो ऽस्य ललाटं स्विद्यते तथा ।
	शोषम् आगच्छतश् चौष्ठाव् ऊर्ध्वं तिर्यक् च वीक्षते ॥
	त्वरमाण इवात्यर्थमपृष्टो बहु भाषते ।
	कूटसाक्षी स विज्ञेयस्तं पापं विअन्येद् भृशम् ॥ २।७३, ७४, ७५ ॥


यथाविधि चोदितो ऽपि यो न ब्रूते तं प्रत्याह ।

	अब्रुवन् हि नरः साक्ष्यम् ऋणं सदशबन्धकम् ।
	राज्ञा सर्वं प्रदाप्यः षट्चत्वारिंशत्तमे ऽह्नि ॥ २।७६ ॥

यो ऽभ्युपेत्य साक्षित्वं यथाविधि च पृष्टः सन्नपि साक्षिवाच्यं न ब्रूते तदासौ दशबन्धसहितं सर्वं सवृद्धिकम् ऋणं राज्ञा दाप्यः । अत्र च दशबन्धो राज्ञा ग्राह्यो दण्डत्वात् । ऋणं तूत्तमर्णेन, ऋणत्वादेव । अब्रुवता साक्षिणाधर्मर्णदेयं दातव्यमित्येतावदत्र वाक्ये विधीयते । षट्चत्वारिंशत्तमे ऽहनीति वचनादतः प्राग् ब्रुवतो न दोषः । बृहस्पतिः ।
	आहूतो यत्र नागच्छेत् साक्षी रोगविवर्जितः ।
	ऋणं दमं च दाप्यः स्यात् त्रिपक्षात् परतस्तु सः ॥
रोगविवर्जितग्रहणं सामर्थ्योपलक्षणार्थम् । ऋणादिव्यवहारविषयमेतत् । तद् आह मनुः ।
[६७७]	त्रिपक्षादब्रुवन् साक्ष्यम् ऋणादिषु नरो ऽगदः ।
	तद् ऋणं प्राप्नुयात् सर्वं दशबन्धं च सर्वशः ॥ इति ॥ २।७६ ॥


ऋणादिव्यतिरिक्तविषये पुनरन्यथा दण्डम् आह ।

	न ददाति हि यः साक्ष्यं जानन्नपि नराधमः ।
	स कूटसाक्षिणां पापैस्तुल्यो दण्डेन चैव हि ॥ २।७७ ॥

सत्यासत्यतां व्यवहारे जानन्नपि यो नराधमो ऽतिक्रान्तविधिनिषेधः साक्ष्यं विवादनिवर्तकं सत्यवचनं न ददाति न प्रयुङ्क्ते । सत्यवचनप्रयोगः स्वस्य परस्य चोपकारक इति दानतुल्यस्तस्माद् ददातिना व्यपदिश्यते । स मृषावादिसाक्षिणां पापैर्ब्रह्महत्यासाम्याद्युपलक्षितैर्वक्ष्यमाणेन च दण्डेन तुल्यो वेदितव्यः । अत्र कात्यायनः ।
	साक्षी साक्ष्यं न चेद् ब्रूयात् समदण्डं वहेद् ऋणम् ।
	अतो ऽन्येषु विवादेषु त्रिशतं दममर्हति ॥
त्रिभिः शतं कार्षापणानाम् । विष्णुः ।
	पारयन्तो ऽपि ये साक्ष्यं तूष्णींभूत उपासते ।
	ते कूटसाक्षिणां पापैस्तुल्या दण्डेन चैव हि ॥
कात्यायनः ।
	सम्यक्क्रियापरिज्ञाने देयः कालस्तु साक्षिणाम् ।
	संदिग्धं यत्र साक्ष्यं स्यात् सध्यःपृष्टं विवादयेत् ॥ २।७७ ॥


साक्षिविप्रतिपत्तौ सत्यां यत् कार्यं तद् आह ।

	द्वैधे बहूनां वचनं समेषु गुणिनां तथा ।
	गुणिद्वैधे तु वचनं ग्राह्यं ये गुणवत्तमाः ॥ २।७८ ॥

साक्षिणां द्वैधे विप्रतिपत्तौ सत्यां बहूनां वचनं प्रमाणतया ग्राह्यम् । अत्र वक्तृभूयस्त्वमेव वचनप्रामाण्यकारणमुक्तम् । संख्यासाम्ये तु ये तपःप्रभृतिगुणवन्तस्तद्वचनं प्रमाण्त्वेन ग्राह्यम् । गुणिनां विमतौ तु ये ऽतिशयेन गुणवन्तस्तद्वचनम् । गुणानां अतिशयो भूयस्त्वं पाटवं वा । अत्र मनुविष्णू ।
	बहुत्वं परिगृह्णीयात् साक्षिद्वैधे नराधिपः ।
	समेषु च गुणोकृष्टान् गुणिद्वैधे द्विजोत्तमान् ॥
नारदः ।
	साक्षिविप्रतिपत्तौ तु प्रमाणं बहवो मताः ।
	तत्साम्ये शुचयो ग्राह्यास्तत्साम्ये शुचिमत्तरः ॥ [६७८]
यत् तु नारदेनोक्तम्,
	राज्ञा परिगृहीतेषु साक्षिष्व् एकार्थनिर्णये ।
	वचनं यत्र भिद्येत ते स्युर् भेदादसाक्षिणः ॥
इति, तत् संख्यातो तुणतश् च साम्ये सति वेदितव्यम् । न हि तत्र श्रोतॄणां संशयनिवृत्तिरस्ति ॥ २।७८ ॥


	यस्योचुः साक्षिणः सय्तां प्रतिज्ञां स जयी भवेत् ।
	अन्यथा वादिनो यस्य ध्रुवस्तस्य पराजयः ॥ २।७९ ॥

साध्यार्थनिर्देशः प्रतिज्ञा । तत्र प्रथमवादिनः सा तावद् भवति । प्रत्यवस्कन्दनप्राङ्न्यायोत्तरयोरपि साद्यविषयत्वात् प्रतिज्ञाशब्देन परिग्रहः । तेन यस्य वदिनः प्रतिवादिनो वा प्रतिज्ञां साक्षिणः सत्याम् आहुः स जयी भवति, यस्य तु मिथ्याभूताम् आहुः स ध्रुवं पराजयी न पुनरर्थापत्तिगम्यः । एकस्य तु जयित्वा द्वितीयस्य पराजयो न साक्षिवचनात् साक्षाद् गम्यते किं त्व् अर्थात् । अत्र बृहस्पतिः ।
	यस्याशेषः प्रतिज्ञार्थः साक्षिभिः प्रतिवर्णितः ।
	स जयी स्यादन्यथा तु साध्यार्थं न समाप्नुयात् ॥
	पूर्वपक्षे प्रतिज्ञातमशेषं प्रतिभावयेत् ।
	ऊनाधिकं तु यत्रोक्तं न तन् निगदितं भवेत् ॥
पूर्वपक्षग्रहणं प्रदर्शनार्थम् । निगदितं विनिर्णीतम् ।
	देशं कालं दिनं संख्यां रूपं जात्याकृती वयः ।
	विसंवदेद् यत्र साक्ष्ये तदनुक्तं विदुर्बुधाः ॥
	ऋणादिषु विवादेषु स्थिरप्रायेषु निश्चितम् ।
	ऊने वाप्यधिके वार्थे प्रोक्ते साध्यं न सिध्यति ॥
	ऊनाधिकं तु यत्र स्यात् साक्ष्यं तत्र विवर्जयेत् ।
	साक्षी तत्र न दण्ड्यः स्यादब्रुवन् दण्डमर्हति ॥
	साध्यैकांशे ऽपि गदिते साक्षिभिः सकलं भवेत् ।
	स्त्रीसङ्गे साहसे चौर्ये यत् साध्यं परिकल्पितम् ॥ २।७९ ॥


साक्षिवचनप्रामान्यभेदहेतुम् आह ।

	उक्ते ऽपि साक्षिभिः साक्ष्ये यद्यन्ये गुणवत्तमाः ।
	द्विगुणा वान्यथा ब्रूयुः कूटाः स्युः पूर्वसाक्षिणः ॥ २।८० ॥
[६७९]
वादिना प्रतिवादिना वा निर्दिष्टैः साक्षिभिरुक्ते ऽपि वाक्ये प्रतियोगनिर्दिष्टाः पूर्वसाक्षिभ्यो बलवत्तमा द्वैगुण्येन वा भूयांस उक्तमेवार्थमन्यथा ब्रूयुस्तदा पूर्वसाक्षिणः पूटा मिथ्यावादिनः स्युः । तथा च कात्यायनः ।
	यत्रैव भावितं कार्यं साक्षिभिर्वादिनो भवेत् ।
	प्रतिवादि तदा तत्र भवयेत् कार्यमन्यथा ॥
	बहुभिस्तत्कुलीनैर्वा कूटाः स्युः पूर्वसाक्षिणः ॥
कुलीनग्रहणं गुणातिशयोपलक्षणार्थम् । ननु चैकस्मिन् व्यवहारे वादिप्रतिवादिनोः कथं साक्षिसंभवः, उक्तं हि ।
	सा चैकस्मिन् विवादे तु क्रिया स्याद् वादिनोर्द्वयोः ।
	न चार्थसिद्धिरुभयोर्न चैकत्र क्रियाद्वयम् ॥ इति ।
सत्यम्, तुल्यवदुभयोर्नास्ति क्रियाप्राप्तिः । यदा यस्य क्रिया शास्त्रतः प्राप्ता तदा तस्य तां मिथ्याभूतां विदित्वा तस्या मिथ्यात्वख्यापनाय साक्ष्यन्तरमुपन्यसनीयमित्येतेनोच्यते । अत्र च स्मृत्यन्तरोक्तविशेषः ।
	तीरितं चानुशिष्टं च यो मन्येत विधर्मतः ।
	द्विगुणं दण्डम् आस्थाय तत् कार्यं पुनरुद्धरेत् ॥ इति ।
अधर्म एव विधर्मस्तस्माद् विधर्मतः । एतत् तीरितं लिखितम् । अनुशिष्टं साक्षिवचनं च यो मन्येत स द्विगुणं दण्डमुद्धृत्य तत् कार्यं तं व्यवहारं पुनः साक्ष्यन्तरैरुद्धरेद् इत्यर्थः । यत् तु व्यासेनोक्तम्,
	अन्यैस्तु साक्षिभिः साध्ये दूषणे पूर्वसाक्षिणाम् ।
	अनवस्था भवेद् दोषस्तेषामप्यन्यसंभवात् ॥
इति, तत् साक्षिदूषणमेवान्यैः साक्षिभिर्न कार्यमित्येवमर्थम् । अनवस्थाप्रसङ्गश् च साक्षिणां साम्ये सति भवेति, न पुनः संख्यादिवैषम्ये । यत् तु नारदेनोक्तम्,
	निर्णीते व्यवहारे तु प्रमाणमफलं परम् ।
	लिखितं साक्षिणो वापि न चेत् पूर्वं निवेदितम् ॥
[इति,] तद् वदिनः प्रतिवादिनो वा जयपराजयावधारणरूपव्यवहारनिर्णेजने सति पूर्वोपन्यस्तात् प्रमाणान्तरस्य पूर्वमुपन्यस्तस्य प्रतिपादनमफलमित्याचष्टे, न पुनः प्राग् अपि निर्णेजनात् ॥ २।८० ॥


कूटसाक्षिदण्डाम् आह ।

	पृथक् पृथग् दण्डनीयाः कूटकृत् साक्षिणस्तथा ।
	विवादाद् द्विगुणं दण्डं विवास्यो ब्राह्मणः स्मृतः ॥ २।८१ ॥
[६८०]
उत्कोचादिना साक्षिणः कूटान् करोति यो वा कूटं लिखितं करोति स कूटकृत् । स च कूटसाक्षिणश् च विवादविषयीभूताद् धनाद् द्विगुणं दण्डं पृथक् पृथक् प्रत्येकं दण्डनीयाः । ब्राह्मणस्तु न दण्डनीयः किं तु देशान् निर्वासनीयः । एतच् च दण्डविधानं कूटकृत् प्रभृतीनां स्वल्पापराधे ऽनभ्यासे च वेदितव्यम् । मनुः ।
	लोभात् सहस्रं दण्ड्यः स्यान् मोहात् पूर्वं तु साहसम् ।
	भयादौ मध्यमो दण्डो मैत्रात् पूर्वं चतुर्गुणम् ॥
	कामाद् दशगुणं पूर्वं क्रोधात् तु त्रिगुणं परम् ।
	अज्ञानाद् द्वे शते पूर्णे बालिश्याच् छतमेव च ॥
कार्षापणसंख्याश् चैताः । कश्चिन् मन्यते द्विविधं कूटसाक्षित्वं लोभादिनिमित्तकं तद्विपरीतं चेति । तत्र लोभादिनिमित्तके कूटसाक्षित्वे मानवो दण्डविधिः । इतरत्र तु याज्ञवल्कीय इति, तदसत् । लोभादिनिमित्तकमेव कूटसाक्षित्वम् ।तद् आह मनुः ।
	लोभान् मोहाद् भयान् मैत्रात् कामात् क्रोधात् तथैव च ।
	अज्ञानाद् बालभावाच् च साक्ष्यं वितथमुच्यते ॥ इति ॥
तस्मादुक्तैव व्यवस्था न्याय्या । लोभो ऽर्थपरत्वम्, मोहो भ्रमः । अज्ञानं किंचिज्ज्ञता, बालभावो ऽपरिणतत्वम् । तथा द्रव्यविशेषप्रतिबद्धं दोषश्य गौरवं लाघवं च दृष्ट्वा दण्डे ऽपि तथात्वं कल्पनीयमिति । तदुक्तं मनुना: "पञ्च पश्वनृते हन्ति" इत्यादिना । तथा ।
	कौटसाक्ष्यं तु कुर्वाणांस्त्रीन् वर्णान् पालको नृपः ।
	प्रवासयेद् दण्डयित्वा ब्राह्मणं तु विवासयेत् ॥
त्रीन् वर्णान् क्षत्त्रियादीन् दण्डयित्वा देशान् निर्वासयेत् । ब्राह्मणं तु न दण्डयेत्, किं तु विवासेयेदेव । अभ्यासे विषयगौरवे वा विप्रो ऽपि दण्ड्यः । विष्णुः: "कूटसाक्षिणां सर्वस्वापहारः कार्यः" । भूम्यनृतविषयमेतत् । नारदः ।
	यस्य दृश्येत सप्ताहादुक्तवाक्यस्य साक्षिणः ।
	रोगाग्निज्ञातिमरणम् ऋणं दाप्यो दमं च सः ॥
	येन कार्यस्य लोभेन निर्दिष्टाः कूटसाक्षिणः ।
	गृहीत्वा तस्य सर्वस्वं कुर्यान् निर्विषयं ततः ॥ २।८१ ॥


	यः साक्ष्यं श्रावितो ऽन्येभ्यो निह्नुते तत् तमोवृतः ।
[६८१]	स दाप्यो ऽष्टगुणं दण्डं ब्राह्मणं तु विवासयेत् ॥ २।८२ ॥

यस्तमोवृतस्तामसः सभ्यैर्यथाविधि साक्षिप्रश्नवाक्यं श्रावितः सन् वादकाले ऽन्येभ्यः साक्षिभ्यः स्वकीयं साक्ष्यं साक्षित्वं निह्नुते — नाहमत्र साक्षी भवामीत्यपलपति (?), स साक्षिदण्डमष्टगुणं दाप्यः । स्वकीयसाक्षित्वापह्नवमन्यान् साक्षिणो ज्ञापयतीति अन्येभ्य इति चतुर्थ्या अर्थः । स्वयं तावत् साक्षित्वापह्नवं करोति, परांश् च कारयितुमिच्छतीत्यतिदुष्टत्वादष्टगुणं दण्डं दाप्यः । ब्राह्मणश् चेदेवंविधस्तं स्वदेशाद् विवासयेन् निर्वासयेन् न तु दण्डयेत् । श्रावित इति वचनादङ्गीकृतसाक्षिभावो ऽसाव् इति गम्यते । नारदः ।
	श्रावयित्वा तथान्येभ्यः साक्षित्वं यो विनिह्नुते ।
	स विनेयो भृशतरं कूटसाक्ष्यधिको हि सः ॥ २।८२ ॥


साक्षिभिः सत्यं वक्तव्यमित्यस्य क्वचिद् विषये ऽपवादम् आह ।

	वर्णिनां हि वधो यत्र तत्र साक्ष्यनृतं वदेत् ।
	तत्पावनाय निर्वाप्यश् चरुः सारस्वतो द्विजैः ॥ २।८३ ॥

इति साक्षिप्रकरणम् ॥ ५ ॥

यत्र सत्ये कथ्यमाने ब्राह्मणादीनां वधो मारणं प्रसज्यते तत्रानृतं साक्षी ब्रूयात् । तत्पावनाय तद्दोषनिर्हरणाय सरस्वतीदैवत्यश् चतुर्निर्वाप्यो द्विजातिभिर्न शूद्रेण । ब्राह्मणस्य यद्यपि वधः प्रतिषिद्धः,
	न जातु ब्राह्मणं हन्यात् सर्वपापेष्व् अपि स्थितम् ।
	राष्ट्रादेनं बहिः कुर्यात् समग्रधनमक्षतम् ॥
	न ब्राह्मणवधाद् भूयानधमो विद्यते क्वचित् ।
	तस्मादस्य वधं राजा मनसापि न चिन्तयेत् ॥
इत्यादिमन्वादिवाक्यैस्तथापि वधतुलयतास्ति दण्डस्य, यथाह मनुः ।
	मौण्ड्यं प्राणान्तिको दण्डो ब्राह्मणस्य विधीयते ।
	इतरेषां तु वर्णानां दण्डः प्राणान्तिको भवेत् ॥ इति ।
तेन पुरनिर्वासनादिरपि दण्डो वधसम एव । तदुक्तं स्मृत्यन्तरे ।
	ब्राह्मणस्य वधो मौण्ड्यं पुरान् निर्वासनं तथा ।
	ललाटे चाङ्ककरणं प्रयाणं गर्दभेन च ॥ इति ।
यद् वा,
	गोरक्षकान् वाणिजकांस्तथा कारुकुशीलवान् ।
	प्रेष्यान् वार्धुषिकांश् चैव विप्राञ् शूद्रवद् आचरेत् ॥ [६८२]
इति मनुवचनान् महत्यपराधे विप्रविशेषस्यापि वधः प्राप्नोति । न च वाच्यं "वर्णिनां हि वधः" इत्यत्र वर्णग्रहणं ब्राह्मणविषयमिति । यद् आह मनुः ।
	शूद्रविट्क्षत्रविप्राणां यत्र चोक्तो भवेद् वधः ।
	तत्र वक्तव्यमनृतं तद् धि सत्याद् विशिष्यते ॥ इति ।
अथ वातिक्रान्तनिषेधेन यत्र ब्रह्मवधः क्रियते तत्रैतत् । गौतमः: "नानृतवचने दोषो जीवितं चेत् तदधीनम् । न तु पापीयसो जीवनम्" । विष्णुः: "तत्पावनाय कूष्माण्डीभिर्द्विजो ऽग्निं जुहुयात् । शूद्रश् चैकाग्नि(ह्नि)कं गोदशकस्य ग्रासं दद्यात्" । मनुः ।
	वाग्दैवतैश् च चरुभिर्यजेरंस्ते सरस्वतीम् ।
	अनृतस्यैनसस्तस्य कुर्वाणा निष्कृतिं पराम् ॥
चरुभिरिति वचनं कर्तृबहुत्वाभिप्रायम् ।
	कूष्माण्डैर्वापि जुहुयाद् घृतमग्नौ यथाविधि ।
	उदित्य् ऋचा वा वारुण्या त्र्यृचेनाब्दैवतेन वा ॥
उद् इति "उदुत्तमं वरुणपाशमस्मत्" इत्यस्याः प्रतीकम् । बौधायनस्मृतौ: "प्रधानतः प्रतिपत्तिरतो ऽन्यथा । कर्ता द्वादशरात्रं पयः पिबन् कूष्माण्डैर् जुहुयात्" ॥ २।८३ ॥

इति साक्षिप्रकरणं समाप्तम् ॥ ५ ॥

[इति श्रीविद्याधरवंशप्रभवश्रीशिलाहारनरेन्द्रजीमूतवाहनान्वयप्रसूत-
श्रीमदपरादित्यदेवविरचिते याज्ञवल्क्यधर्मास्त्रनिबन्धे ऽपरार्क
साक्षिप्रकरणम् ॥ ५ ॥ 

अथ सटीकयाज्ञवल्क्यस्मृतौ

लेख्यप्रकरणम् । (६)

भुक्तिसाक्षिणाव् अभिहितौ । इदानीं लिखितमभिधत्ते ।

	यः कश्चिदर्थो निष्णातः स्वरुच्या तु परस्परम् ।
	लेख्यं तु साक्षिमत् कार्यं तस्मिन् धनिकपूर्वकम् ॥ २।८४ ॥

यः कश्चिद् ऋणादिरर्थ उत्तमर्णाधमर्णाभ्यां परस्परं स्वेच्छया निष्णातः स्वरूपसंख्यावृद्धिरूपेण संप्रतिपन्नस्तस्मिन् विषये धनिकनामपूर्वकं साक्षिनामभिर्युक्तं लेख्यं करणीयम् । [६८३] बृहस्पतिः ।
	राजलेख्यं स्थानकृतं स्वहस्तलिखितं तथा ।
	लेख्यं तत् त्रिविधं प्रोक्तं भिन्नं तद् बहुधा पुनः ॥
	भागदानक्रयाधीनां संविद् दासऋणादिभिः ।
	सप्तधालौकिकं लेख्यं त्रिविधं राजशासनम् ॥
	भ्रातरः संविभक्ता ये स्वरुच्या तु परस्परम् ।
	विभागपत्रं कुर्वन्ति भागलेख्यं तदुच्यते ॥
	भूमिं दत्वा यस्तु पत्रं कुर्याच् चन्द्रार्ककालिकम् ।
	अनाच्छेद्यमनाहार्यं दानलेख्यं तु तद् विदुः ॥
	गृहक्षेत्रादिकं क्रीत्वा तुल्यमूल्याक्षरान्वितम् ।
	पत्रं कारयते यत् तु क्रयलेख्यं तदुच्यते ॥
	जङ्गमं स्थावरं बन्धं दत्वा लेख्यं करोति यत् ।
	गोप्यभोग्यक्रियायुक्तम् आधिलेख्यं तु तत् स्मृतम् ॥
	ग्रामो देशश् च यत् कुर्यान् मतलेख्यं परस्परम् ।
	राजाविरोधि धर्मार्थे संवित्पत्रं वदन्ति तत् ॥
	वस्त्रान्नहीनः कान्तारे लिखितं कुरुते तु यते ।
	कर्माहं ते करिष्यामि दासपत्रं तद् इष्यते ॥
	धनं वृद्ध्या गृहीवा तु स्वयं कुर्याच् च कारयेत् ।
	उद्धारपत्रं तत् प्रोक्तम् ऋणलेख्यं मनीषिभिः ॥
वसिष्ठः ।
	लौकिकं राजकीयं च लेख्यं विद्याद् द्विलक्षणम् ।
	राजकीयं चतुर्भेदमष्टभेदं तु लौकिकम् ॥
	शासनं प्रथमं ज्ञेयं जयपत्रं तथापरम् ।
	आज्ञाप्रज्ञापनं पत्रं राजकीयं चतुर्विधम् ॥
	चीरकं च स्वहअस्तश् च तथोपगतसंज्ञकम् ।
	आधिपत्रं चतुर्थं तु पञ्चमं क्रयपत्रकम् ॥
	षष्ठं तु स्मृतिपत्राख्यं सप्तमं षटिपत्रकम् ।
	विशुद्धिपत्रकं चैवमष्टधा लौकिकं स्मृतम् ॥
	दत्वा भोगान् द्विजातिभ्यो रत्नानि विविधानि च ।
	राजा भूमिं च कुर्वीत तेषां तस्याश् च शासनम् ॥
	क्रियाकारकसंबद्धं समासार्थकिर्यान्वितम् ।
	समामासतदर्धाहर्नृपनामोपलक्षितम् ॥
[६८४]	प्रतिग्रहीतृजात्यादिसगोत्रब्रह्मचारिकम् ।
	संनिवेशप्रमाणं च स्वहस्तं तु लिखेत् स्वयम् ॥
	संधिविग्रहकारी च भवेद् यस्तत्र लेखकः ।
	स्वयं राज्ञा समादिष्टः स लिखेद् राजशासनम् ॥
	स्वनाम विलिखेत् पश्चान् मुद्रितं राजमुद्रया ।
	ग्रामक्षेत्रगृहदीनाम् ईदृक् स्याद् राजशासनम् ॥
कात्यायनः ।
	मुद्राशुद्धं क्रियाशुद्धं भुक्तिशुद्धं सचिह्नकम् ।
	राजस्वहस्तसंशुद्धं शुद्धिम् आयाति शासनम् ॥
नारदः ।
	सकलं पूर्वपादं च सोत्तरं सक्रियं तथा ।
	सावधारणकं वैव तज् ज्ञेयं जयपत्रकम् ॥
	नृपानुज्ञातलिखितः संश्राव्यो ऽर्थश् च पक्षयोः ।
	सभ्यैर्निर्धारितः पश्चाद् राज्ञा शास्यः स शास्त्रतः ॥
	प्राप्तं द्विगुणदण्डं तु दण्डयित्वा पुनस्ततः ।
	जयिने वापि देयं स्याद् यथावज् जयपत्रकम् ॥
	मध्ये यत् स्थापितं द्रव्यं चरं वा यदि वा स्थिरम् ।
	पश्चात् तत् सोदयं दाप्यं जयिने जयपत्रकम् ॥
कात्यायनः ।
	सिद्धे चार्थेन संयोज्यो वादी सत्कारपूर्वकम् ।
	लेख्यं स्वहस्तसंयुक्तं तस्माद् दद्यात् तु पार्थिवः ॥
वृद्धवसिष्ठः ।
	यथोपन्यस्तसाध्यार्थसंयुक्तं सोत्तरक्रियम् ।
	सावधारणकं चैव जयपत्रं तद् इष्यते ॥
	प्राड्विवाकादिहस्ताङ्कं मुद्रितं राजमुद्रया ।
	सिद्धे ऽर्थे वादिने दद्याज् जयिने जयपत्रकम् ॥ २।८४ ॥


किं च ।

	समामासतदर्थाहर्नामजातिसगोत्रकैः ।
	सब्रह्मचारिकात्मीयपितृनामादिचिह्नितम् ॥ २।८५ ॥

तल् लेख्यं समामासादिचिह्नितं कुर्यत् । समा संवत्सरः । मासश् चैत्रादिः । तदर्धं शुक्लपक्षकृष्णपक्षौ । अहः प्रतिपदादितिथिः । नाम संज्ञा । जातिर्ब्राह्मणत्वादिः । कश्यपादिना समानं गोत्रं तदेव सगोत्रकम् । कठादिना समानमभिन्नं ब्रह्म वेदशाखां चरत्यधीत इत्येवंशीलः सब्रह्मचारी, तस्य भावः सब्रह्मचारिकम् । [६८५] आत्मीयपितृनामादि उत्तमर्णाधर्मर्णसाक्षिनां पितृनामादि । आदिशब्देन च धनस्य जातिसंख्यापरिमाणादीनां ग्रहणम् । नामजातिसगोत्रब्रह्मचारित्वादीन्यत्र धनिकादीनामेव । व्यासः ।
	जातिः संज्ञा निवासो ऽर्थः संख्या वृद्धिश् च वत्सरः ।
	मासः पक्षो दिनं चैषां लिखितं व्यक्तिकारकम् ॥ २।८५ ॥


अपि च ।

	समाप्ते ऽर्थ ऋणी नाम स्वहस्तेन निवेशयेत् ।
	मतं मे ऽमुकपुत्रस्य यदत्रोपरि लेखितम् ॥ २।८६ ॥

धनिकाधर्मर्णयोर्यो ऽर्थः संप्रतिपन्नस्तल् लेख्ये समाप्ते चर्णिको ममामुकपुत्रस्यैतन् मतं यदत्र पत्र उपरितनपङ्क्त्यादौ लिखितमिति स्वहस्तेन निवेशयेल् लिखेद् इत्यर्थः ॥ २।८६ ॥


किं च ।

	साक्षिणश् च स्वहस्तेन पितृनामकपूर्वकम् ।
	अत्राहममुकः साक्षी लिखेयुरिति ते ऽसमाः ॥ २।८७ ॥

न केवलम् ऋणी साक्षिणो ऽप्यत्रार्थे ऽमुकपुत्रो ऽहममुकनामा साक्षीति पितृनामपूर्वकं स्वनाम स्वहस्तेन प्रत्येकं लिखेयुः । ते नासमा विषमसंख्याका भवन्तीत्यर्थः । समा इति नृपं प्रति वादिप्रतिवादिनोः संआस्तुल्या भवन्तीत्यर्थः । यद्यधमर्णः साक्षी वा लिपिज्ञो न भवति तदान्येन लिपिज्ञेन सर्वसाक्षिसमक्षं स्वमतं लेखयेत् । तद् आह नारदः ।
	अलिपिज्ञ ऋणी यः स्याल् लेखयेत् स्वमतं तु सः ।
	साक्षी वा साक्षिणान्येन सर्वसाक्षिसमीपतः ॥
साक्षिणान्येनेति लिपिज्ञमात्रप्रदर्शनार्थम् । अन्यथा त्व् अदृष्टार्थं स्यात् ॥ २।८७ ॥


किं च ।

	उभयाभ्यर्थितेनैतन् मया ह्यमुकसूनुना ।
	लिखितं ह्यमुकेनेति लेखको ऽन्ते ततो लिखेत् ॥ २।८८ ॥

उभाभ्यामुत्तमर्णाधमर्णाभ्यामर्थितेन मयामुकपुत्रेणामुकेनैतल् लेख्यं लिखितमिति लेख्यान्ते लेखको निवेशयेत् ॥ २।८८ ॥

[६८६]
साक्षिमल् लेख्यं कार्यमित्युक्तं तस्य क्वचिद् विषये ऽपवादम् आह ।

	विनापि साक्षिभिर्लेख्यं स्वहस्तलिखितं तु यत् ।
	तत् प्रमाणं स्मृतं सर्वं बलोपाधिकृताद् ऋते ॥ २।८९ ॥

यदधमर्णः स्वहस्तेन लिखति, तद्विनापि साक्षिभिर्लेख्यं प्रमाणं भवति । यदि न बलेनोपाधिना वा कृतं स्यात् । बलं हठात् । उपाधिश् छद्म । अपिशब्दात् ससाक्षिकमपि । यत् पुनर्न स्वहस्तलिखितं तत् साक्षिमदेव सत्प्रमाणम् ।
	लेख्यं तु द्विविधं विद्यात् स्वहस्तान्यकृतं तथा ।
	असाक्षिमत् साक्षिमच् च सिद्धिर्देशस्थितस्तयोः ॥
तथा ।
	मत्ताभियुक्तस्त्रीबालबलात्कारकृतं तु यत् ।
	तदप्रमाणं लिखितं भयोपाधिकृतं तथा ॥
भयादिकृतत्वमेवात्राप्रामाण्ये कारणम्, न स्त्र्यादिकृतत्वमपि । तथा हि सति स्त्रीबालादिभिर्यथार्थमपि क्रियमाणं लिखितमप्रमाणं स्यात् । न च यथार्थमप्रमाणं भवितुमर्हति । यत् तु स्त्र्यादीनां पृथगुपादानं तत् तेषां बाहुल्येन भयादिसंभवख्यापनार्थम् । कात्यायनः ।
	साक्षिदोषाद् भवेद् दुष्टं पत्रं वै लेखकस्य वा ।
	धनिकस्योपधादोषात् तथा धारणकस्य च ॥
आशयदोषत एव बृहस्पतिः ।
	मुमूर्षुशिशुभीतार्तस्त्रीमत्तव्यसनातुरैः ।
	निशोपधिबलात्कारकृतं लेख्यं न सिध्यति ॥
कात्यायनः ।
	धनिकेन स्वहस्तेन लिखितं साक्षिवर्जितम् ।
	भवेत् कूटं न चेत् कर्त्रा कृतं हीति विभावयेत् ॥
यद्युत्तमर्णो भवदनुमतेन मयैतल् लिखितमिति प्रतिवादिनं न भावयेन् नाङ्गीकारयेद् इत्यर्थः ।
	देशाचारविरुद्धं यत् संदिग्धं क्रमवर्जितम् ।
	कृतमस्वामिना यच् च साध्यहीनं च दुष्यति ॥
बृहस्पतिः ।
	दूषितो गर्हितः साक्षी यत्रैको विनिवेशितः ।
	कूटलेख्यं तु तत् प्राह लेखको वापि तादृशः ॥
	यदुज्जवलं चिरकृतं मलिनं स्वल्पकालिकम् ।
	भग्नं म्लिष्टाक्षरयुतं लेख्यं कूटत्वम् आप्नुयात् ॥
[६८७]	स्थानभ्रष्टास्त्व् अकान्तिस्थाः संदिग्धा लक्षणच्युताः ।
	यत्रैवं स्युः स्थिता वर्णा लेख्यं दुष्टं तदा भृगुः ॥ २।८९ ॥


अपि च ।

	ऋणं लेख्यकृतं देयं पुरुषैस्त्रिभिरेव तु ।
	आधिस्तु मुच्यते तावद् यावत् तन् न प्रदीयते ॥ २।९० ॥

लेख्यगतं लिखितम् ऋणं त्रिभिः पुरुषैर् ऋणग्राहकेण तत्पुत्रपौत्राभ्यां च देयम् । पुत्रपौत्रैर् ऋणं देयमित्युक्तत्वात् । अत एवायमनुवादः । आधिस्तु भुज्यते तावद् इत्यादि विधानार्थम् । न ह्याधिगतम् ऋणं पुरुषसंख्यानियमविषयं भवति । एवं च यद् हारीतेन,
	लेख्यं यस्य भवेद् धस्ते भोगं तस्य विनिर्दिशेत् ।
इति निरवधिकमुक्तम्, तद् आधिविषयं ग्राह्यम् । एतद् वचनमन्तरेण हि फ्लभोग्यो न नश्यतीति वाक्यं पुरुषत्रयविषयं स्याद् इति तन्निवृत्त्यर्थो ऽर्थवान् एष वाक्यारम्भः ॥ २।९० ॥


किं च ।

	देशान्तरस्थे दुर्लेख्ये नष्टोन्मृष्टे हृते तथा ।
	भिन्ने दग्धे तथा छिन्ने लेख्यमन्यत् तु कारयेत् ॥ २।९१ ॥

दुर्गमदेशस्थे दुरवबोधाक्षरे प्रध्वस्ते, उत्पुं(द्ध्वं)सिताक्षरे ऽपहृते विदीर्णे दग्धे द्विधाकृते लेख्ये लेख्यान्तरं कारयेत् । नारदः ।
	लेख्ये देशान्तरन्यस्ते शीर्णे दुर्लिखिते हृते ।
	सतस्तत्कालकरणमसतो द्रष्टृदर्शनम् ॥
अयमर्थः — सतो देशान्तरस्थस्यानयनार्थं कालकरणमियता कालेन त्वया तद् आहरणीयमिति कालावधिकरणम् । असति तु पूर्वलिखिते लिखितान्तरं कृत्वा तस्य दर्शयितव्यम्, येन तत् पूर्वं लिखितं दृष्टं द्वितीयस्य लेख्यस्यान्यथाभावनिराकरणाय । कात्यायनः ।
	मलैर्यद् भेदितं दग्धं छिद्रितं वीतमेव च ।
	तदन्यत् कारयेल् लेख्यं स्वेदेनोल्लिखितं तथा ॥
वीतं विगतम् ॥ २।९१ ॥


अपि च ।

	संदिग्धलेख्ये शुद्धिः स्यात् स्वहस्तलिखितादिभिः ।
	युक्तिप्राप्तिक्रियाचिह्नसंबन्धागमहेतुभिः ॥ २।९२ ॥

लेख्ये प्रमाणतया संदिघे स्वहस्तलिखितादिभिः प्रामाण्यलिङ्गैर्युक्त्यादिभिश् च कारणैः शुद्धिः संशयनिवृत्तिः प्रामाण्यावधारणलक्षणा स्यात् । एतच् चाधर्मर्णेन साक्षिरहितं स्वहस्तेन कृतं यल् लेख्यं तद्विषयवचनम् । तत्र ह्यधमर्णस्य न मयैतल् लिखितमिति प्रत्यवस्थानसंभवः । तत्र तेनैव यदन्य लेख्यं कृतं तत् स्वहस्तलिखितं तेनैव निर्णयः । आदिशब्देन च पितृनामगोत्रसब्रह्मचारित्वानां ग्रहणम् । युक्त्यादीनामपि तत्रैव पत्रके स्वयं प्रमाणतया प्रमाणान्तरानुग्राहकतया वा निर्णायकत्वम् । युक्तिरर्थापत्तिः । प्राप्तिरेकत्र देशे काले च वादिप्रतिवादिनोः स्थितिः । एतच् च प्रमाणान्तरानुग्राहकतया शुद्धिहेतुर्न स्वातन्त्र्येण । यदि हि नैकत्र देशादौ तयोः स्थितिस्तदा लिखितमप्रमाणमेवेति निश्चिते स्वहस्तलिखितादिषु लेख्यप्रामाण्यावधारकेषु विचारकाणां जिज्ञासैव न जायते । क्रिया संव्यवहारः । ययोः खलु नास्त्यार्यद्रविडयोरिव संव्यवहारस्तत्र लेख्यं प्रति प्रामाण्यमसंभवनिरस्तम् । चिह्नं मुद्रा । संबन्धो वादिप्रतिवदिनोः प्राग्विवादात् परस्परं विश्वासपूर्व आदानप्रतिदानादिः । आगमो विवादास्पदीभूतस्यार्थस्य स्वस्वामिसंबन्धोपायः क्रयादिः । अस्यार्थिन एतावद् धनं क्रयादिनोपायेनास्य संभवत्येतद्बुद्धिरिति । हेतुरनुमानम् । स्वहस्तलिखितादिकं न लेख्यस्य शुद्धौ युक्त्यादिनिरपेक्षं कारणं भवितुमर्हति । अनैकान्तिकत्वात् । सन्ति खलु पुरुषाः कुशला ये पुरुषान्तरलिखिततुल्यं लेख्यम् आपादयन्ति । पितृनामादीनां वाभेदः संभवति । व्यासः ।
	लेख्यम् आलेख्यवत् केचिल् लिखन्ति कुशला नराः ।
	तस्मात् तल् लेख्यसामर्थात् सिद्धिर्नैकान्तिकी मता ॥
	ज्ञात्वा कालं देशकार्ये कुशलाः कूटकारकाः ।
	कुर्वन्ति सदृशं लेख्यं तद् यत्नेन विचारयेत् ॥
	स्त्रीबालानलिपिज्ञानान् वञ्चयन्ति स्वबान्धवाः ।
	लेख्यं कृत्वा स्वनामाङ्कं ज्ञेयं युक्त्यागमैस्तु तत् ॥
नारदः ।
	लेख्यं यच् चान्यनामाङ्कं हेत्वन्तरकृतं भवेत् ।
	विप्रत्यये परीक्ष्यं तत् संबन्धागमहेतुभिः ॥ [६८९]
विप्रत्ययो विमतिः । एवमधर्मर्णलिखितस्य साक्षिरहितस्य प्रामाण्यसंशये स्वहस्तलिखितादयः प्रामाण्यशुद्ध्युपायाः कथिताः । साक्षिमतो ऽपि लेख्यस्य संशये निर्णयोपायम् आह कात्यायनः ।
	न लेखकेन लिखितं न दृष्टं सक्षिभिस्तथा ।
	एवं प्रत्यर्थिनोक्ते तु कूटलेख्यं प्रकीर्तितम् ॥
	एवं दुष्टं नृपस्थाने यस्मिंस्तद् धि विचार्यते ।
	विमृश्य ब्राह्मणैः सार्धं पत्रदोषान् निरूपयेत् ॥
	कृताकृतविचारे तु साक्षिभिः पत्रनिर्णयः ।
	प्रत्यक्षमनुमानेन न कदाचित् प्रबाध्यते ॥
	तस्माल् लेख्यस्य दुष्टस्य वचोभिः साक्षिणां भवेत् ।
	निर्णयः स्वधनार्थं हि पत्रं दूषयते स्वयम् ॥
स्वयं लिखितं पत्रं स्वयं दूषयते प्रतिवादी, साक्षिमत् तु न शक्यं दूषयितुं साक्षिवचनेन सकलदोषोद्धारात् । तथा ।
	लिखितं लिखितेनैव साक्षिमत् साक्षिभिर्हरेत् ।
प्रत्यर्थिलिखितं साक्षिरहितं लिखितान्तरेण तत्कृतेन, साक्षिमत् तु साक्षिभिरुद्धरेत् । तथा ।
	कूटोक्तौ साक्षिणां वाक्याल् लेखकस्य च पत्रकम् ।
	नयेच् छुद्धिं न यः कूटं स दाप्यो दममुत्तमम् ॥
अस्यार्थः — लेखकं प्रति कूटोक्तौ साक्षिणां वचनात् पत्रकं यो वादी शुद्धिं न नयेत् स उत्तमसाहसं दण्ड्यः ।
	अथ पञ्चत्वम् आपन्नो लेखकः सह साक्xइभिः ।
	तत् स्वहस्तादिभिस्तेषां विशुध्येत न संशयः ॥
तथा ।
	समुद्रे ऽपि तथा लेख्ये मृताः सर्वे ऽपि तत्स्थिताः ।
	लिखितं तत्प्रमाणे तु मृतेष्व् अपि हि तेषु वै ॥
समुद्रे राजमुद्रासहिते शासन इत्यर्थः । नारदः ।
	दर्शितं प्रतिकालं यच् छ्रावितं स्मारितं च यत् ।
	लेख्यं सिध्यति सर्वत्र मृतेष्व् अपि हि साक्षिषु ॥
एतच् च लेख्यसिद्धिसंभावनामात्रप्रतिपादकं न पुनः परीक्षानिवारकम् । यथोक्तम् ।
[६९०]	ऋणिस्वहस्तसंदेहे जीवतो वा मृतस्य वा ।
	तत् स्वहस्तकृतैरन्यैः पत्रैस्तल् लेख्यनिर्णयः ॥
तथा ।
	लिखितं लिखितेनैव सक्षिमत् साक्षिभिर्नयेत् ।
	साक्षिभ्यो लिखितं श्रेयो लिखितान् न तु साक्षिणः ॥
लिखितानारूढसाक्षिविषयमेतत् । कात्यायनः ।
	क्रिया न दैविकी देया विद्यमानेषु साक्षिषु ।
	लेख्ये च सति वादेषु न स्याद् दिव्यं न साक्षिणः ॥
यदा तु साक्षिरहितं लिखितं न मयैतत् कृतमित्यधर्मणो ब्रूते, न च स्वहस्तलिखितादि तदुद्धारकरणमस्ति, तद् दिव्येनोद्धार्यमित्याह हारीतः ।
	न मयैतत् कृतं लेख्यं कूटमेतेन कारितम् ।
	अधरीकृत्य तत् पत्रमर्थे दिव्येन निर्णयः ॥
प्रजापतिः ।
	यन्नामगोत्रैस्तत्तुल्यरूपसंख्या क्वचिद् भवेत् ।
	प्रगृहीते धने तत्र कार्यो दिव्येन निर्णयः ॥
साक्षिणां स्वहस्तलिखिताद्यभावे चैतत् । नारदः ।
	दुष्टे पत्रे स्फुटे दोषं नोक्तवान् ऋणिको यदि ।
	ततो विंशतिवर्षाणि कान्तं पत्रं स्थिरं भवेत् ॥
यदि सदोषं पत्रं कथं विंशद्व(तिव)र्षपर्यन्तं पत्रवतो भुक्तिरित्येवं संदिग्धप्रामाण्यं लेख्यं दिव्यप्रतिसाधनार्थं स्थिरी भवतीत्यर्थः । व्यासः ।
	यच् चान्यस्य कृतं लेख्यमन्यहस्ते प्रदृश्यते ।
	अवश्यं तेन वक्तव्यं पत्रस्यागमनं ततः ॥
अमुकस्यैतल् लेख्यं ततो मां प्रत्यनेनोपायेनागतमिति यस्य हस्ते दृश्यते तेन वक्तव्यं साधनीयमित्यर्थः । कात्यायनः ।
	शक्तस्य संनिधाव् अर्थो यस्य लेख्येन भुज्यते ।
	वर्षाणि विंशतिं यावत् तत् पत्रं दोषवर्जितम् ॥
विना दिव्येनेत्यर्थः । पूर्वत्र तु वाक्ये दुष्टस्य लेख्यस्यानुद्भावितदोषस्य विंशतिवर्षायां भुक्तौ दिव्यसाध्यतोक्ता । इह त्व् अदुष्टस्याविद्यमानसाक्षिस्वहस्तलिखितादेर् भुक्त्यैवोक्तकालया प्रामाण्यसिद्धिरुच्यत इत्यविरोधः ।
[६९१]	तथा विंशतिवर्षाणि आधिर् भुक्तः सुनिश्चितः ।
	येन लेख्येन तत् सिद्धं लेख्यं दोषविवर्जितम् ॥
पूर्वेणैतत् तुल्यविषयम् ।
	सीमाविवादे निर्णीते सीमापत्रं विधीयते ।
	तस्य दोषाः प्रयोक्तव्या यावद् वर्षाणि विंशतिः ॥
	आधानसहितं यत्र ऋणलेख्यं निवेशितम् ।
	मृतसाक्षि प्रमाणं तु स्वल्पभोगे ऽपि तद् विदुः ॥
आधानम् आधिः । मृतसाक्षि मृतसाक्षिकम् । नारदः ।
	यदि लब्धं भवेत् किंचित् प्रज्ञप्तिर्वा कृता भवेत् ।
	प्रमाणमेव लिखितं मृता यद्यपि साक्षिणः ॥
यदि लिखितबलादुत्तमर्णेनाधमर्णात् किंचिद् लब्धं यद् वा लिखितं ममैतद्धस्ते विद्यते ऽत्र विषय इति प्रज्ञप्तिरधर्मर्णं प्रति कृता भवति तदा लेख्यारुढसाक्षिनामभावे ऽपि लेख्यं प्रमाणमित्यर्थः । लेख्यानामन्योन्यविरोधे यत् प्रमाणान्तरं तद् आह व्यासः ।
	स्वहस्तकाज् जानपदं तस्माच् च नृपशासनम् ।
	प्रमाणतरमिष्टं हि व्यवहारार्थम् आगतम् ॥
अत्रोपपत्तिम् आह ।
	द्वित्रिलिपिज्ञः स्वकृतेन सलेख्येन युक्तिभिः ।
	कुर्याद् धि सदृशं लेख्यं तस्माज् जानपदं शुभम् ॥
सलेख्येन समनेन लेख्येन युक्तिभिश् चानेकलिपिज्ञेन कृतं स्वलेख्यं शुद्धिं न यातीत्यध्याहार्यम् । यतो ऽसौ सदृशमपि कर्तुं शक्नोति । तस्माच् जानपदं वरमित्यर्थः ।
	अप्रकाशात् साक्षियुतं लेखकाक्षरमुद्रितम् ।
	लोकप्रसिद्धं सुकृताद् वरमन्यकृतं शुभम् ॥
	देशाध्यक्षादिना लेख्यं यत्र जानपदं कृतम् ।
	समकालं पश्चिमं वा तत्र राजकृतं शुभम् ॥
समकालपश्चिमाभ्यां राजकृतमेव विशिष्यते । संवर्तः ।
	लेख्ये लेख्यक्रिया प्रोक्ता वाचिके वाचिकी मता ।
	वाचिके तु न सिध्येत् सा लेख्यस्योपरि या क्रिया ॥
[६९२]	लेख्यस्योपरि यत् साक्ष्यं कूटं तदभिधीयते ।
	अधर्मस्य हि तद् द्वारमतो राजा विवर्जयेत् ॥
	वाचिकैर्यदि सामर्थ्यमक्षराणां विहन्यते ।
	क्रियाणां सर्वनाशः स्यादनवस्था च जायते ॥
लेख्यस्योपरि यत् साक्ष्यं लेख्यविरुद्धं तद् वर्ज्यमित्यर्थः । क्रियाणां लेख्यक्रियाणाम् । कात्यायनः ।
	न दिव्यैः साक्षिभिर्वापि हीयते लिखितं क्वचित् ।
	लेख्यधर्मः सदा श्रेष्ठो ह्यतो नान्येन हीयते ॥
	तद्युक्तिप्रतिलेख्येन तद्विशिष्टेन वा सदा ।
	लेख्यक्रिया निरस्येत न साक्षिशपथैः क्वचित् ॥
बृहस्पतिः ।
	आढ्यस्य निकटस्थस्य यच् छक्तेन न याचितम् ।
	शुद्धर्णाशङ्कया तत्र लेख्यं दुर्बलतामियात् ॥
शुद्धं दत्तम् ।
	लेख्यं त्रिंशत्समातीतमदृष्टाश्रावितं च यत् ।
	न तत् सिद्धिमवाप्नोति तिष्ठत्स्व् अपि हि साक्षिषु ॥
	प्रयुक्ते शान्तलाभे तु लिखितं यो न दर्शयेत् ।
	न याचते च ऋणिकं तत् संदेहमवाप्नुयात् ॥
प्रयुक्ते धने शान्तलाभे लिखितमुपरते लाभे यो न पत्रं दर्शयति न चाधमर्णं याचते, तल् लेख्यं संदेहं प्रामाण्यविषयं अवाप्नुयाद् इत्यर्थः । नारदः ।
	मृताः स्युः साक्षिणो यत्र धनिकर्णिकलेखकाः ।
	तदप्यनर्थं लिखितं न चेद् आधिः स्थिराश्रयः ॥
आश्रयो भुक्तिरप्रमाणतयानपेक्ष्यमाणत्वात् । व्यासः ।
	अदृष्टाश्रावितं लेख्यं प्रमीतधनिकर्णिकम् ।
	अबन्धलग्नकं चैव बहुकालं न सिध्यति ॥
बहुकालं बहुकालीनम् । बृहस्पतिः ।
	उन्मत्तजडबालानां राजभीतप्रवासिनाम् ।
	अप्रगल्भभयार्तानां न लेख्यं हानिम् आप्नुयात् ॥ २।९३ ॥


शनैर्यथोदयादानविषये पत्रे यत् कार्यं तद् आह ।

[६९३]	लेख्यस्य पृष्ठे ऽभिलिखेद् दत्वा दत्वर्णिको धनम् ।
	धनी वोपगतं दद्यात् स्वहस्तपरिचिह्नितम् ॥ २।९३ ॥

यदाधमर्णः स्वशक्त्यनुरोधेनाल्पमल्पं प्रतिददाति तदा यावद् दत्तं तावल् लेख्यस्य पृष्ठे ऽभिलिखेत् । यद् वोत्तमर्णः स्वहस्तचिह्नितमुपगतमधर्मर्णाय दद्यात् । एतावदनेन प्रतिदत्तमिति लिखितानन्तरमुपगतमित्युच्यते । नारदः ।
	गृहीत्वोपगतं दद्याद् ऋणिकायोदयं धनी ।
	अददद् याच्यमानस्तु शेषहानिमवाप्नुयात् ॥
उदयः शनैर्दाप्यो यथोदयमित्यनेन यो विहितः ॥ २।९३ ॥


	दर्वर्णं पाटयेल् लेख्यं शुद्ध्यै वान्यत् तु कारयेत् ।
	साक्षिमच् च भवेद् यद् वा तद् दातव्यं ससाक्षितम् ॥ २।९४ ॥

सवृद्धिकं धनमुत्तमर्णायाधमर्णो दत्वा लेख्यं पत्रं पाटयेद् भिन्द्यात् । यदि पुनर्नष्टं विप्रकृष्टं चेति न शक्यं पाटयितुं तदा शुद्ध्यर्थमनृणत्वप्रसिद्ध्यर्थमुत्तमर्णात् ससाक्षिकं लेख्यं गृह्णीयात् । यथा बहुभिरवशिष्टतरसाक्षिसमक्षम् ऋणमपाकुर्यात् । अत्र नारदः ।
	लेख्यं दद्याद् ऋणे शुद्धे तदभावे प्रतिश्रवम् ।
	धनिकर्णिकयोरेवं विशुद्धिः स्यात् परस्परम् ॥
प्रतिश्रवशब्देन साक्षिश्रवणं विवक्षितम् ॥ २।९४ ॥


इति लेख्यलक्षणम् ॥

[इति श्रीविद्याधरवंशप्रभवश्रीशिलाहारनरेन्द्रजीमूतवाहनान्वयप्रसूत-
श्रीमदपरादित्यदेवविरचिते याज्ञवल्क्यधर्मास्त्रनिबन्धे ऽपरार्क
लेख्यप्रकरणम् ॥ ५ ॥ 

अथ सटीकयाज्ञवल्क्यस्मृतौ

दिव्यप्रकरणम् । (७)

उक्तं त्रिविधमपि लिखितादि प्रमाणं तदसंभवे च दिव्यानि विहितानि, तेषां स्वरूपमिदानीम् आह ।

	तुलाग्न्यापो विषं कोशो दिव्यानीह विशुद्धये ।

यानि विशुद्धये ऽभियोगे विहितानि दिव्यानि तानि तुलादीनि वेदितव्यानि । न च कोशादीन्येव वेदितव्यानीति वाच्यम् । पितामहः ।
[६९४]	धटो ऽग्निरुदकं चैव विषं कोशश् च पञ्चमः ।
	षष्ठं च तण्डुलः प्रोक्तं सप्तमं तप्तमाषकम् ॥
	अष्टमं फलमित्युक्तं नवमं धर्मजं भवेत् ।
	दिव्यान्येतानि सर्वाणि निर्दिष्टानि स्वयंभुवा ॥
नारदः ।
	यदा साक्षी न विद्येत विवादे वदतां नृणाम् ।
	तदा दिव्यैः परीक्षेत शपथैश् च पृथक् पृथक् ॥
	सत्यवाहनशस्त्राणि गोबीजकनकानि च ।
	देवता पितृपादाश् च दत्तानि सुकृतानि च ॥
एतानि दिव्यशब्दवाच्यानि, एषु दिव्यशब्दप्रयोगात् । एवं च शपथवाच्यान्यपि । तथा च नारद एव ।
	युक्तिष्व् अप्यसमर्थासु शपथैरेनमन्वियात् ।
	अर्थकालबलापेक्षमग्न्यम्बुसुकृतादिभिः ॥
	घटो ऽगिनिरुदकं चैव विषं कोशश् च पञ्चमः ।
	उक्तान्येतानि दिव्यानि विशुद्ध्यर्थं महात्मभिः ॥
शङ्खः: "दिव्यं नाम तुलारोहणं विषाशनमप्सु प्रवेशो लोहधारमिष्टापूर्तप्रदानमन्यांश् च शपथान् कारयेत्" । मनुः ।
	असाक्षिकेषु त्व् अर्थेषु मिथो विवदमानयोः ।
	विवदंस्तत्त्वतः सत्यं शपथेनापि लम्भयेत् ॥
	अग्निं वाहारयेदेनमप्सु वैनं निमज्जयेत् ।
	पुत्रदारस्य वाप्येनं शिरसि स्पर्शयेद् दृढम् ॥
	यस्माद् देवैः प्रयुक्तानि दुष्करे ऽर्थे मनीषिभिः ।
	परस्परविशुद्ध्यर्थं तस्माद् दिव्यानि नामतः ॥
(असाक्षिकेष्व् इति मानुषप्रमाणरहितेष्व् इत्यर्थः ।) यत् तु पितामहेनोक्तम्,
	अवष्टम्भाभियुक्तानां धटादीनि विनिर्दिशेत् ।
	तण्डुलाश् चैव कोशश् च शङ्कास्व् एव न संशयः ॥
तथा ।
	घटो ऽग्निविषम् आपश् च प्रमाणं हि चतुर्विधम् ।
	दैवकस्य प्रभेदो ऽयं कोशाशङ्कासु पञ्चमः ॥ [६९५]
इति, तदल्पाभियोगे शङ्कायां च कोशविधायकम् । महाभियोगे त्व(गे ऽ)वष्टम्भाभियोगे च शीर्षकस्थे ऽभियोक्तर्येव कोश इत्यविरोधः । तथा ।
	चौर्यशङ्काभियुक्तानां तप्तमाषो विधीयते ।
	शङ्काविश्वाससंधाने विभागेष्व् ऋक्थिनां तथा ॥
	किर्यासमूहकर्तृत्वे कोशमेव प्रदापयेत् ।
	विस्रम्भे सर्वशङ्कासु संधिकार्ये तथैव च ।
	एष कोशः प्रदातव्यो नित्यं चित्तविशुद्धये ॥

उक्तानां तु तुलादिदिव्यानां विषयविशेषमभियोक्तुश् च क्रियाविशेषं विधातुमिदानीम् आह ।

	महाभियोगे त्व् एतानि शीर्षकस्थे ऽभियोक्तरि ॥ २।९५ ॥

यान्येतानि तुलादीनि कोशान्तानि दिव्यानि विशुद्ध्यर्थमुक्तानि, तानि महाभियोगविषये भवन्ति, नान्यथेत्येकं वाक्यम् । तथा "शीर्षकस्थे ऽभियोक्तरि" इति द्वितीयम् । अनयोश् च वाकययोरेतानीति साधारणः शेषः । सहस्रादिपरिमाणद्रव्यविषयो महापातकविषयो वाक्षेपो महाभियोगः । अभियुक्तस्य दिव्यतो दोषाभावे ऽहं दोषवान् दोषानुरूपस्य दण्डस्य दातेत्यभ्युपगम इत्य् (इह) शीर्षम् । एवं चाभोयोक्तरि शीर्षकस्थितिं विदधाने ऽर्थादभियुक्तस्य दिव्यकारित्वं नियम्यत इति संभाव्यम् । यद् आह पितामहः ।
	अभियोक्ता शिरःस्थाने दिव्येषु परिकल्पते ।
	अभियुक्ताय दातव्यं श्रुतिनिर्देशनादपि ॥
ननु चाभियोक्तैव साध्यार्थवक्ता यश् च साध्यनिर्देशकः स एव साधनवादीति तेनैव दिव्यं कर्यमिति न्याय्यम् । अत्रोत्तरम् "श्रुतिनिर्देशनात्" इति । अयमर्थः — यच् च (यथा) मानुषं प्रमाणमभियोक्त्रा मिथ्योत्तरे कार्यं तथैव दिव्यस्य प्राप्तिर्न्यायसिद्धा वचनेनान्यथा क्रियत इति । कात्यायनो ऽपि ।
	न कश्चिदभियोक्तारं द्वियेषु विनियोजयेत् ।
	अभिशंस्याय दातव्यं दिव्यं दिव्यविशारदैः ॥ इति ॥ २।९५ ॥


इदानीमभियोक्तृकर्तृकशीर्षकावस्थाननियमस्य क्वचिन् निमित्ते ऽपवादम् आह ।

	रुच्या वान्यतरः कुर्याद् इतरो वर्तयेच् छिरः ।

रुच्येच्छयान्यतरो ऽभियोक्ता वा दिव्यं कुर्यात् । इतरो दिव्यकर्तुरन्यः [६९६] शिरसि तिष्ठेत् । अभियोक्तुर्दिव्यकर्तृतानेन तात्पर्यतो विधीयते । अवश्यं च शिरो वर्तयेद् धटादिषु । यद् आह पितामहः ।
	शिरःस्थायिविहीनानि दिव्यानि परिवर्जयेत् ।
	धटादीनि विषान्तानि कोश एवाशिराः स्मृतः ॥ इति ।
शङ्काभियोगकोशविषयमेतत् । अत्र विशेषम् आह कात्यायनः ।
	महापातकयुक्तेषु नास्तिकेषु विशेषतः ।
	न देयं तेषु दिव्यं तु पापाभ्यासरतेषु च ॥
भृगुः ।
	येषु पापेषु दिव्यानि प्रतिशुद्धानि यत्नतः ।
	कारयेत् सज्जनैस्तानि नाभिशस्तं त्यजेन् मनुः ॥
अयमर्थः — यः पूर्वं कृतमहापातकादिः स पुनर्विषयान्तरे जातमहापातकाभियोगः सन् न स्वयं दिव्यं कुर्यात् । ऋत्विक्स्थानीयैस्तु सज्जनैः करयेत् । न पुनरभिशस्तस्य दिव्यमकुर्वतो ऽस्ति मोक्ष इति मनुर्मन्यत इति ॥

घटाद्यपि दिव्यं शीर्षकमन्तरेणापि क्वचिद् विषये भवतीयाह ।

	विनापि शीर्षकात् कुर्यान् नृपद्रोहे ऽथ पातके ॥ २।९६ ॥

राजद्रोहाभियोगे पातकाभियोगे वाभियोक्ता यद्यपि न शिरःस्थायी भवति, तथापि दिव्यमभियुक्तः कुर्यात् । द्रोहो जिघांसा, धनवनितापहारः शत्रुपक्षपातो मन्त्रभेदो वा । नृपद्रोहपातकाभियोगविषयमेतत् । विष्णुः: "राजद्रोहसाहसेषु विनापि शीर्षकवर्तनात्" । दिव्यं कुर्याद् इत्यर्थः । पितामहः ।
	अथ चेद् आत्मशुद्ध्यर्थं दिव्यं प्रक्रमते नरः ।
	अशिरस्तस्य दातव्यमिति शास्त्रविनिश्चयः ॥
	राजभिः शङ्कितानां च निर्दिष्टानां च दस्युभिः ।
	आत्मशुद्धिपराणां च दिव्यं देयं शिरो विना॥
चोरयतामस्माकमेते संघातिन इत्येवं दस्युभिर्निर्दिष्टानां दिव्यमशिरः । कात्यायनः ।
	लोकापवाददुष्टानां शङ्कितानां च दस्युभिः ।
	तुलादीनि विषान्तानि न शिरस्तत्र वै भृगुः ॥
	न शङ्कासु शिरः कोशे कल्पयेत कदाचन ॥ २।९६ ॥	[६९७]


दिव्यविधिम् आह ।

	सचैलस्नानम् आहूय सूर्योदय उपोषितम् ।
	कारयेत् सर्वदिव्यानि नृपब्राह्मणसंनिधौ ॥ २।९७ ॥

दिव्यकर्तारं सूर्योदयसमये सचैलस्नानं पूवेद्युः कृतोपवासं चाहूय राज्ञो ब्राह्मणानां च संनिधौ दिव्यानि सर्वाणि प्राड्विवाकः कारयेत् । नारदः ।
	पूर्वाह्णे ऽग्निपरीक्षा स्यात् पूर्वाह्णे चोद्वहेद् धटम् ।
	मध्याह्ने तु जलं देयं मध्याह्नात् परतो विषम् ॥
	दिवसस्यैव पूर्वाह्णे कोशशुद्धिर्विधीयते ।
	रात्रौ तु पश्चिमे यामे विषं देयं सुशीतले ॥
तथा ।
	अहोरात्रोषितं स्नाते सार्द्रवाससि मानवे ।
	पूर्वाह्णे सर्वदिव्यानां प्रदानमुपकीर्तितम् ॥
	नित्यं दिव्यानि देयानि शुचये चार्द्रवाससे ॥
घटकोशाग्नीनां पूर्वाह्णो नियतः । अन्येषां वैकल्पिकः । पितामहः ।
	त्रिरात्रोपोषितायैव एकरात्रोषिताय वा ।
	नित्यं दिव्यानि देयानि शुचये चार्द्रवाससे ॥
	दिव्येषु सर्वकार्याणि प्राड्विवाकः समाचरेत् ।
	अध्वरेषु यथाध्वर्युः सोपवासो नृपाज्ञया ॥
कात्यायनः ।
	साधयेत् तत् पुनः साध्यं व्याघाते साधनस्य हि ।
	दत्तान्यपि यथोक्तानि राजा दिव्यानि वर्जयेत् ॥
	मूर्खैर्लुब्धैश् च दुष्टैश् च पुनर्देयानि तानि वै ॥
साधनस्य हि दिव्यस्य व्याघाते निर्णायकत्वाभावे पुनः साध्यं दिव्येन साधयेत् । अयथाशास्त्रं च दत्तान्यपि दिव्यानि राजा व्यावर्त्य यथोक्तानि दद्याद् इत्यर्थः । मूर्खादिग्रहणमयथाशास्त्रदानोपलक्षणार्थम् । तथा ।
	अदेशकालदत्तानि बहिर्वासकृतानि च ।
	व्यभिचारं सदार्थेषु कुर्वन्तीह न संशयः ॥
वासो निवासो ग्राम इत्येको ऽर्थः ।
	तस्माद् यथोक्तविधिना दिव्यं देयं विशारदैः ।
	अयथोक्तप्रयुक्तं तु न शक्तं तस्य साधने ॥ [६९८]
पितामहः ।
	चैत्रो मार्गशिराश् चैव वैशाखश् च तथैव हि ।
	एते साधारणा मासा दिव्यानामविरोधिनः ॥
	धटः सर्वर्तुकः प्रोक्तो वाते वाति विवर्जयेत् ।
	अग्निं शिशिरहेमन्ते वर्षास्व् अपि च दापयेत् ॥
	ग्रीष्मे सलिलमित्युक्तं विषं काले हिमावहे ।
	न शीते जलशुद्धिः स्यान् नोष्णकाले ऽग्निशोधनम् ॥
	न प्रावृषि विषं दद्यात् प्रवाते न तुलां नृपः ॥ २।९७ ॥


दिव्येषु कर्तृनियमम् आह ।

	तुला स्त्रीबालवृद्धान्धपङ्गुब्राह्मणरोगिणाम् ।
	अग्निर् जलं वा शूद्रस्य यवाः सप्त विषस्य वा ॥ २।९८ ॥

निगदव्याख्यातमेतत् । अत्र तुलासंबन्धित्वेन स्त्रीबालादयो विधीयन्ते । तेन स्त्रीप्रमुखाणामेव तुलेतिनियमोपपत्तिः । सर्वत्र हि विधिना विधेयं नियम्यते । न चात्र तुला विधेया, किं त्व् अनूद्या प्राथम्यात् । तदुक्तम् ।
	यच् छब्दयोगः प्राथम्यमित्याद्युद्देश्यलक्षणम्" इति ।
अतश् च प्रवातादिकारिते स्त्रीप्रभृतीनां धटासंभवे दिव्यान्तरमपि देयम् । संभवे तु तुलैव । तथा च कात्यायनः ।
	राजन्ये ऽग्निं धटं विप्रे वैश्ये तोयं नियोजयेत् ।
	सर्वेषु सर्वं दिव्यं वा विषवर्जं द्विजोत्तमे ॥
	गोरक्षकान् वाणिजकांस्तथा कारुकुशीलवान् ।
	प्रेष्यान् वार्धुषिकांश् चैव ग्राहयेच् छूद्रवद् द्विजान् ॥
नारदः ।
	ब्राह्मणस्य धटो देयः क्षत्रियस्य हुताशनः ।
	वैश्यस्य सलिलं प्रोक्तं विषं शूद्रस्य दापयेत् ॥
पितामहः ।
	साधारणः समस्तानां कोशः प्रोक्तो मनीषिभिः ।
	विषवर्जं ब्राह्मणस्य सर्वाण्येतेषु च त्रिषु ॥
	तोयमग्निर्विषं चैव दातव्यं बलिनां नृणाम् ।
	बालवृद्धस्त्रियश् चैव प्रीक्षेत धटे सदा ॥
यत् तु तेनैवोक्तम्,
	ब्राह्मणानां कृशाङ्गानां बालवृद्धतपस्विनाम् ।
	स्त्रीणां च न भवेद् दिव्यं यदि धर्मस्त्व् अवेक्ष्यते ॥
इति, एतत् तुलाव्यतिरिक्तदिव्यविषयम् । रोगविशेषे दिव्यविशेषनिषेधं स एवाह ।
[६९९]	कुष्ठिनां वर्जयेदग्निं सलिलं श्वासकासिनाम् ।
	पित्तश्लेष्मवतां नित्यं विषं तु परिवर्जयेत् ॥
नारदः ।
	न मज्जनीयं स्त्रीबालं धर्मशास्त्रविचक्षणैः ।
	रोगिणो ये च वृद्धाः स्युः पुमांसो ये च दुर्बलाः ॥
कात्यायनः ।
	न लोहशिल्पिनामग्निं सलिलं नाम्बुसेविनाम् ।
	मन्त्रयोगविदां चैव नाग्निदिव्यं विधीयते ॥
	तण्डुलैर्न नियुञ्जीत क्षतिनं मुखरोगिणम् ॥
पितामहः ।
	मद्यपस्त्रीव्यस्निनां कितवानां तथैव च ।
	कोशः प्राज्ञैर्न दातव्यो ये च नास्तिकवृत्तयः ॥
नारदः ।
	महापराधे निर्धर्मे कृतघ्ने क्लीबकुत्सिते ।
	नास्तिके दृष्टदोषे च कोशदानं विवर्जयेत् ॥ २।९८ ॥


महाभियोगेष्व् एतानीत्युक्तं तत्र ऋणादानादौ कियति धने महत्त्वमभियोगस्य भवतीत्याह ।

	नासहस्राद् धरेत् पालं न विषं न तुलां तथा ।
	नृपार्थेष्व् अभिशापे च वहेयुः शुचयः सदा ॥ २।९९ ॥

ताम्रिकपणसहस्रप्रभृतिविवादे दिव्यानि कारयितव्यानि । न पुनः सहस्रादूनसंख्याकपणविषयविवादे । अत्रापवादो नृपार्थेष्व् इत्यादिः । नृपार्थेषु राजकार्येष्व् आक्षिप्तास्तथाभिशापे ब्राह्मणवधे शुचयः परमार्थतो निर्दोषा वहेयुः, पणसहस्रविषयं विना दिव्यानि धारयेयुरित्यर्थः । कोशो ऽल्पविषये ऽपि भवतीति ज्ञापयितुमिह तस्यानुपादानम् । अत एव नारदः: "कोशमल्पे ऽपि दापयेत्" इति । बृहस्पतिः ।
	संख्या रश्मिरजोमूला मनुना समुदाहृता ।
	कार्षापणान्ता सा दिव्ये नियोज्या विनयेत् तथा ॥
	विषं सहस्त्रे ऽपहृते पादोने च हुताशनः ।
	त्रिपादोने च सलिलमर्धे देयो धटः सदा ॥
	चतुःशताभियोगे च दातव्यस्तप्तमाषकः ।
	त्रिशते तण्डुला देयाः कोशश् चैव तदर्धिके ॥
[७००]	शते हृते ऽपह्नुते च दातव्यं धर्मशोधनम् ।
	गोचौरस्य प्रदातव्यः सभ्यैः फालः प्रयत्नतः ॥
	एका संख्या निकृष्टानां मध्यानां द्विगुणा स्मृता ।
	चतुर्गुणोत्तमानां च कल्पनीया परीक्षकैः ॥
सर्वेषां वर्णानामव्यवस्थायां सर्वदिव्यकरणपक्षम् आश्रित्य गुणवत्तारतम्येनैषा संख्याव्यवस्थोक्ता वेदितव्या । यदा तु यथावर्णं धटादीनि भवन्ति कर्तारश् च गुणवन्तस्तत्राह पितामहः ।
	सहस्रे तु धटं दद्यात् सहस्रार्धे तथायसम् ।
	अर्धस्यार्धे तु सलिलं तस्यार्धे तु विषं स्मृतम् ॥
अत्यन्तोत्तमगुणवत्पुरुषविषये तु कात्यायनः ।
	दत्तस्यापह्नवो यत्र प्रमाणं तत्र कल्पयेत् ।
	स्तेयसाहसयोर्दिव्यं स्वल्पे ऽप्यर्थे प्रदापयेत् ॥
	सर्वद्रव्यप्रमाणं तु ज्ञात्वा हेम प्रकल्पयेत् ।
	हेमप्रमाणयुक्तं तु तदा दिव्यं नियोजयेत् ॥
	ज्ञात्वा संख्यां सुवर्णानां शतनाशे विषं स्मृतम् ।
	अशीतेस्तु विनाशे वै दद्याच् चैव हुताशनम् ॥
	षष्ट्या नाशे जलं देयं चत्वारिंशति वै धटम् ।
	विंशद्दशविनाशे तु स्पृशेत् पुत्रादिमस्तकम् ॥
	ततो वार्धविनाशे तु लौकिक्यश् च क्रियाः स्मृताः ॥
सुवर्णः ष्ōडशमाषात्मकः । विष्णुः: "सर्वेष्व् एवार्थजातेषु मूल्यं कनकं कल्पयेत् । तत्र सुवर्णार्धेन कोशो देयः शूद्रस्य, ततः परं यथार्हं धटाग्न्युदकविषाणामन्यतमम्, द्विगुणे ऽर्थे यथाभिहिता समयक्रिया । वैश्यस्य त्रिगुणे ऽर्थे राजन्यस्य कोशवर्जम् । चतुर्गुणे ऽर्थे ब्राह्मणस्य् कोशं दद्यात् । प्राग्दृष्टदोषं स्वल्पे स्वल्पे ऽप्यर्थे दिव्यानामन्यतममेव कारयेत् । सत्सु प्रथितं सच्चारित्रं न महत्यर्थे ऽपि" ॥ २।९९ ॥


तुलाप्रयोगविधिम् आह ।

	तुलाधारणविद्वद्भिरभियुक्तस्तुलाश्रितः ।
	प्रतिमानसमीभूतो रेखाः कृत्वावतारितः ॥ २।१०० ॥
[७०१]	त्वं तुले सत्यधामासि पुरा देवैर्विनिर्मिता ।
	तत् सत्यं वद कल्याणि संशयान् मां विमोचय ॥ २।१०१ ॥
	यद्यस्मि पापकृन् मातस्ततो मां त्वमधो नय ।
	शुद्धश् चेद् गमयोर्ध्वं मां तुलामित्यभिमन्त्रयेत् ॥ २।१०२ ॥

अभियुक्तो दिव्यकर्ता तुलाम् आश्रितस्तुलाम् आरूधस्तुलामानकुशलैः सुवर्णकारादिभिः प्रतिमानेन मृदादिना समीकृतस्तुल्यताम् आपादितस्तुलाशिक्योद्यामाः प्रतिमानसमीकरणसमयेषु येष्व् अवयवेषु संयुक्ता आसंस्तत्र रेखाः कृत्वा तुलातो ऽवतारितस्तुलेत्यादिना गमयोर्ध्वं मामित्यन्तेन मन्त्रेण तुलामभिमन्त्रयेत् । तुलाभिमुखो भूत्वेमं मन्त्रमुच्चारयेद् इत्यर्थः । पितामहः ।
	छित्त्वा तु यज्ञियं वृक्षं यूपवन् मन्त्रपूर्वकम् ।
	प्रणम्य लोकपालेभ्यस्तुला कार्या मनीषिभिः ॥
	मन्त्रः सौम्यो वानस्पत्यश् छेदने जप्य एव च ॥
नारदः ।
	खादिरीं कारयेत् तत्र निर्व्रणां शुक्लवर्जिताम् ।
	शांसपीं तदलाभे तु सालाद् वा कोटरैर्विना ॥
	एवंविधानि काष्ठानि धटार्थे परिकल्पयेत् ।
	ऋज्वी धटतुला कार्या खादिरी तैन्दुकी तथा ॥
	चतुरश्रा त्रिभिः स्थानैर्धटकर्कटकादिभिः ॥
धटो मध्यं[कर्कटकौ] कर्कटकावर्तौ । पितामहः ।
	प्राङ्मुखो निश्चलः कार्यः शुचौ देशे धटः सदा ।
	इन्द्रस्थाने सभायां वा धर्मस्थाने चतुष्पथे ॥
उदगग्रो ऽपि भवति, तद् आह नारदः ।
	धारयेदुत्तरे पार्श्वे पुरुषं दक्षिणे शिलाम् ।
औचित्यादुदगग्रमुत्तरतः ।
	सभाराजकुलद्वारि सुरायतनचत्वरे ॥
	निश्चेयो निश्चलः पूज्यो गन्धमाल्यानुलेपनैः ॥
	दध्यक्षतहविर्गन्धकृताध्ययनमङ्गलः ।
	धर्मो रक्षार्थम् आहूतो लोकपालैरधिष्ठितः ॥ [७०२]
पितामहः ।
	तत्रैव लोकपालांस्तु सर्वदिक्षु निवेशयेत् ।
	त्रिसंध्यं पूजयेच् चैनं धूपमाल्यानुलेपनैः ॥
	लोकपालांस्तथादित्यान् रुद्रांश् चैव वसूंस्तथा ।
	पूज्याः प्रभावयुक्ताश् च सांनिध्यं कल्पयन्ति ते ॥
	विशालामुच्छ्रितां शुभ्रां धटशालां तु कारयेत् ।
	यत्रस्थो नोपहन्येत श्वभिश् चण्डालवायसैः ॥
	कवाटबीजसंयुक्तां परिवारकरक्षिताम् ।
	पानीयाग्निसमायुक्तामशून्यां कारयेन् नृपः ॥
	धटं तु कारयेन् नित्यं पताकाध्वजशोभितम् ।
	वादित्रतूर्यघोषैश् च धूपमाल्यानुलेपनैः ॥
तथा ।
	चतुरश्रा तुला कार्या दृष्टा ऋज्वी तथैव च ।
	कटकानि च देयानि त्रिषु स्थानेषु यत्नतः ॥
	चतुर्हस्ता तुला कार्या पादौ चोपरि तत्समौ ।
	अन्तरे तु तयोर्हस्तौ भवेदध्यर्ध एव वा ॥
कटकानि लोहवलयानि । अध्यर्धः सार्धः । व्यासः ।
	हस्तद्वयं निखेयं तु पादयोरुभयोरपि ।
	तोरणे च तथा कार्ये पार्श्वयोरुभयोरपि ॥
	धटादुच्चतरे स्यायां नित्यं दशभिरङ्गुलैः ।
	अवलम्बौ च कर्तव्यौ तोरणाभ्यामधोमुखौ ॥
	मृन्मयौ सूत्रसंबद्धौ धटमस्तकचुम्बकौ ।
	शिक्यद्वयं समासज्ज्य पार्श्वयोरुभयोरपि ॥
	प्राङ्मुखान् कल्पयेदन्ताञ् शिक्ययोरुभयोरपि ।
	पश्चिमे तोलयेत् कर्तॄनन्यस्मिन् मृत्तिकां शुभाम् ॥
	पिटिकां कारयेत् तस्मिन्न् इष्टकायां सलोष्टकैः ।
	परीक्षका नियोक्तव्यास्तुलामानविशारदाः ॥
	वणिजो हेमकाराश् च कांश्यकारास्तथैव च ।
	कार्यः परीक्षकैर्नित्यमवलम्बसमो धटः ॥
[७०३]	उदकं च प्रदातव्यं धटस्योपरि पण्डितैः ।
	यस्मिन् न प्लवते तोयं स विज्ञेयः समो धटः ॥
	तोलयित्वा नरं पूर्वं पश्चात् तमवतारयेत् ।
	धटं तु कारयेन् नित्यं पताकाधवजशोभितम् ॥
	तत आवाहयेद् देवान् विधिनानेन मन्त्रवित् ।
	वादित्रतूर्यघोषैश् च गन्धमाल्यानुलेपनैः ॥
	प्राङ्मुखः प्राञ्जलिर् भूत्वा प्राड्विवाकस्ततो वदेत् ।
	एह्येहि भगवन् धर्म अस्मिन् दिव्ये समाविश ॥
	सहितो लोकपालैश् च वस्वादित्यमरुद्गणैः ।
	तस्यार्थमभियुक्तस्य लेखयित्वा तु पत्रके ॥
	मन्त्रेणानेन सहितं कुर्यात् तस्य् शिरोगतम् ।
	आदित्यचन्द्राव् अनिलो ऽनलश् च द्यौर् भूमिरापो हृदयं यमश् च ।
	अहश् च रात्रिश् च उभे च संध्ये धर्मश् च जानाति नरस्य वृत्तम् ॥
	इमं धर्मविधिं कृत्स्नं सर्वदिव्येषु योजयेत् ।
	आवाहनं च देवानामथैनं परिकल्पयेत् ॥
	धटं त्वं ब्रह्मणा सृष्टः परीक्षार्थं दुरात्मनाम् ।
	धकाराद् धर्ममूर्तिस्त्वं टकारात् कुटिलो नृणाम् ॥
	धटो धारयसे यस्माद् धटस्तेनाभिधीयते ॥
विष्णुः ।
	त्वेमेव धट जानीषे न विदुर्यानि देवताः ।
	व्यवहाराभिशतो ऽयं मानुषस्तुल्यते त्वयि ॥
	तदेनं संशयादस्माद् धर्मतस्त्रातुमर्हसि ।
	ब्रह्मघ्ना ये स्मृता लोका ये लोकाः कूटसाक्षिणः ॥
	तुलाधारस्य ते लोकास्तुलां धारयतो मृषा ॥
श्रीनारदः ।
	समयैः परिगृह्याथ पुनरारोपयेन् नरम् ।
	निवाते वृष्टिरहिते शिरस्यारोप्य पत्रकम् ॥
	तुलितो यदि वर्धेत शुद्धो भवति धर्मतः ।
	समो वा हीयमानो वा न विशुद्धो भवेन् नरः ॥
तुलितस्तोलितो यदि वर्धेतोर्ध्वं गच्छेद् धर्मतो न तु कुहकतस्तदा शुद्धः सत्यप्रतिज्ञो भवति । यदि समो ऽघोगामी वा भवति, तदानीमविशुद्धो ऽसत्यप्रतिज्ञः । यत् तु पितामनेनोक्तम्,
[७०४]	अल्पपापः समो ज्ञेयो बहुपापस्तु हीयते ।
	धर्मगौरवमाहात्म्यादतिरिक्तो विशुध्यति ॥
इति, तद् दण्डप्रायश्चित्तयोरल्पत्वपरम् । व्यवहारे तु समस्यापि पराजय एव । न हि दोषाल्पत्वेन दातव्यधनस्य संख्याल्पत्वविशेषः शक्यो व्यवस्थातुम्, येन व्यवहारे ऽपि दोषाल्पत्वं प्रवृत्तिविशेषकारितामुपेयात् । बृहस्पतिः ।
	धटे ऽभियुक्तस्तुलितो हीनश् चेद् धानिम् आप्नुयात् ।
	तत्समस्तु पुनस्तुल्यो वर्धितो विजयी भवेत् ॥
एवं च सति प्रथमतोलने पर्याये समस्य पुनस्तोल्यमानस्य यदि समतैव भवति तदानीमविशुद्धिरवधारणीया, न प्रथम एव पर्याये । शिक्यादीनां दृष्टकारणमन्तरेण छेदादौ जयो ऽवधार्यः, तद् आह नारदः ।
	कक्षाछेदे तुलाभङ्गे धटकर्कटयोस्तथा ।
	रज्जुच्छेदे ऽक्षभङ्गे च मूर्छितः शुद्धिम् आप्नुयात् ॥
कक्षा शिक्यम् । शिक्याधाराव् अयोमयाव् अङ्कुशौ कर्कटौ । तुला प्रसिद्धा । अक्षः स्तम्भद्वयोपरि स्थितं तुलाधारभूतं काष्ठम् । तुलादीनां समुदायो धटः । यदा तु दृष्टादेव हेतोः शिक्यच्छेदादि भवति, तदा पुनः क्रिया । तद् आह कात्यायनः ।
	शिक्यच्छेदे तुलाभङ्गे तथा चापि गुणस्य वा ।
	शुद्धेस्तु संशये चैव परीक्षेत पुनर्नरम् ॥
नारदः ।
	तुलाशिरोभ्यामुद्भ्रान्तं विचलं व्यस्तलक्षणम् ।
	यदा वायुप्रणुन्नो वा चलत्य् ऊर्ध्वमधो ऽपि वा ॥
	निर्मुक्तः सहसा वापि तदा नैकतरं व्रजेत् ।
	शिक्यच्छेदे ऽक्षभङ्गे वा दद्याच् छुद्धिं पुनर्नृपः ॥
अयमर्थः — तुलायाः शिरोभ्यामन्ताभ्यामुद्भ्रान्तं चलितं यदा भवति, यदा च तुलासाम्यज्ञानार्थं यज् जलादिलक्षणं न्यस्तं तद् विचलति, यदा च वायुना प्रेरितो धट ऊर्ध्वमधो वा कम्पते, यदा च तुलाधारकेण सहसैव धटो विमुच्यते, तदा जयं पराजयं वा न वदेत् । किं तु पुनस्तोलयेत् । एवं शिक्यच्छेदादाव् अपि । इत् धटविधिः ॥ २।१००, १०१, १०२ ॥


क्रमप्राप्तमिदानीमग्निदिव्यप्रयोगम् आह ।

[७०५]	करौ विमृदितव्रीही लक्षयित्वा ततो न्यसेत् ।
	सप्त चाश्वत्थपत्राणि तावत् सूत्रेण वेष्टयेत् ॥ २।१०३ ॥

उपवासादि साध्यार्थलिखितं धारणान्तं कृत्वा ततः करौ विमृदितव्रीही विमृदिता विमर्दिता व्रीहयो याभ्यां तौ विमृदितव्रीही लक्षयित्वा तयोर्यत् क्षतादिकमुपलब्धं तल् लक्षयेदङ्कयेदग्निधारणात् प्राक्तनमेतद् इति ज्ञपनार्थम् । ततस्तयोरञ्जलीभूतयोरश्वत्थस्य सप्त पत्राणि न्यसेत् । ततस्तावद्भिरेव सूत्रैः सप्तभिर्वेष्टयेत् । हारीतः ।
	प्राङ्मुखस्तु ततस्तिष्ठेत् प्रसारितकराङ्गुलिः ।
	आर्द्रवासाः शुचिश् चैव शिरस्यारोप्य पत्रकम् ॥
पितामहः ।
	पश्चिमे मण्डले तिष्ठेत् प्राङ्मुखः प्राञ्जलिः शुचिः ।
	लक्षयेयुः क्षतादीनि हस्तयोस्तस्य कारिणः ॥
	करौ विमृदितव्रीही तस्यादाव् एव लक्षयेत् ॥
नारदः ।
	लक्षयेत् तस्य चिह्नानि हस्तयोरुभयोरपि ।
	प्राकृतानि च गूढानि सव्रणान्यव्रणानि च ॥
	कृत्वैवमभियुक्तस्य प्रथमं हस्तलक्षणम् ।
	शान्त्यर्थं जुहुयात् तत्र घृतमग्नौ यथाविधि ॥
तथा ।
	हस्तक्षतेषु सर्वेषु कुर्याद् बिन्दुपदानि च ।
	तान्येव पुनरालक्षयेद् धस्तौ बिदुविचित्रितौ ॥
	सप्ताश्वत्थस्य पत्राणि त्व् अभियुक्तस्य हस्तयोः ।
	कृत्वा वेष्ट्यानि यत्नेन सपत्भिस्तत्र तन्तुभिः ॥
पितामहः ।
	सप्त पिप्पलपत्राणि शमीपत्राण्यथाक्षतान् ।
	हस्तयोर्निक्षिपेत् तत्र तन्तून् सूत्रस्य सप्त च ॥
वृद्धः ।
	अयस्तप्तं तु पाणिभ्यामर्कपत्रैस्तु सप्तभिः ।
	अन्तर्हितं हरञ् शुच्छस्त्व् अदग्धः सप्तमे पदे ॥ २।१०३ ॥


किं च ।

	त्वमग्ने सर्वभूतानामन्तश् चरसि पावक ।
	साक्षिवत् पुण्यपापेभ्यो ब्रूहि सत्यं कवे मम ॥ २।१०४ ॥
[७०६]	तस्येत्युक्तवतो लो(लौ)हं पञ्चाशत्पलिकं समम् ।
	अग्निवर्णं न्यसेत् पिण्डं हस्तयोरुभयोरपि ॥ २।१०५ ॥

त्वमग्न इत्यादिकं कवे ममेत्यन्तं मन्त्रमुक्तवतो ऽभियुक्तस्य हस्तयोर्लोहमयं पञ्चाशत्पलपरिमाणमग्निवर्णमश्रिरहितं पिण्डं प्राड्विवाको विन्यसेत् । सममनिम्नोन्नतम् । पितामहः ।
	तापयित्वा ततः पश्चादग्निम् आवाहयेच् छुचिः ।
	त्वमग्ने वेदाश् चत्वारस्त्वं च यज्ञेषु हूयसे ॥
	त्वं मुखं सर्वदेवानां त्वं मुखं ब्रह्मवादिनाम् ।
	उदरस्थो ऽसि भूतानां ततो वेत्सि शुभाशुभम् ॥
	पापं पुनासि वै यस्मात् तस्मात् पावक उच्यसे ।
	पापेषु दर्शयात्मानमर्चिष्मान् भव पावक ॥
	अथ वा शुद्धभावेषु शीतो भव महाबल ।
	आयसं लेलिहानस्य जिह्वयापि समादिशेत् ॥
तथा ।
	अश्रिहीनं समं कृत्वा अष्टाङ्गुलमयोमयम् ।
	पिण्डं तु तापयेदग्नौ पञ्चाशत्पलिकं समम् ॥
समं तापयेत् सर्वत इत्यर्थः । नारदः ।
	जात्यैव लोहकारो यः कुशलश् चाग्निकर्मणि ।
	दृष्टप्रयोगश् चान्यत्र तेनायो ऽग्नौ तु तापयेत् ॥
	अग्निवर्णमयःपिण्डं सस्फुलिङ्गं सुयन्त्रितम् ।
	पञ्चाशत्पलिकं भूयः कारयित्वा शुचिर्द्विजः ॥
	तृतीयतापे तप्तं तं ब्रूयात् सत्यपुरस्कृतः ।
	शृण्विमं मानवं धर्मं लोकपालैरधिष्ठितम् ॥
	त्वमग्ने सर्वभूतानां हृदिस्थो वेत्सि चेष्टितम् ।
	सत्यानृते च जिह्वायास्त्वत्तः समुपलभ्यते ॥
	वेदादिभिरिदं प्रोक्तं नान्यथा कर्तुमर्हसि ।
	अनेनादाव् इदं प्रोक्तं मिथ्या चेदमसौ वदेत् ॥
	सर्वथा च यथा मिथ्या तथाग्निं धारयाम्यहम् ।
	स एष त्वां दारयति सत्येनानेन मानवः ॥
	सत्यवाक्यस्य वाक्यत्वं शीतो भव हुताशन ।
[७०७]	मृषावाक्यस्य पापस्य दह हस्तौ च पापिनः ॥
	अमुमर्थं च पत्रस्थमभियुक्तं यथार्थतः ।
	संश्राव्यम् ऊर्जितस्यैव न्यस्य देयो यथाक्रियम् ॥
त्वं देवानां जिह्वेत्यन्वयः । देयः शपथो देय इत्यर्थः ॥ २।१०४, १०५ ॥


	स तम् आदाय सप्तैव मण्डलानि शनैर्व्रजेत् ।
	षोडशाङ्गुलिकं ज्ञेयं मण्डलं तावदन्तरम् ॥ २।१०६ ॥

सो ऽभियुक्तस्तमयःपिण्डकमग्निवर्णं कराभ्याम् आदाय शनैरत्वरमाणः सप्तसु मण्डलेषु सप्त क्रमान् कृत्वा व्रजेत् । मण्डलानि च प्रत्येकं षोडशाङ्गुलप्रमाणानि । मण्डलानां चान्तराण्यपि प्रत्येकं षोडशाङ्गुलान्येव । पितामहः ।
	अग्नेर्विधिं प्रवक्ष्यामि यथावच् छास्त्रचोदितम् ।
	कारयेन् मण्डलान्यष्टौ पुरस्तान् नवमं तथा ॥
	आग्नेयं मण्डलं त्व् आद्यं द्वितीयं वारुणं तथा ।
	तृतीयं वायुदै(दे)वत्यं चतुर्थं यमदैवतम् ॥
	पञ्चमं त्व् इन्द्रदै(दे)वत्यं षष्ठं कौबेरमुच्यते ।
	सप्तमं सोमदै(दे)वत्यमष्टमं शर्वदैवतम् ॥
	पुरस्तान् नवमं यत् तु तन् महत्पार्थिवं विदुः ।
	गोमयेन कृतानि स्युरद्भिः पर्युषितानि च ॥
	द्वात्रिंशदङ्गुलान्याहुर्मण्डलान् मण्डलान्तरम् ॥
अथ प्राक्संस्था मण्डलपङ्क्तिरार्जववती कार्या । तत्र पश्चिमं मण्डलं दिव्यकर्तुरवस्थानार्थम्, तत्र स्थितो ह्यग्निमभिमन्त्र्य गृह्णाति । यस्माद् आह स एव ।
	पश्चिमे मण्डले तिष्ठेत् प्राक्मुखः प्राञ्जलिः शुचिः । इति ।
नवमं तु मण्डलमग्निक्षेपर्थम्, यस्मात् स एवाह ।
	त्वरमाणो न गच्छेत् तु स्वस्थो गच्छेच् छनैः शनैः।
	न मण्डलमतिक्रामेन् नान्तरा स्थापयेत् पदम् ॥
	अष्टमं मण्डलं गत्वा नवमं निक्षिपेद् बुधः ॥
यत् तु एकस्मान् मण्डलाद् द्वितीयं द्वात्रिंशदङ्गुलानीत्युक्तं तदन्तरालस्य मण्डलसंमिलितस्य परिमाणमित् वेदितव्यम् । न तु केवलस्यान्तरालस्य [७०८] मण्डलस्य वा । एवं षोडशाङ्गुलिकमित्यादिवचनाविरोधः । तत्र यदि षोडशाङ्गुलं मण्डलं तदन्तरालमपि षोडशाङ्गुलकमेव । यदा तु कर्तृपादेन परिमितं मण्डलं तदा तदन्तरालं सप्तदशाङ्गुलं कार्यम्, नान्यथा सान्तरालस्य मण्डलस्य द्वात्रिंशदङ्गुलता स्यात् । नारदः ।
	अतः परं प्रवक्ष्यामि विधिमग्नेस्तथोत्तरम् ।
	द्वात्रिंशदङ्गुलं प्राहुर्मण्डलान् मण्डलान्तरम् ॥
	सप्तभिर्मण्डलैरेवमङ्गुलानां शतद्वयम् ।
	चतुर्विंशत्समाख्याता भूमेस्तु परिकल्पना ॥
	मण्डलस्य प्रमाणं तु कुर्यात् तत्पदसंमितम् ॥
पितामहः ।
	मण्डले मण्ड्ले देयाः कुशाः शास्त्रप्रचोदिताः ।
	विन्यसेत् तु पदं कर्ता तेषु नित्यमिति स्थितिः ॥
नारदः ।
	स्थित्वैकस्मिंस्ततो ऽन्यानि व्रजेत् सप्त त्व् अजिह्मगः ।
	असंभ्रान्तः स तैर्गच्छेदक्रुद्धः सो ऽनलं प्रति ॥
	न प्रापयेत् तमप्राप्य या भूमिः परिकल्पिता ॥ २।१०६ ॥


	मुक्त्वाग्निं मृदितव्रीहिरदग्धः शुद्धिम् आप्नुयात् ।
	अन्तरा पतिते पिण्डे संदेहे वा पुनर्हरेत् ॥ २।१०७ ॥

सप्त मण्डलानि गत्वाग्निं विमुच्य कराभ्यां विमर्दितव्रीहिरदग्धहस्तः शुद्धो ऽन्यथा त्व् अशुद्धः । यदि पुनर्मध्य एवायःपिण्डः पतति कारणान्तराद् वा संदेहे जाते पुनस्तं हरेत् । पितामहः ।
	ततस्तद्वत् तयोः प्रास्येद् व्रीहीन् वा यदि वा यवान् ।
	निर्विशङ्केन तेषां तु हस्ताभ्यां मर्दने कृते ॥
	निर्विकारे दिनस्यान्ते शुद्धिं तस्य विनिर्दिशेत् ॥
नारदः ।
	तस्यैवं मुक्तपिण्डस्य कुर्यात् करनिरीक्षणम् ।
	पूर्वदृष्टेषु चिह्नेषु ततो ऽन्यत्रापि लक्षयेत् ॥
	मण्डलं रक्तसंकाशं यत्रान्यद् वाग्निसंभवम् ।
	सो ऽविशुद्धस्तु विज्ञेयो ऽसत्यधर्मव्यवस्थितः ॥
	यदा तु न विभाव्येन दग्धाव् इति करौ तदा ।
	व्रीहीनतिप्रयत्नेन सप्तवारं तु मर्दयेत् ॥
[७०९]	मर्दितैरेव नो दग्धः सभ्यैरेव विनिश्चितः ।
	मोच्यः शुद्धः स संस्कृत्य दग्धो दण्ड्यो यथाक्रमम् ॥
नारदः ।
	यस्त्व् अन्तरा पातयति दग्धश् च न विभाव्यते ।
	पुनस्तं हारयेदग्निं स्थितिरेषा दृडीकृता ॥
कात्यायनः ।
	प्रस्खलत्यभियुक्तश् चेत् स्थानादन्यत्र दह्यते ।
	न दग्धं तं विदुर्देवास्तस्य भूयो ऽपि दापयेत् ॥
दाहस्य स्थानं हस्तौ, ततो ऽन्यत्रावयवे दग्धस्य पुनर्दापयेद् इत्यर्थः । इत्यग्निदिव्यविधिः ॥ २।१०७ ॥


अथ जलपरीक्षाप्रयोगम् आह ।

	सत्येन माभिरक्षस्व वरुणेत्यभिशास्य कम् ।
	नाभिदघ्नोदकस्थस्य गृहीत्वोरू जलं विशेत् ॥ २।१०८ ॥
	समकालमिषुं सुक्तम् आनयेद् यो जवी नरः ।
	गते तस्मिन् निमग्नाङ्गं पश्येच् चेच् छुद्दिम् आप्नुयात् ॥ २।१०९ ॥

सत्येन माभिरक्षस्व वरुणेति मन्त्रेण कं जलमभिमन्त्रयेत् । अस्मिन्न् एव काले जलप्रदेशाद् विमुक्तः शरो यत्र निपतति तत्र बलवन्तं पुरुषं स्थापयेत् । ततो नाभिमात्रे जले ऽवस्थितस्य पुरुषस्योरू गृहीत्वा शुद्धिमाको निमज्जेत् । अस्मिन्न् एव काले ऽतिकुशलेन धन्विना विमुक्त इषुर्यत्र्देशे निपतितः, तं देशं यो ऽतिवेगवान् पुरुषः स वेगेन गच्छेत् । ततस्तत्र देशे यः प्राग् अवस्थितः, तं शरं गृहीत्वा निपातवेगेनागत्य यदि निमग्नः सर्वाङ्गं शोध्यं पश्येत्, ततो निमग्नः शुद्धिम् आप्नुयात् । अशुद्धिमन्यथा । पितामहः ।
	तोयस्यातः प्रवक्ष्यामि विधिं धर्म्यं सनातनम् ।
	मण्डलं पुष्पधूपाभ्यां कारयेत विचक्षणः ॥
	शरान् संपूजयेद् भक्त्या वैणवं च धनुस्तथा ।
	मण्डयेत् पुष्पधूपैश् च ततः कर्म समाचरेत् ॥
कात्यायनः ।
	शरांस्तु नायसैरग्रैः प्रकुर्वीत विशुद्धये ।
	वेणुकाण्डमयांश् चैव क्षेप्ता च सुदृढः(ढं) क्षिपेत् ॥
पितामहः ।
	क्षेप्ता तु क्षत्रियः कार्यस्तद्वृत्तिर्ब्राह्मणो ऽपि वा ।
	अक्रूरहृदयः शान्तः सोपवासः शरान् क्षिपेत् ॥
[७१०]	इषूंश् च प्रक्षिपेद् विद्वान् मारुते वाति वा भृशम् ।
	विषमे भूप्रदेशे च वृक्षस्थाणुसमाकुले ॥
नारदः ।
	क्रूरं धनुः सप्तशतं मध्यमं षट्शतं स्मृतम् ।
	मन्दं पञ्चशतं ज्ञेयमेष ज्ञेयो धनुर्विधिः ॥
सप्ताधिकं शतं सप्तशतम् । एवं षट्शतम्, पञ्चशतम् । अङ्गुलसंख्या चैषा । पितामहः ।
	मध्यमेन च चापेन प्रक्षिपेच् च शरत्रयम् ।
	हस्तानां तु शते सार्धे लक्ष्यं कृत्वा विचक्षणः ॥
	तेषां च प्रेषितानां तु शराणां शास्त्रचोदनात् ।
	मध्यमस्तु शरो ग्राह्यः पुरुषेण बलीयसा ॥
	शराणां पतनं ग्राह्यं सर्पणं परिवर्जयेत् ।
	सर्पन् सर्पन् सदा याति दूराद् दूरतरं तु सः ॥
नारदः ।
	नातिक्रूरेण धनुषा क्षेपयित्वा शरत्रयम् ।
	पानीयमज्जनं कार्यं शङ्का यत्र न जायते ॥
उशना ।
	शराणां प्रेषितानां स्यात् समग्राङ्गनिमज्जनम् ।
कात्यायनः ।
	क्षिप्ते तु मज्जनं कार्यं गमनं समकालिकम् ।
	गमने त्व् आगमे(मः?) कार्यः पुमानन्यो जले विशेत् ॥
पितामहः ।
	स्थिरे तोये निमज्जेत् तु न ग्राहिणी न चाल्पके ।
	तृणशैवालरहिते जलौकोमत्स्यवर्जिते ॥
	देवखातेषु यत् तोयं तस्मिन् कुर्याद् विशोधनम् ।
	आहार्यं वर्जयेन् नित्यं शीघ्रवेगं नदीषु च ॥
	नदीषु नातिवेगासु तडागेषु सरःसु च ।
	ह्रदेषु स्थिरतोयेषु कुर्यात् पुंसां निमज्जनम् ॥
पितामहः ।
	स्थापयेत् पुरुषं तोये स्तम्भवत् प्रथमं दृढम् ।
	आश्रित्य तं मज्जयेयुः पुरुषाः शुद्धिकाङ्क्षिणः ॥
नारदः ।
	ब्राह्मणः क्षत्रियो वैश्यो रागद्वेषविवर्जितः ।
	नाभिमात्रे जले स्थाप्यः पुरुषः स्तम्भवद् बली ॥
	तस्योरू प्रतिसंगृह्य निमज्जेदभिशापवान् ।
	शरप्रक्षेपणस्थानाद् युवा जवसमन्वितः ॥
[७११]	गच्छेत् परमया शक्त्या यत्रासौ मध्यमः शरः ।
	मध्यमं शरम् आदाय पुरुषो ऽन्यस्तथाविधः ॥
	प्रत्यागच्छेत् तु वेगेन यतः स पुरुषो गतः ।
	आगतस्तु शरग्राही न पश्यति यदा जले ॥
	अन्तर्जलगतं सम्यक् तदा शुद्धं विनिर्दिशेत् ॥
बृहस्पतिः ।
	आनीते मध्यमे बाणे मग्नाङ्गः शुचितामियात् ॥
नारदः ।
	अन्यथा न विशुद्धिः स्यादेकाङ्गस्यापि दर्शने ।
	स्थानाद् वान्यत्र गमनाद् यस्मिन् पूर्वं निवेशितः ॥
कात्यायनः ।
	शिरोमात्रं तु दृश्येत न कर्णौ नापि नासिका ।
	अप्सु प्रवेशने यस्य शुद्धं तमपि निर्दिशेत् ।
	निमज्योत्प्लवते यस्तु दृष्टश् चेत् प्राणिना नरः ।
	पुनस्तत्र निमज्जेत् स देशचिह्नविभावितः ॥
इति जलदिव्यविधिः ॥ २।१०८, १०९ ॥


अथ विषदिव्यप्रयोगम् आह ।

	त्वं विष ब्रह्मणः पुत्रः सत्ये धर्मे व्यवस्थितः ।
	त्रायस्वास्मादभीशापात् सत्येन भव मे ऽमृतम् ॥ २।११० ॥
	एवमुक्त्वा विषं शार्ङ्गं भक्षयेद् धिमसैलजम् ।
	यस्य वेगैर्विना जीर्णं तस्य शुद्धिं विनिर्दिशेत् ॥ २।१११ ॥

सर्वदिव्यसाधारणे साध्ये ऽर्थे लेख्यधारणपर्यन्ते धर्मजाते कृते वक्ष्यमाणप्राड्विवाकमन्त्रे प्रयुक्ते वक्ष्यमाणेन वाभिशस्तप्रयोज्यमन्त्रेण विषे ऽभिमन्त्रिते "स्वं विष ब्रह्मण पुत्रः" इत्यनेन मन्त्रेण विषं शार्ङ्गं हिमवत्युत्पन्नं सप्तयवपरिमाणमभिशस्तो भक्षयेत् । यस्य तद् भक्षितं वेगैर्विना जीर्णं भवति परिणामं याति स शुद्धः, विपरीतो ऽशुद्धः । त्वगसृङ्मांसमेदोऽस्थिमज्जाशुक्राणि धातवः । एतेष्व् एकस्मिन् धातौ वर्तमानस्य विषस्य शीघ्रं धात्वन्तरप्राप्तिः । तत्र त्वचि वर्तमानं विषं रोमाञ्चनं जनयति, तदेव लोहितं प्राप्य स्वेदं वक्त्रशोषं च, मांसं प्राप्य वैवर्ण्यम्, मेदः प्राप्य कम्पं, तदेवास्थिगतं नेत्रपारवश्यम्, मज्जागतं तु विषादं मोहम्, तदेव शुक्रगतं मरणं जनयति । [७१२] नारदः ।
	अतः परं प्रवक्ष्यामि विषस्य विधिमुत्तमम् ।
	यस्मिन् काले यदा देयं यादृशं च प्रकीर्तितम् ॥
	यवमात्रा मदुद्दिष्टा धर्मतत्त्वार्थवेदिभिः ।
	तुलयित्वेच्छतः काले देयमेतद् धिमागमे ॥
	नापराह्णे न मध्याह्ने न संध्यायां च धर्मवित् ।
	शरद्ग्रीष्मवसन्तेषु वर्षासु च विवर्जयेत् ॥
	भग्नं च धारितं चैव धूपितं मिश्रितं तथा ।
	कालकूटमलाबुं च विषं यत्नेन वर्जयेत् ॥
	वर्षासु षड्यवा मात्रा ग्रीष्मे पञ्च यवाः स्मृताः ।
	हेमन्ते च यवाः सप्त शरद्यल्पास्ततो ऽपि हि ॥
पितामहः ।
	वारिजान्यतिशीर्णानि कृत्रिमाणि तथैव च ।
	भूमिजानि च सर्वाणि विषाणि परिवर्जयेत् ॥
	ओषधीर्मन्त्रयोगांश् च मणीनथ विषापहान् ।
	कर्तुः शरीरसंस्थांश् च गूढानन्यान् परीक्षयेत् ॥
कात्यायनः ।
	अजाशृङ्गनिभं श्यामं सुपीनं शृङ्गसंभवम् ।
	भङ्गे च शृङ्गवेराभं ख्यातं तच्छृङ्गिणां विषम् ॥
	रक्तं तदसितं कुर्यात् कठिनं चैव तत्क्षणात् ।
	अनेन विधिना ज्ञेयं विषं दिव्यविशारदैः ॥
	वत्सनाभनिभं पीतं वर्णज्ञानेन विश्चयः ।
	शुक्तिशङ्खाकृतिर् भङ्गे विद्यात् तद्वत् सनाभकम् ॥
	मधुक्षीरसमायुक्तं स्वच्छं कुर्वीत तत्क्षणात् ।
	बाह्यमेवं समाख्यातं लक्षणं धर्मसाधकैः ॥
रक्तमसृक् तद् येन संसृष्टं कृष्णं कठिनं च तत्क्षणाद् भवति तच्छृङ्गिविषं ज्ञेयमित्यर्थः । पितामहः ।
	यवाः सप्त प्रदातव्याः शुद्धिहेतोरसंशयम् ।
	शृङ्गिणो वत्सनाभस्य हिमजस्य विषस्य वा ॥
कात्यायनः ।
	पूर्वाह्णे शीतले देशे विषं दद्यात् तु देहिनाम् ।
	घृतेन योजितं श्लक्ष्णं पिष्टं त्रिंशद्गुणेन तु ॥
त्रिंशद्गुणेन घृतेनेत्यन्वयः । [७१३] नारदः ।
	दद्याद् धि सोपवासाय देवब्राह्मणसंनिधौ ।
	धूपोपहारमन्त्रैश् च पूजयित्वा महेर्श्वरम् ॥
	द्विजानां संनिधाने च दक्षिणाभिमुखे स्थिते ।
	उदङ्मुखः प्राङ्मुखो वा दद्याद् विप्रः समाहितः ॥
कात्यायनः ।
	विषस्य पलषड्भागाद् भागो विंशतिमस्तु यः ।
	तमष्टभागहीनं तु शोध्ये देयं घृताप्लुतम् ॥
पितामहः ।
	दीयमानं करे कृत्वा विषं तु परिशापयेत् ।
	विष त्वं ब्रह्मणा सृष्टं परीक्षार्थं दुरात्मनाम् ॥
	पापेषु दर्शयात्मानं शुद्धानाममृतं भव ॥
विष्णुः ।
	विषत्वाद् विषमत्वाच् च क्रूरस्त्वं सर्वदेहिनाम् ।
	त्वमेव विष जानीषे न विदुर्यानि मानवाः ॥
	व्यवहाराभिशस्तो ऽयं मानुषः सिद्धिमिच्छति ।
	तदेनं संशयादस्माद् धर्मतस्त्रातुमर्हसि ॥
अयं च मन्त्रः प्राड्विवाकेन सामर्थाद् वाच्यः । पितामहः ।
	भक्षीते यदि स स्वस्थो मूर्छाछर्दिविवर्जितः ।
	निर्विकारो दिनस्यान्ते शुद्धं तमिति निर्दिशेत् ॥
नारदः ।
	छायानिवेशितो रक्ष्यो दिनशेषमभोजनः ।
	विषवेगक्लमापेतः शुद्धो ऽसौ मनुरब्रवीत् ॥
बृहस्पतिः ।
	विधिदत्तं विषं येन जीर्णं मन्त्रौषधं विना ।
	स शुद्धः स्यादन्यथा तु दण्ड्यो दाप्यश् च तद् धनम् ॥
पितामहः ।
	त्रिरात्रं पञ्चरात्रं वा पुरुषैः स्वैरधिष्ठितम् ।
	कुहिकाशङ्कया राजा दारयेद् दिव्यधारणम् ॥
इति विषदिव्यविधिः ॥ २।११०, १११ ॥


अथ कोशविधिम् आह ।

	देवान् उग्रान् समभ्यर्च्य तत्स्नानोदकम् आहरेत् ।
	संश्राव्य पाययेत् तस्माज् जलात् तु प्रसृतित्रयम् ॥ २।११२ ॥

सर्वदिव्यसाधारणे धर्मवर्गे कृत उग्रान् आदित्यादिदेवान् सम्यग् गन्धपुष्पादिनाभ्यर्च्य तत्स्नानोदकम् आहृत्य तस्माज् जलात् सत्येन माभिरक्षस्व वरुणेत्यभिमन्त्रितात् प्रसृतित्रयं दिव्यकर्तारं पाययेत् । प्राड्विवाक इति शेषः । [७१४] पितामहः ।
	भक्तो यो यस्य देवस्य पाययेत् तस्य तं नरम् ।
	समभावे तु देवानाम् आदित्यस्य तु पाययेत् ॥
बृहस्पतिः ।
	यद्भक्तः सो ऽभियुक्तः स्यात् तदेवायुधमण्डलम् ।
	प्रक्षाल्य पाययेत् तस्माज् जलात् तु प्रसृतित्रयम् ॥
नारदः ।
	पूर्वाह्णे सोपवासस्य स्नातस्यार्द्रपटस्य च ।
	सशूकस्याव्यसनिनः कोशपानं विधीयते ॥
	इच्छतः श्रद्दधानस्य देवब्राह्मणसंनिधौ ।
	यद्भक्तः सो ऽभियुक्तः स्यात् तद्दै(दे)वत्यं प्रदापयेत् ॥
सशूक आस्तिकः । कात्यायनः ।
	स्वल्पे ऽपराधे देवानां स्नापयित्वायुधोदकम् ।
	पाय्यो विकारे चाशुद्धो नियम्यः शुचिरन्यथा ॥
पाय्यः पाययितव्यः । कोशमिति शेषः । विकारो ऽनिष्टम् । नियम्यो दण्ड्यः । पितामहः ।
	दुर्गायाः पाययेच् चौरान् ये च शस्त्रोपजीविनः ।
	भास्करस्य तु यत् तोयं ब्राह्मणं तत् तु पाययेत् ॥
	दुर्गायाः स्नापयेच् छूलम् आदित्यस्य च मण्डलम् ।
	इतरेषां तु देवानां स्नापयित्वायुधानि च ॥
	मद्यपस्त्रीव्यसनिनां कितवानां तथैव च ।
	कोशः प्राज्ञैर्न दातव्यो ये च नास्तिकवृत्तयः ॥
नारदः ।
	महापराधे निर्धर्मे कितवे क्लीबकुत्सिते ।
	नास्तिकव्रात्यदासेषु कोशपानं विवर्जयेत् ॥
	तम् आहूयाभिशस्तं तु मण्डलाभ्यन्तरे स्थितम् ।
	आदित्याभिमुखं कृत्वा पाययेत् प्रसृतित्रयम् ॥ २।११२ ॥


जयपराजयावधारणकारणम् आह ।

	अर्वाक् चतुर्दशादह्नो यस्य नो राजदैविकम् ।
	व्यसनं जायते घोरं स शुद्धः स्यान् न संशयः ॥ २।११३ ॥

कोशपानदिनप्रभृति चतुर्दश् दिनानि यस्य राजदैवकृतं घोरं तीव्रं व्यसनं दुःखकारणं न जायते स शुद्ध एवेति वेदितव्यम् । तदुत्तरकाले तु व्यसनोदये ऽप्यशुद्धिर्नाशङ्कनीया । [७१५] नारदः ।
	ऊर्ध्वं यस्य द्विसप्ताहाद् वैकृतं तु महद् भवेत् ।
	नाभियोज्यः स विदुषा कृतकालव्यतिक्रमात् ॥
विष्णुः ।
	यस्य पश्येद् द्विसप्ताहात् त्रिसप्ताहादथापि वा ।
	रोगो ऽग्निर् ज्ञातिमरणं राजदण्डमथापि वा ॥
	तमशुद्धं विजानीयात् तथा शुद्धं विपर्यये ॥
पितामहः ।
	त्रिरात्रात् सप्तरात्राद् वा द्विसप्ताहादथापि वा ।
	वैकृतं यस्य दृश्येत पापकृत् स तु मानवः ॥
	तस्यैकस्य न सर्वस्य जनस्य यदि तद् भवेत् ।
	रोगो ऽग्निर् ज्ञातिमरणं सैव तस्य विभावना ॥
कात्यायनः ।
	अथ दैवविसंवादस्त्रिसप्ताहात् तु दापयेत् ।
	अभियुक्तं तु यत्नेन तमर्थं दण्डमेव च ॥
अत्र दिनसंख्याल्पत्वमहत्त्वे अभियोगविषयस्याल्पत्वमहत्त्वानुसारेण वेदितव्ये । तत्रात्यन्त्महाभियोगे त्रिसप्ताहो महाभियोगमात्रे तु चतुर्दशाह इत्यादि कल्प्यम् । 

इति कोशविधिः ।

पितामहः ।
	तण्डुलानां प्रवक्ष्यामि विधिं भक्षणवर्जने ।
	चौर्ये तु तण्डुला ज्ञेया नान्यस्मिन्न् इति निश्चयः ॥
	तण्डुलान् कारयेच् छुक्लाञ् शालेर्नान्यस्य कस्यचित् ।
	मृन्मये भाजने कुर्याद् आदित्यस्याग्रतः शुचिः ॥
	स्नानोदकेन संमिश्रान् रात्रौ तत्रैव वासयेत् ।
	प्रभाते कारिणो देया आदित्याभिमुखस्य च ॥
कारणः शपथकारिणः । आदित्यस्याभिमुखस्य प्राङ्मुखस्येत्यर्थः ।
	तण्डुलान् भक्षयित्वा तु पत्रे निष्ठीवयेत् तदा ।
	भूर्जस्यैव तु नान्यस्य अलाभे पिप्पलस्य तु ॥
	शोणितं दृश्यते यत्र हनुस्तालुश् च शीर्यते ।
	गात्रं च कम्पते यस्य तमशुद्धं विनिर्दिशेत् ॥
	सरक्तास्तण्डुला यस्य यत्र न स्युः सुचर्विताः ।
	विकृतं ष्ठीवनं यस्य तमशुद्धं विनिर्दिशेत् ॥
	उपजिह्वातालुपाती मुखरोगी तथैव च ।
	न तेषां तण्डुला देयाः शङ्कया शोणितस्य च ॥ [७१६]
सर्वदिव्यसाधारणं धर्मजातमिहापि कर्तव्यम् । तथा ।
	तप्तमाषस्य वक्ष्यामि विधिमुद्धरणे शुभम् ।
	कारयेद् आयसं पात्रं ताम्रं वाथ हिरण्मयम् ॥
	चतुरङ्गुलमुत्सेधं मृन्मयं वापि वर्तुलम् ।
	पूरयेद् घृततैलाभ्यां पलैर्विंशतिभिस्तु तत् ॥
	सुवर्णमाषकं तस्मिन् सुतप्ते निक्षिपेत् ततः ।
	अङ्गुष्ठाङ्गुलियोगेन चोद्धरेत् तप्तमाषकम् ॥
	कराग्रं यो न धुनुयाद् विस्फोटो वा न जायते ।
	शुद्धो भवति धर्मेण निर्विकारकराङ्गुलिः ॥
अथ पालविधिः । तत्र बृहस्पतिः ।
	आयसं द्वादशपलं घटितं फालमुच्यते ।
	अदग्धश् चेच् छुद्धिमियाद्  अन्यथा त्व् अपहीयते ॥
अथ धर्मविधिः ।
	पत्रद्वये लेखनीयौ धर्माधर्मौ सितासितौ ।
	जीवदानादिभिर्मन्त्रैर्गायत्र्याद्यैश् च सामभिः ॥
	आमन्त्र्य पूजयेद् गन्धैः कुसुमैश् च सितासितैः ।
	अभ्युक्ष्य पञ्चगव्येन मृत्पिण्डान्तरितौ ततः ॥
	समौ कृत्वा तु तौ कुम्भे स्थाप्यौ चानुपलक्षितौ ।
	ततः कुम्भात् पिण्डमेकं प्रगृह्णीताविलम्बितः ॥
	धर्मे गृहीते शुद्धः स्यात् स पूज्यश् च परीक्षकैः ॥ २।११३ ॥

[इति श्रीविद्याधरवंशप्रभवश्रीशिलाहारनरेन्द्रजीमूतवाहनान्वयप्रसूत-
श्रीमदपरादित्यदेवविरचिते याज्ञवल्क्यधर्मास्त्रनिबन्धे ऽपरार्के
दिव्यप्रकरणम् ॥ ७ ॥ 

अथ सटीकयाज्ञवल्क्यस्मृतौ

दायविभागप्रकरणम् । (८)
[७१७]
उक्तम् ऋणादानाख्यं निक्षेपाख्यं च व्यवहारपदम्, तदङ्गतया च प्रमाणान्यपि मानुषाणि दिव्यानि च । अथेदानीं विभागाख्यं व्यवहारपदम् आरम्भते ।

	विभागं चेत् पिता कुर्याद् इच्छया विभजेत् सुतान् ।
	ज्येष्ठं वा श्रेष्ठभागेन सर्वे वा स्युः समांशिनः ॥ २।११४ ॥

पित्रादिधनस्य पुत्रादीन् उद्दिश्य विविच्य भागकरणं विभागः । तत्र पितृधनं पिता विभजेद् इत्युत्सर्गः । हेतुविशेषे तु पुत्रा अपि विभजन्ते, तदुपरिष्टाद् वक्ष्यते ।  तत्र यदि पिता विभजेत् तदिच्छया न्यूनाधिकविभागविषयान् सुतान् उद्दिश्य धनं विभजेत् । अस्मद्धनस्यायमंशस्तवायमंशस्तवेति व्यवस्थापयेद् इति यावत् । शङ्खः: "यद्येकपुत्रः स्यात् तदा द्वौ भागौ वात्मनः कुर्यात्" । नन्व् इच्छयेति न वक्तव्यम्, विभागकर्तृत्वादेव तत्प्राप्तेः । न हि चेतनो ऽनिच्छन् क्रियासु स्वतन्तो भवति, स्वतन्त्र एव कर्तोच्यते । सत्यम् । विभागकर्तृत्वादेव विभागविषयेच्छा प्राप्ता । अत एवासाव् इच्छया विभजेद् इत्यनेन [न] विधीयते किं त्व् अन्यैव । तस्याश् च कस्यचित् पुत्रस्य न्यूनो धनांशः कस्यचिदधिक इत्येवं विषमो भागो विषयः । ततश् चेच्छया न्यूनाधिकविभागैः सुतान् विभजेद् इत्यर्थः । यद्यपि विभजेद् इत्यस्माद् विभाग एव प्रतीयते, न वैषम्यविशिष्टस्तथापि,
	ज्येष्ठस्य विंश उद्धारः सर्वद्रव्याच् च यद् वरम् ।
	ततो ऽर्थं मध्यमस्य स्यात् तुरीयं तु यवीयसः ॥
इत्यादिभिरुद्धारशास्त्रैर्यावन्त उद्धारप्रकारा विहितास्ते सर्वे ऽत्रोपलक्षिता भवन्ति । ततश् च पारिशेष्याद् विभागकर्तुरिच्छया विभागवैषम्यम् "इच्छ्यया विभजेत् सुतान्" इत्यत्र विधीयत इति सिद्धम् । अत्र नारदः ।
	पित्रैव तु विभक्ता य समन्यूनाधिकैर्धनैः ।
	तेषां स एव धर्मः स्यात् सर्वस्य हि पिता प्रभुः ॥ इति ।
न चैतदुद्धारवाकार्थविषयमिति वाच्यम्, पिता प्रभुरिति वचनात् । न ह्युद्धारे पितुः प्रभुत्वं किं तु शास्त्रस्य । बृहस्पतिः ।
	समन्यूनाधिका भागाः पित्रा येषां प्रकल्पिताः ।
	तथैव ते पालनीया विनयास्ते स्युरन्यथा ॥
अथ चेच्छया विभजेत् सुतान् इत्यनेन विभागकर्तृतयाइव पितुरिच्छया विभागप्रयोजकत्वं प्राप्तमुच्यत इति वाक्यार्थानर्थक्यप्रसङ्गपरिहारार्थं पुत्रेच्छा विभागं न प्रयुङ्क्त इति परिसंख्यायत इत्याश्रीयते । तथा च मनुः ।
[७१८]	ऊर्ध्वं पितुश् च मातुश् च समेत्य भ्रातरः समम् ।
	भजेरन् पैतृकं रिक्थमनीशास्ते हि जीवतोः ॥
देवलः ।
	पितर्युपरते पुत्रा विभजेरन् पितुर्धनम् ।
	अस्वाम्यं हि भवेदेषां निर्दोषे पितरि स्थिते ॥
अस्वाम्यमस्वातन्त्र्यम् । शङ्खलिखितौ: "अत ऊर्ध्वं रिक्थविभागः । न जीवति पितरि पुत्रा रिक्थं विभजेरन् । यद्यपि स्यात् पश्चादधिगतमेतैरनर्हा एव पुत्रा अर्थधर्मयोरस्वातन्त्र्यात्" । नारदः ।
	विभागो ऽर्थस्य पित्र्यस्य पुत्रैर्यत्र प्रकल्प्यते ।
	दायभाग इति प्रोक्तं तद् विवादपदं बुधैः ॥
अत्र च पित्र्यस्य पुत्रैरिति च प्रदर्शनार्थम् । "विभागं चेद् पिता कुर्यात्" इति पितुः स्वार्जितधनविषयम् । तत् पित्राद्यर्जितधनविषये तु सममेव पितापुत्रयोर्विभागकर्तृत्वम् । अत एवाह विष्णुः: "पिता चेत् पुत्रान् विभजेत् तस्य स्वेच्छा स्वयमुपार्जिते ऽर्थे पित्रर्जिते ऽपि धने कदाचित् पुत्रा एव विभागकर्तारो भवन्ति" । अत एव नारदः,
	अत ऊर्ध्वं पितुः पुत्रा विभजेरन् धनं समम् । 
सममिति पित्रोरूर्ध्वं विभागकर्तृत्वं पुत्राणां प्रतिपाद्य,
	मातुर्निवृत्ते रजसि प्रत्तासु भगिनीषु च ।
	निवृत्ते चापि रमणे पितर्युपरतस्पृहे ॥
इत्युक्तवान् । पुत्राः समं धनं विभजेयुरित्यनुषज्जते । शङ्खः: "अकामे पितरि रिक्थविभागो वृद्धो विपरीतचेतसि दीर्घरोगिणि वा" । नारदः ।
	व्याधितः कुपितश् चैव विषयासक्तमानसः ।
	अन्यथाशास्त्रकारी च न विभागे पिता प्रभुः ॥
अन्यथाशास्त्रकारी विधिनिषेधातिक्रमकारी । पित्रर्जिते ऽपि धने पुत्राणां विभागे स्वातन्त्र्यं पितुरकामत्वादौ निमित्ते भवति । मातरि त्व् अम्रियमाणायामस्वतन्त्रा एव पुत्राः । यद् आह शङ्खः: "ज्येष्ठ एव पितृवदर्थान् पालयेद् इतरेषां तु रिक्थमूलमेव कुटुम्बमस्वतन्त्राः पितृमन्तो मातर्येवमविस्थितायाम्" । [७१९] मातुः कुटुम्बभरणसामर्थ्ये सत्येतत् । ज्येष्ठस्य यदनुजैः सहाविभक्तधनत्वमुच्यते, तत् तेषां मध्ये कैश्चिदध्येतव्ये वेदे सति द्रष्टव्यम् । अधीतवेदेष्व् अधिगतवेदार्थेषु चाग्निहोत्राद्यनुष्ठानसमर्थेषु च विभाग एव श्रेयान् । यद् आह मनुः ।
	एवं स्ह वसेयुर्वा पृथग् वा धर्मकाङ्क्षया ।
	पृथग् विवर्धते धर्मस्तस्माद् धर्म्याः पृथक्क्रियाः ॥
व्यासः ।
	भ्रातॄणां जीवतोः पित्रोः सहवासो विधीयते ।
	तदभावे विभक्तानां धर्मस्तेषां विवर्धते ॥
यदा त्व् अप्रगल्भतया ज्येष्ठेन सह विभक्तधनाः कनीयांसो भवन्ति, तदा तेषाम् आवश्यकं वैश्वदेवाद्यपि न विभज्यते । तद् आह बृहस्पतिः ।
	एकपाकेन वसतां पितृदेवद्विजार्चनम् ।
	एकं भवेद् विभक्तानां तदेव स्याद् गृहे गृहे ॥
उक्ते पितृकर्तृके विभागे पुत्राणां विषयो ऽपि विभागो भवतीति तस्य विशेषापवादम् आह मनुः ।
	भ्रातॄणाम् विभक्तानां यद्युत्थानं भवेत् सह ।
	न तत्र भागं विषमं पिता दद्यात् कथंचन ॥ २।११४ ॥


किं च ।

	यदि कुर्यात् समानंशान् पत्न्यः कार्याः समांशिकाः ।
	न दत्तं स्त्रीधनं यासां भर्त्रा वा श्वशुरेण वा ॥ २।११५ ॥

यदि पिता पुत्राणां कृते समं धनविभागं कुर्यात् तदा याभ्यः स्त्रीभ्य्ः स्त्रीधनं भर्त्रा वा श्वशुरेण पित्रा वा न दत्तं ताः स्वपत्न्यः पुत्रसमांशाः कार्याः । एकस्य पुत्रस्य यावानंशस्तावदंशमेकैकां पत्नीं कुर्याद् इत्यर्थः ॥ २।११५ ॥


विभागवैषम्ये कारणान्तरम् आह ।

	शक्तस्यानीहमानस्य किंचिद् दत्वा पृथक्क्रिया ।

यः पुत्रो धनार्जनसमर्थतया पितृधनं नेच्छति, यो वा धनार्जनसमर्थो ऽपि शठतया धनस्यार्जनरक्षणानुकूलां चेष्टां न कुरुते, तस्मै किंचिदसारमल्पकं धनं दत्वा पित्रा पृथक्क्रिया कार्या । अन्यथा तेन तत्संतत्या वा [७२०] विवादः स्यात् । पुत्रैः संभूयार्जिते धन एतत् । पित्रादिधने तु सममंशं लभत एव । मनुः ।
	भ्रातॄणां यस्तु नेहेत धनं शक्तः स्वकर्मणा ।
	स विभाज्यः स्वकादंशात् किंचिद् दत्वोपजीवनम् ॥
स्वकादंशाद् भ्रातृभिः स्वयमर्जिताद् इत्यर्थः । प्रसङ्गादन्यदुच्यते । अत्र नारदः ।
	कुटुम्बार्थेषु चेद् युक्तस्तत् कार्यं कुरुते च यः ।
	स भ्रातृभिर्बृंहणीयो ग्रासाच् छादनवाहनैः ॥
आपस्तम्बः: "सर्वे हि धर्मसंयुक्ता भागिनो यस्त्व् अधर्मेण द्रव्याणि प्रतिपादयति ज्येष्ठो ऽपि तमभागं कुर्वीत" । अधर्मेण द्यूतादिना द्रव्याणि सुवर्णगोवस्त्रादीनि प्रतिपादयति विनाशयति अन्यत्र नयति वा । गौतमः: "सवर्णापुत्रो ऽप्यन्यायवृत्तो न लभेतेत्येकेषाम्" । मनुः ।
	सर्व एव विकर्मस्था नाहर्हन्ति भ्रातरो धनम् ।
शङ्खलिखितौ: "अपपात्रितस्य रिक्थपिण्डोदकानि निवर्तन्ते" । पतितत्वाज् ज्ञातिभिर्बहिष्कृतो ऽपपात्रितः । रिक्थं पितृधनम् । पुत्रस्थानीयस्य ज्ञातिधनमपि ॥

उक्तो विषमविभागः स धर्मत्वादनतिक्रमणीय इत्याह ।

	न्यूनाधिकविभक्तानां धर्मः पितृकृतः स्मृतः ॥ २।११६ ॥

पुत्रैर्वार्जितधनस्य न्यूनाधिकांशदानेन पुत्राणां विभक्तधनानां स एव धर्मो यः पित्रा कृतो ऽतो ऽसौ नातिक्रमणीयः । बृहस्पतिः ।
	समन्यूनाधिका भागाः पित्रा येषां प्रकल्पिताः ।
	तथैव ते पालनीया विनेयास्ते स्युरन्यथा ॥ २।११६ ॥


अधुना कर्तृकर्मकालप्रकारैर्विशिष्टं विभागान्तरम् आह ।

	विभजेरन् सुताः पित्रोरूर्ध्वं रिक्थम् ऋणं समम् ।
	मातुर्दुहितरः शेषम् ऋणात् ताभ्य ऋते ऽन्वयः ॥ २।११७ ॥

मातापित्रोर्मरणादूर्ध्वं तयोरेव रिक्थम् ऋणं च पुत्राः समं यावन्तो भ्रातरस्तावतो भागान् प्रत्येकमन्यूनाधिकान् ऋणस्य धनस्य च कृत्वा भजेरन् । ततश् च [७२१] यो यावन्तं धनस्य विभागं भजते तावन्तम् ऋणस्यापि भजते । एवं च सति यस् चतुस्त्रिद्व्येकभागाः स्युरिति तथा येन चैषां स्वयमुत्पादितं स्याद् इत्यादिषु विषमविभागविधिषु ऋणस्यापि धनानुसारेण विभागविधिरवसेयः । मातुस्तु धनम् ऋणापाकरणे कृते यदवशिष्टं तत् तस्या दुहितरो विभजेतंस्ताभ्य ऋते दुहितॄणामभावे तदन्वयो दुहित्रन्वयः । दुहितॄणां तदन्वयस्य वा(चा)भावे पुत्रा एव मातृधनं विभजेरन् । तद् आह कात्यायनः ।
	दुहितॄणामभावे तु रिक्थं पुत्रेषु तद् भवेत् ।
	बन्धुदत्तं तु बन्धूनामभावे भर्तृगामि तत् ॥
	भगिन्यो बान्धवैः सार्धं विभजेरन् सभर्तृकाः ।
	स्त्रीधनस्येति धर्मो ऽयं विभागस्तु प्रकल्पितः ॥ इति ।
मनुः ।
	जनन्यां सम्स्थितायां तु समं सर्वे सहोदराः ।
	भजेरन् मातृकं रिक्थं भगिन्यश् च सनाभयः ॥ इति ।
अत्र चशब्दो विकल्पार्थो न समुच्चयार्थः । विकल्पे च दुहितरः कुमार्यः पूर्वमधिक्रियन्ते । यद् आह मनुरेव ।
	मातुस्तु यौतकं यत् स्यात् कुमारीभाग एव सः । इति ।
गौतमस्तु (त्व)प्रत्तानामपि दुहितॄणामप्रतिष्ठितानां मातृधनग्राहित्वम् आह: "स्त्रीधनं दुहितॄणामप्रत्तानामप्रतिष्थितानां च" इति । अप्रतिष्ठितानपत्या निर्धना दुर्भगा वा । बृहस्पतिः ।
	स्त्रीधनं स्यादपत्यानां दुहिता च तदंशिनी ।
	अप्रत्ता चेत् समूढा तु लभते मानमात्रकम् ॥
यौतकं पृथग्धनम् । मानमात्रकं स्वल्पमित्यर्थः । वसिष्ठः: "मातुः परीणाह्यं स्त्रियो विभजेरन्" । परीणाह्यमलकारादि । अनपत्यस्त्रीधनविषये मनुराह ।
	स्त्रियास्तु यद् भवेद् वित्तं पित्रा दत्तं कथंचन ।
	ब्राह्मणी तद् धरेत् कन्या तदपत्यस्य वा भवेत् ॥
पित्रेत्युपलक्षणम् । कन्या सापत्नी, ब्राह्मणीति विशेषणोपरोधात् । एवं च सति प्रत्तासु प्रतिष्ठितासु दुहितृषु पुत्राणामपि मातृधने ऽधिकारो भवति । अस्मिन्न् एव विषये विशेषान्तरम् आह मनुः । [७२२]
	यास्तासां स्युर्दुहितरस्तासामपि यथार्हतः ।
	मातामह्या धनात् किंचित् प्रदेयं प्रीतिपूर्वकम् ॥
विभजेरन् सुताः पित्रोरूर्ध्वमित्यस्यायमर्थः — यदि पित्रोर्मरणादूर्ध्वं विभजेरंस्तदा रिक्थादि समं विभजेरन्न् इति । एतद् भ्रातृकर्तृकविभागपरम्, तेन जीवत्यपि पितरि भ्रातरः सममेव विभजेरन् । पितुस्तु विभजमानस्य नायं नियम इत्यर्थाद् गम्यते । न च पितोरूर्ध्वं विभजेरन्न् एवेति व्याख्येयम् । तद् आह मनुः ।
	एवं सह वसेयुर्वा पृथग् वा धर्मकाङ्क्षया ।
	पृथग् विवर्धते धर्मस्तस्माद् धर्म्या पृथक्क्रिया ॥
यत् तु तेनैवोक्तम्,
	ज्येष्ठ एव तु गृह्णीयात् पित्र्यं धनमशेषतः ।
	शेषास्तमुपजीवेयुर्यथैव पितरं तथा ॥
इति, असमाप्तवेदाध्ययनेषु कनिष्ठेषून्मत्तत्वादिना निरंशेष्व् अप्राप्तव्यवहारेषु वा वेदितव्यम् । अत्र कात्यायनः ।
	संप्राप्तव्यवहाराणां विभागश् च विधीयते ।
	पुंसां च षोडशे वर्षे जायते व्यवहारिता ॥
अप्राप्तव्यवहारत्वं च प्रदर्शनार्थम् । अगृहीतवेदत्वमपि ह्यविभागे कारणम् । यद् आह हारीतः: "यद्यसमाप्तवेदाः कनीयांसस्तदा सह वसेयुः" इति । नारदः ।
	बिभृयाद् वेच्छतः सर्वाञ् ज्येष्ठो भ्राता यथा पिता ।
	भ्राता शक्तः कनिष्ठो वा शक्त्यपेक्षा कुले स्थितिः ॥
नारदस्तु पैतृकम् ऋणमपाकृत्यैव रिक्थं विभजनीयमिति स एवा(एवमा)ह ।
	यच् छिष्टं पितृदायेभ्यो दत्वर्णं पैतृकं च यत् ।
	भ्रातृभिस्तद् विभक्तव्यम् ऋणी स्यादन्यथा पिता ॥
पितृदायो नवश्राद्धानि । तथाह गौतमः: "नवश्राद्धं सह दद्युः" । कात्यायनः ।
	भ्रात्रा पितृव्यमातृभ्यां कुटुम्बार्थम् ऋणं कृतम् ।
	विभागकाले देयं तद् रिक्थिभिः सर्वमेव तु ॥
	तद् ऋणं धनिने देयं नान्यथैव प्रदापयेत् ।
	भावितं चेत् प्रमाणेन विरोधात् परतो यदा ॥
विरोधाद् विवादात् परत ऊर्ध्वम् । [७२३] तथा ।
	पित्र्यं पित्र्यर्णसंशुद्धम् आत्मीयं चात्मना कृतम् ।
	ऋणमेवंविधं शोध्यं विभागे बन्धुभिः सह ॥
	धर्मर्थं प्रीतिदत्तं च यद् ऋणं स्वनियोजितम् ।
	तद् दृश्यमानं विभजेन् न दानं पैतृकाद् धनात् ॥
अस्यार्थः — धर्मार्थं यत् संकल्पितं यच् च प्रीतेन वाचा दत्तं च यद् ऋणम्, तदा(था) स्वस्मिन् पुत्रे त्वयैतदपाकरणीयम् ऋणमिति पित्रा नियोजितम्, तद् दृश्यमानमुपलभ्यमानं विभजेत्, न तु पैतृकाद् धनात् तदपाकृत्य धनविभागः कार्य इति ।
	दृश्यमानं विभाज्यं तु गृहक्षेत्रं चतुष्पदम् ।
	गूढद्रव्याभिशङ्कायां प्रत्ययस्तत्र कीर्तितः ॥
	गृहोपस्करवाह्याश् च दोह्याभरणकर्मणः ।
	दृश्यमानं विभाज्यं तु कोशं गूढे ऽब्रवीद् भृगुः ॥
प्रत्ययो दिव्यम् । कोशग्रहणं दिव्यमात्रोपलक्षणार्थम् । मनुः ।
	अजाविकं त्व् एकशफं न जातु विषमं भजेत् ।
	अजाविकं तु विषमं ज्येष्ठस्यैव विधीयते ॥
विषमं भ्रातृसंख्यापेक्षयान्यसंख्यम् ॥ २।११७ ॥


अविभाज्यम् आह ।

	पितृद्रव्याविरोधेन यदन्यत् स्वयमर्जितम् ।
	मैत्रम् औद्वाहिकं चैव दायादानां न तद् भवेत् ॥ २।११८ ॥

अविभक्तधनानां मध्ये येन पितृधनस्याविरोधेनानुपघातेनानुपजीवनेन स्वयमेकाकिनैव यदन्यदधिकं धनमर्जितम्, यच् च मैत्रं मित्रादवाप्तम्, यच् चौद्वाहिकमुद्वाहे श्वशुरादिभ्यो लब्धम्, न तद् दायादसंबन्धि भवेत् । न तद् विभजनीयम् । किं तूपार्जकस्यैव तद् इत्यर्थः । मनुः ।
	अनुपघ्नन् पितृद्रव्यं श्रमेण यदुपार्जयेत् ।
	स्वयम् ईहितलब्धं च नाकामो दातुमर्हति ॥
श्रमो युद्धकृष्यादिः । ईहात्र श्रमरहिता चेष्टा । कात्यायनः ।
	यल् लब्धं लाभकाले तु सजात्या कन्यया सह ।
	कन्यागतं तु तद् वित्तं शुद्धं वृत्तिकरं स्मृतम् ॥
[७२४]	वैवाहिकं तु तद् विद्याद् भार्यया यत् सहागतम् ।
	धनमेवंविधं सर्वं विज्ञेयं धर्मसाधकम् ॥ २।११८ ॥


तथा ।

	क्रमादभ्यागतं द्रव्यं हृतमभ्युद्धरेत् तु यः ।
	दायादेभ्यो न तद् दद्याद् विद्यया लब्धमेव च ॥ २।११९ ॥

यत् पूर्वपुरुषक्रमायातं क्षेत्रारामादिकं द्रव्यं कथमपि परेणापहृतं यो दायादानुमत्याभ्युद्धरेत् तदसौ दायादेभ्यो न दद्यात् । यत् पुनर्दायादानुमतिमन्तरेणोद्धृतं तस्य चतुर्थमंशमुद्धर्ता गृह्णीयात् । शेषमुद्धारकेण सह सर्वे विभजेरन् । यद् आह ऋष्यशृङ्गः ।
	पूर्वनष्टां तु यो भूमिमेकश् चाभ्युद्धरेत् क्रमात् ।
	यथांशं तु लभन्ते ऽन्ये दत्वांसं तु तुरीयकम् ॥
यच् च विद्यया निमित्तभूतया लब्धं तदपि दायादेभ्यो न दद्यात् । मनुः ।
	विद्याधनं तु यद् यस्य तत् तस्यैव धनं भवेत् ।
	मैत्रम् औद्वाहिकं चैव माधुपर्किकमेव च ॥
कात्यायनः ।
	परभक्तोपयोगेन विद्या प्राप्तान्यतस्तु या ।
	तया प्राप्तं धनं यत् तु विद्याप्राप्तं तदुच्यते ॥
भक्तमन्नम् । अन्यतः पितुरन्यत इत्यर्थः ।
	उपन्य्स्तेन लब्धं यद् विद्यया पणपूर्वकम् ।
	विध्याधनं तु तद् विद्याद् विभागे न वियुज्यते ॥
	शिष्याद् आर्त्व्ज्यतः प्रश्नात् संदिघप्रश्ननिर्णयात् ।
	स्वज्ञानशंसनाद् वादाल् लब्धं प्राध्ययनाच् च यत् ॥
	विद्याधनं तु तत् प्राहुर्विभागे न विभज्यते ।
	शिल्पेष्व् अपि हि धर्मो ऽयं मूल्याद् यच् चाधिकं भवेत् ॥
	विद्यापणकृताव् एव याज्यतः शिष्यतस्तथा ।
	एतद् विद्याधनं प्राहुः सामान्यं यदतो ऽन्यथा ॥
	परं निरस्य यल् लब्धं विद्यातो द्यूतपूर्वकम् ।
	विध्याधनं तु तद् विद्यान् न विभाज्यं बृहस्पतिः ॥
	विद्याप्रतिज्ञया लब्धं शिष्याद् आप्तं च यद् भवेत् ।
	ऋत्विङ्न्यायेन यल् लब्धमेतद् विद्याधनं भृगुः ॥
[७२५]	आरुह्य संशयं यत्र प्रसभं कर्म कुर्वते ।
	तस्मिन् कर्मणि तुष्टेन प्रसादः स्वामिना कृतः ॥
	तत्र लब्धं तु यत् किंचिद् धनं शौर्येण यद् भवेत् ॥
व्यासः ।
	विद्याप्राप्तं शौर्यधनं यच् च सौदायिकं भवेत् ।
	विभागकाले तत् तस्य नान्वेष्टव्यं स्वरिक्थिभिः ॥
कात्यायनः ।
	ध्वजाहृतं भवेद् यत् तु विभाज्यं नैव तद् भवेत् ।
	सङ्ग्रामाद् आहृतं यत् तु विद्राव्य द्विपतां बलम् ॥
	स्वाम्यर्थ्ये जीवितं त्यक्त्वा तद् ध्वजाहृतमुच्यते ॥
मैत्रादीनां धनानां पितृद्रव्यानुपयोगेनार्जितानां न विभागः । तदुपयोगार्जितविषये तु व्यास आह ।
	साभारणं समाश्रित्य यत् किंचिद् वाहनायुधम् ।
	शौर्यादिनाप्नोति धनं भ्रातरस्तत्र भागिनः ॥
	तस्य भागद्वयं देयं शेषास्तु समभागिनः ॥
कात्यायनः ।
	नाविद्यानां तु वैद्येन देयं विद्याधनं क्वचित् ।
	समविद्याधिकानां तु देयं वैद्येन तद् धनम् ॥
नारदः ।
	वैद्यो वैद्याय नाकामो दद्यादंशं स्वतो धनात् ।
	पित्र्यं द्रव्यं समाश्रित्य न चेत् तेन तद् आहृतम् ॥
	कुटुम्बं बिभृयाद् भ्रातुर्यो विद्यामधिगच्छतः ।
	भागं विद्याधनात् तस्मात् स लभेताश्रुतो ऽपि सन् ॥
	यत् किंचित् पितरि प्रेते धनं ज्येष्ठो ऽधिगच्छति ।
	भागो यवीयसां तत्र यदि विद्यानुपालिनः ॥
विद्यानुपालिनो विद्याभ्यासवन्तः कनीयांसः । अपरमप्यविभाज्यम् आह मनुः ।
	वस्त्रं पत्रमलंकारं कृतान्नमुदकं स्त्रियः ।
	योगक्षेमं प्रचारं च विभाज्यं न प्रचक्षते ॥
अत्र पत्रशब्देन यानमुच्यत इति केषांचिद् व्याख्यानं तत् कात्यायनवचनविरुद्धम् । तथा हि ।
	धनं पत्रनिविष्टं तु धर्मार्थं च निरूपितम् ।
	उदकं चैव दाराश् च निबन्धो यः क्रमागतः ॥
[७२६]	घृतं वस्त्रमलंकारो नानुरूपं तु यद् भवेत् ।
	यथा कालोपयोग्यानि तथा योज्यानि बन्धुभिः ॥
	गोप्रचारश् रक्षा च वस्त्रं यच् चाङ्गयोजितम् ।
	प्रयोज्यं न विभज्येत धर्मार्थं च बृहस्पतिः ॥
नानुरूपं विभागाननुरूपं विभक्तृभिः सह विषमसंख्याकं तद् यथाकालं विभक्तृसंख्यानुरूपेण कालोपयुक्तं कार्यम् । यच् च वस्त्रादीनामवुभाज्यत्वमुक्तं तत्स्वरूपतः, मूल्यतस्तु विभजनीयमेव । यद् आह बृहस्पतिः ।
	वस्त्रादयो ऽविभाज्या यैरुक्तं तैर्न विचारितम् ।
	धनं भवेत् समृद्धानां वस्त्रालंकारसंश्रितम् ॥
	मध्यस्थितमनाजीव्यं दातुं नैकस्य शक्यते ।
	युक्त्या विभजनीयं तदन्यथानर्थकं भवेत् ॥
	विक्रीय वस्त्राभरणं धनमुद्ग्राह्य लेखितम् ।
	कृतान्नं चाकृतान्नेन परिवर्त्य विभज्यते ॥
	उद्धृत्य कूपवाप्यम्भस्त्व् अनुसारेण गृह्यते ।
	तथा भागानुसारेण सेतुः क्षेत्रं विभज्यते ॥
	एकां स्त्रीं कारयेत् कर्म यथांशेन गृहे गृहे ।
	बह्व्यः समांशतो देया दासानामप्ययं विधिः ॥
	योगक्षेमवतो लाभः समत्वेन विभज्यते ।
	प्रचारश् च यथांशेन कर्तव्यो रिक्थिभिः सदा ॥
एकां स्त्रीमित्यनुपभुक्तदासीविषयम् । उपभुक्तायां गौतम आह: "उदकयोगक्षेमकृतान्नेष्व् अविभागः स्त्रीषु च संयुक्तासु" इति । योगक्षेमवतो लाभमिति योगक्षेमवान् राजादिर् ईश्वरो यः पित्रादिभिः स्वकुटुम्बनिर्वाहकत्वेनोपार्जितस्ततो यो लाभो लब्धं धनं तत्समं विभाज्यमित्यर्थः । प्रचारः प्रेवेशनिर्गमभूः । शङ्खलिखिताउ: "न चास्ति विभागो ऽन्नोदपात्रालंकारसंयुक्तस्त्रीवाससामुपचारार्थ्यानां विभागश् चेति प्रजापतिः" ॥ २।११९ ॥


	सामान्यार्थसमुत्थाने विभागस्तु समः स्मृतः ।
	अनेकपितृकाणां तु पितृतो भागकल्पना ॥ २।१२० ॥
[७२७]
अर्थसमुत्तानमर्थार्जनम् । सर्वेषां परस्परसापेक्षाणामर्थार्जने सति समो विभागः कार्यः । एतस्मिन् विषये पितापि सममेव विभजेत् । तद् आह मनुः ।
	भ्रातॄणामविभक्तानां यद्युत्थानं भवेत् सह ।
	न तत्र भागं विषमं पिता दद्यात् कथंचन ॥
एवं च सति विषयान्तरे पितृकर्तृको विभागो विषमो ऽपि स्याद् इति गम्यते । तथा ।
	अविद्यानां तु सर्वेषाम् ईहातश् चेद् धनं भवेत् ।
	समस्तत्र विभागः स्यादपित्र्य इति धारणा ॥
अविभक्तधना एव ये भ्रातरः परेतास्तेषां कस्यचिदेकः कस्यचिद् द्वौ कस्य्चिद् बहवः पुत्राः स्युः । तत्र तेषां पितृतो भागकल्पना, पितुरेव यावान् भागस्तावन्तमेव द्वौ वा बहवो वा गृह्णीयुर्न तेषां समो विभाग इत्यर्थः । बृहस्पतिः ।
	समवेतैस्तु यत् प्राप्तं सर्वे तत्र समांशिनः ।
	तत्पुत्रा विषमसमाः पितृभागहराः स्मृताः ॥
कात्यायनः ।
	अविभक्ते जिजे प्रेते तत्सुतं रिक्थभागिनम् ।
	कुर्वीत जीवनं येन न लब्धं वै पितामहात् ॥
	लभते ऽंशं हि पित्र्यं तु पितृव्यात् तस्य वा सुतात् ।
	स एवांशस्तु सर्वेषां भ्रातॄणां न्यायतो भवेत् ॥
	लभते तत्सुतो वापि निवृत्तिः परतो भवेत् ॥
अविभक्तधने भ्रातरि मृते तत्पुत्रः पितामहादनवाप्तविभागः पितृव्यात् तत्पुत्राद् वा निजपितृभागं गृह्णीयात् । एवं च तत्पुत्रस्तत्पौत्रस्तु न लभेतेत्यर्थः । अत्र देवलोक्तो विशेषः ।
	अविभक्तविभक्तानां कुल्यानां वसतां सह ।
	भूयो दायविभागः स्याद् आ चतुर्थाद् इति स्थितिः ॥
	तावत् कुल्याः सपिण्डाः स्युः पिण्डभेदस्ततः परम् ।
	सममिच्छन्ति पिण्डानां दायार्थस्य विभाजनम् ॥
	विधिरेव सवर्णानां बहूनां समुदाहृतः ।
	एक एव सवर्णः स्याद् दायो ऽत्र न विभज्यते ॥ [७२८]
विष्णुः: "अथ भ्रातॄणां दायविभागो याश् चानपत्याः स्त्रियः स्युस्तासां चापुत्रलाबाद् विभागो भ्रातॄणां स्त्रियो भार्याः" । अनुत्पन्नापत्या गृहीतगर्भा मृतभर्तृकास्तासामपि दायो देय आ पुत्रलाभात् । पुत्रानुत्पत्तौ तु भागो व्यावर्तते । आ पुत्रलाभाद् इति वचनात् ॥ २।१२० ॥


यदुक्तम् "विभागं चेत् पिता कुर्याद् इच्छया विभजेत् सुतान्" इत् तस्यापवादम् आह ।

	भूर्या पितामहोपात्ता निबन्धो द्रव्यमेव वा ।
	तत्र स्यात् सदृशं स्वाम्यं पितुः पुत्रस्य चोभयोः ॥ २।१२१ ॥

पितामहधने पौत्रस्य स्वपित्रा तुल्यं स्वाम्यम्, तेन विभागमनिच्छन्नपि पिता स्वपितृधनं पुत्रविभागेच्छया विभजेत् । समश् च विभागे न स्वार्जितधनवद् विषमः कार्यः । निबन्धो नामास्मिन् भागे प्रतिक्षेत्रं प्रतिगृहं चैतावद् धनममुष्मै देयमिति । कात्यायनः ।
	पैतामहं समानं स्यात् पितुः पुत्रस्य चोभयोः ।
	स्वयं तूपार्जिते पित्रा न पुत्रः साम्यमर्हति ॥
एतत् पितामहधनानुपजीवनेन पितर्युपार्जिते द्रष्टव्यम् । व्यासः ।
	क्रमागते गृहे क्षेत्रे पितृपुत्राः समांशिनः ।
	पैतृकेण विभागार्हाः पुत्राः पितुरनिच्छतः ॥
बृहस्पतिः ।
	द्रव्ये पितामहोपात्ते स्थावरे जङ्गमे ऽपि वा ।
	सममंशित्वम् आख्यातं पितुः पुत्रस्य चैव हि ॥
	पैतामहं हृतं पित्रा स्वशक्त्या यदुपार्जितम् ।
	विद्याशौर्यादिनावाप्तं तत्र स्वाम्यं पितुः स्मृतम् ॥
यत् पैतामहं धनं परैरपहृतं पित्रा पुनः स्वसामर्थ्येनोपार्जितम्, विद्यादिना च तेनैव यदवाप्तम्, तत्र पितुरेव स्वाम्यं न पुत्राणाम् । अत एवाह ।
	प्रदानं स्वेच्छया कुर्याद् भोगं चैव ततो धनात् ।
	तदभावे तु तनयाः समांशाः परिकीर्तिताः ॥
कात्यायनः ।
	स्वशक्त्यापहृतं नष्टं स्वयम् आप्तं च यद् भवेत् ।
	एतत् सर्वं पिता पुत्रैर्विभागे नैव दाप्यते ॥
यदपहृतं नष्टं च पिता स्वशक्त्यार्जयेत् । एतद् विभागकाले पिता पुत्रैर्न [७२९] दाप्यत इत्यर्थः । एवं तावत् पैतामहे धने पौत्रस्य स्वपित्रा सह सदृशं स्वाम्यं स्मृतयो वदन्ति । न चैतावता "अग्नीन् आदधीत" इत्यदिश्रुतिर्विरुध्यते, येन तद्विरोधपरिहाराय सति पुत्रे पिता स्वपितृधनं न सर्वं दद्याद् भुञ्जीत वा किं तु पुत्रार्थमवशेषयेद् इत्य् औपचारिकार्थपरतया व्याख्यायेरन् । न हि जातपुत्रस्य धने स्वाम्यमपैति, येन स्वधनसाध्यार्थाः श्रुतयो विरुध्येतन् । यद्यपि तद्धनं स्वस्य पुत्रस्य च साधारणं तथापि पुत्रानुमत्या पुत्रविभागपृथक्करणेन द्रव्यान्तरार्जनेन वा न स्वामी स्यात् । संविभागो हि साधारणधनानां स्वामिनामेकैकत्र भागे स्वामिन एकैकस्य स्वाम्यं व्यवस्थापयति, नापूर्वमुत्पदयति । यथा लोके संभूय समुत्थायिनां वेदे च सत्त्रिणां स्वाम्युत्थाने । यदि च विभागः स्वामित्वे हेतुस्तदा हठादिना किर्यमाणो ऽपि तज् जनयेत् । यदपि गौतमेनोक्तम्: "स्वामी रिक्थक्रयसंविभागपरिग्रहाधिगमेषु" इति, तत् संविभागस्य व्यवस्थितस्य स्वामिभावजनकत्वपरम् ॥ २।१२१ ॥


	विभक्तेषु सुतो जातः सवर्णायां विभागभाक् ॥
	दृश्याद् वा तद्विभागः स्याद् आयव्ययविशोधितात् ॥ २।१२२ ॥

विभक्तधनेषु पुत्रेषु यः सवर्णायां पुत्रो जातः स पितृविभागभाग् भवति, पितृविभागाभावे तु यदि विभक्तं क्षेत्रादिकं कृते विभागे पश्चाद् दृश्यते तदुत्पन्नाद् विशोधितायव्ययादिविभागः कार्यः । मनुः ।
	ऊर्ध्वं विभागाज् जातस्तु पित्र्यमेव हरेद् धनम् ।
	संसृष्टास्तेन वा ये स्युर्विभजेत स तैः सह ॥
विभक्तेषु जातः पितृधनमेव हरेन् न भ्रातृधनं पितुर् भातॄणां चाभावे पित्रा सह ये संसृष्टास्तैः सह पितृभागं विभजेत । जात इत्येकवचनमविवक्षितम् । यद् आह बृहस्पतिः ।
	पित्रा सह विभक्ता ये सापत्ना वा सहोदराः ।
	जघन्याश् चैव ये तेषां पितृभागहरास्तु ते ॥
तत्र यदि पूर्वं विभक्तानां महान् भागो जघन्यानां तु पितृभागमेव विभज्य गृह्णतामल्पस्तथापि पूर्वविभक्तभ्रातृभागान् न तैर्ग्राह्यमिति स एवाह ।
[७३०]	अनीशः पूर्वजः पित्र्ये भ्रातृभागे विभक्तजः ।
	पुत्रैः सह विभक्तेन पित्रा यत् स्वयमर्जितम् ॥
	विभक्तजस्य तत् सर्वमनीशाः पूर्वजाः स्मृताः ॥
यदा तु न विभक्तजः कुतश्चित् पूर्वोक्तेन प्रकारेणाल्पमपि विभागं लभते,तदा भ्रातृभागेभ्यो गृह्णीयद् इत्यर्थः । विष्णुः: "पितृविभक्तविभागानत्रोत्पन्नस्य विभागं दद्युः" ॥ २।१२२ ॥


प्रकारान्तरेणाविभाज्यविशेषम् आह ।

	पितृभ्यां यस्य यद् दत्तं तत् तस्यैव धनं भवेत् ।

प्राग् ऊर्ध्वं वा विभागान् मात्रा पित्रा वा यस्मै पुत्राय यत् पारितोषिकं दत्तं तत् तस्यैव, न पुत्रान्तरैर्विभाज्यमित्यर्थः । नारदः ।
	शौर्यभार्याधने चोभे यच् च विद्याधनं भवेत् ।
	त्रीण्येतान्यविभाज्यानि प्रसादो यश् च पैतृकः ॥
	मात्रा च स्वधनं दत्तं यस्मै स्यात् प्रीतिपूर्वकम् ।
	तस्याप्येष विधिर्दृष्टो मातापीष्टे यथा पिता ॥
व्यासः ।
	पितामहेन यद् दत्तं पित्रा वा प्रीतिपूर्वकम् ।
	तस्य तन् नापहर्तव्यं मात्रा दत्तं च यद् भवेत् ॥
स्थावरे पर्युदासम् आह नारदः ।
	मणिमुक्ताप्रवालाणां सर्वस्य हि पिता प्रभुः ।
	स्थावरस्य तु सर्वस्य न पिता न पितामहः ॥
	पितृप्रसादाद् भुज्यन्ते वस्त्राण्याभरणानि च ।
	स्थावरं तु न भुज्येत प्रसादे पैतृके सति ॥


किं तु ।

	पितुरूर्ध्वं विभजतां माताप्यंशं समं हरेत् ॥ २।१२३ ॥

पितुर्मरणादूर्ध्वं रिक्थं विभजतां पुत्राणां विभागे समं भागं मातापि लभेत । बहुवचनमविवक्षितम् । तेनैकस्य सुतस्य यावान् भागस्तावान् एव मातुर् भवतीत्यर्थः । मातृग्रहणं तत्सपत्न्यादिप्रदर्शनार्थम् । व्यासः ।
	असुतास्तु पितुः पत्न्यः समानांशाः प्रकीर्तिताः ।
	पितामह्यश् च सर्वास्ता मातृतुल्याः प्रकीर्तिताः ॥ [६३१]
अदत्तस्त्रीधनविषयमेतत् ॥ २।१२३ ॥


पुत्राणां विभजतां कार्यान्तरम् आह ।

	असंस्कृताश् च संस्कार्या भ्रातृभिः पूर्वसंस्कृतैः ।
	भगिन्यश् च निजादंशाद् दत्वांशं तु तुरीयकम् ॥ २।१२४ ॥

ये कनीयांसो भ्रातरः पित्रा जातकर्मादिना न संस्कृतास्ते ज्येष्ठैः संस्कृतैः संस्कार्याः । भगिन्यश् चाकृतविवाहसंस्कारा एकस्य पुत्रस्य यावान् निजो ऽंशस्तस्माच् चतुर्थमंशं प्रत्येकं प्रदाय संस्कार्या विवाहयितव्याः । नारदः ।
	येषां च न कृताः पित्रा संस्कारविधयः क्रमात् ।
	कर्तव्या भ्रातृभिस्तेषां पैतृकादेव ते धनात् ॥
	अविद्यमाने पित्र्यंशे स्वांशादुद्धृत्य वा पुनः ।
	अवश्यकार्याः संस्कारा भ्रातॄणां पूर्वसंस्कृतैः ॥
व्यासः ।
	असंस्कृतास्तु ये तत्र पैऋकादेव ते धनात् ।
	संस्कार्या भ्रातृभिर् ज्येष्ठैः कन्यकाश् च यथाविधि ॥
मनुः ।
	स्वेभ्यो ऽंशेभ्यस्तु कन्याभ्यः प्रदद्युर् भ्रातरः पृथक् ।
	स्वात् स्वादंशाच् चतुर्भागं पतिताः स्युरदित्सवः ॥
अत्रापि स्वेभ्यो ऽंशेभ्य इति पदद्वयं पुत्रांशमात्रविवक्षया । बहुवचनं कन्याबहुत्वाभिप्रायम् । स्वात् स्वाद् इति वीप्सानेकजातीयकन्याभिप्राया । एतदुक्तं भवति — यदा ब्राह्मणस्य सर्ववर्णा भार्या भवन्ति, तासां च प्रत्येकं कन्यकाः सन्ति, तत्र ब्राह्मणी या कन्यका सा ब्राह्मणस्य पुत्रस्य यावानंशो भवति ततश् चतुर्थांशं लभते । एवं ब्राह्मणस्येव पितुः क्षत्रियादिकन्यकाः क्षत्रियादिसुतांशचतुर्थभागग्राहिण्य इति । न चयं दायः । ततश् चार्हति स्त्रीत्यनुवृत्तौ यदुक्तं बौधायनेन: "न दायं निरिन्द्रियाणां ता ह्यदायाः स्त्रियो मता इति श्रुतिः" इति, तेन सहास्याविरोधः । इति सवर्णदायविभागविधिः ॥ २।१२४ ॥


असवर्णानां दायविभागम् आह ।

	चतुस्त्रिद्व्येकभागाः स्युर्वर्णशो ब्राह्मणात्मजाह् ।
	क्षत्रजास्त्रिद्व्येकभागा विड्जौ तु द्व्येकभागिनौ ॥ २।१२५ ॥

ब्राह्मणस्य ब्राह्मण्यादिशूद्रान्तासु चतसृषु भार्यासूत्पन्नानां पुत्राणां मध्ये पितृधनस्य दशधा विभक्तस्य चतुरो भागान् ब्राह्मन्याः गृह्णीयुः । त्रीन् क्षत्रियाया [७३२] द्वौ वैश्याया एकं शूद्रायाः । एवं क्षत्रियस्य पितुर्वित्तस्य षोढाविभक्तस्य त्रीन् भागान् क्षत्रियायाः पुत्रा गृह्णीयुर्द्वौ वैश्याया एकं शूद्रायाः । वैश्यस्य पितुर्धनं त्रिधा विभाज्यम्, तत्र द्वौ भागौ वैश्यायाः पुत्राणामेकः शूद्रायाः । शूद्रस्य तु नासवरास्ति भार्या । अत्र विशेषम् आह बृहस्पतिः ।
	न प्रतिग्रहभूर्देया क्षत्रियादिसुताय वै ।
	यद्यप्येषां पिता दद्यान् मृते विप्रासुतो हरेत् ॥
प्रतिग्रहग्रहणादुपायान्तरप्राप्ता तु देयैव सापि न शूद्रापुत्राय । तथा च स्मृत्यन्तरम् ।
	शूद्रो द्विजातिभिर् जातो न भूमेर् भागमर्हति ।
यत् तु स्मरन्ति,
	ब्राह्मणक्षत्रियविशां शूद्रापुत्रो न रिक्थभाक् ।
	यदेवास्य पिता दद्यात् तदेवास्य धनं भवेत् ॥
इति, तत् पितृप्रसादलब्धे धने सति विभागं प्रति निषेधति । अन्यथा शूद्रापुत्रं प्रति विभागविधिरनर्थकः स्यात् ॥ २।१२५ ॥


विभजनीये धने भ्रात्रपहृत् दृष्टे यत् कार्यं तद् आह ।

	अन्योन्यापहृतं द्रव्यं विभक्ते यदि दृश्यते ।
	तत् पुनस्ते समैरंशैर्विभजेरन्न् इति स्थितिः ॥ २।१२६ ॥

विभजनीयं धनं केनचिद् भ्रात्रापहृतं सद् विभागादूर्ध्वं यद्युपलभ्यते तदा तत् सर्वैः समैरंशैर्विभजनीयम् । न तूद्धारापेक्षया विषमैः । एतावत्यर्थे प्रमिते वचनमिदमुपपन्नमिति नापहर्तुर्दोषाभावं प्रति प्रमाणतामुपैति । अथोच्यते — विभक्तारो ब्राह्मणा विभजनीयं सुवर्णम्, ततश् च ब्राह्मणसुवर्नापहारे ऽपहर्तुः पातित्ये सति तत् पुनस्ते समैरंशैर्विभजेरन्न् इति वचनमनुपपन्नं स्यात् । पतितस्यानंशत्वाद् इति । तन् न । द्रव्यान्तरविषयत्वेनापि वचनोपपत्तेः । न च सामान्यविषयत्वे वचनस्य विशेषोपसंहारो विरुध्यते । भवतु वा ब्राह्मणसुवर्णविषयमप्येतद् वाक्यम्, तथापि नापहर्तुर्दोषाभावं गमयति, प्रायश्चित्तेन व्यवहार्यस्य सतः समांशविभागविधानोपपत्तेः । अथ वापहर्तृव्यतिरिक्तविषयं तत् पुनस्ते समैरंशैरित्यस्तु वचनम् । न च वाच्यं प्राग् विभागात् तन् न कस्यापीति, यत उक्तम् — स्वमेव साधारणं सद् विभज्यते न विभागात् सत्त्वमुत्पद्यत इति । कात्यायनः ।
	प्रच्छादितं तु यद् द्रव्यं पुनरसाद्य तत् समम् ।
	भजेरन् भ्रातृभिः सार्धमभावे हि पितुः सुताः ॥ [७३३]
तथा ।
	अन्योन्यापहृतं द्रव्यं दुर्विभक्तं च यद् भवेत् ।
	हृतं नष्टं च् यल् लब्धं प्राग् उक्तं च पुनर् भजेत् ॥
प्राग् उक्तं दुर्विभक्तमपहृतं वा ॥ २।१२६ ॥


औरसपुत्रविषयो धनविभाग् उक्तो ऽधुना क्षेत्रविशेषविषयम् आह ।

	अपुत्रेण परक्षेत्रे नियोगोत्पादितः सुतः ।
	उभयोरप्यसौ रिक्थी पिण्डदाता च धर्मतः ॥ २।१२७ ॥

प्रथमे ऽध्याये प्रतिपादितो नियोगोत्पादितः सुतो गुर्वनुज्ञात इत्यत्रत्येन नियोगविधिना यो ऽअपुत्रेण देवरादिना परस्यापुत्रस्य क्षेत्रे भायायामुत्पादितः स्वार्थं परार्थं व्यामुष्यायणसंज्ञकः स उभ्योर्बीज्ज(जि)क्षेत्रयोः(त्रिण्योः) पित्रोर्दायहरः पिण्डदश् च धर्मशास्त्रतो वेदितव्यः । यत् तु नारदेनोक्तम्,
	द्व्यामुष्यायणको दद्याद् द्वाभ्यां पिण्डोदके पृथक् ।
	रिक्थादर्धांशग्राही स्याद् बीजिक्षेत्रिकयोरपि ॥
इति, तत् क्षेत्रजे जाते पश्चाच् चौरसोत्पत्तौ सत्यां वेदितव्यम् । कात्यायनः ।
	उत्पन्ने चौरसे पुत्रे चतुर्थांशहराः सुताः ।
	सवर्णा असवर्णास्तु ग्रासाच्छादनभाजनाः ॥
ततश् चौरसे ऽनुत्पन्ने क्षेत्रज उभयोः पित्रोः सकलमेव रिक्थं गृह्णाति । उत्पन्ने चतुर्थांशं पितृधनस्येति स्थितिः । यत् तु मनुनोक्तम्,
	षष्ठं तु क्षेत्रजस्यांशं प्रदद्यात् पैतृकाद् धनम् ।
	औरसो विभजन् दायं पित्र्यं पञ्चममेव वा ॥
तत्र षष्ठपञ्चमांशदानमल्पगुणक्षेत्रजविषयम्, तथा,
	औरसक्षेत्रजौ पुत्रौ पितृरिक्थस्य भागिनौ ।
	दशापरे तु क्रमशो गोत्ररिक्थांशभागिनः ॥
तद् औरसस्य निर्गुणत्वे क्षेत्रजस्य साद्गुण्ये वेदितव्यम् । समं विभागाभिधानात् । औरसक्षेत्रजपुत्रिकापुत्रव्यतिरिक्तेषु दशसु पुत्रेषु जातेष्व् औरसोत्पत्तिर्यदि स्यात् तद् औरसस्यैव सकलं रिक्थमितरेषां तदंशहरत्वमेव । गोत्रं तु तेषाम् औरसस्य च समानम् । नारदः ।
	क्षेत्रिकानुमते बीजं यस्य क्षेत्रे प्रसिध्यति ।
	तदपत्यं द्वयोरेव क्षेत्रिबीजिकयोः समम् ॥ [७३४]
हारीतः: "जीवति क्षेत्रजम् आहुरस्वातन्त्र्याद् ऋते द्व्यामुष्यायणमनुप्तबीजत्वान् नाबीजं क्षेत्रं फलति नाक्षेत्रं बीजं रोहति उभयदर्शनादुभयोरपत्यम्" । अनुप्तबीजत्वाद् इति क्षेत्रिकानुप्तबीजत्वाद् इत्यर्थः ॥ २।१२७ ॥


मुख्यानां पुत्राणां दायविभागमभिधाय गौणानामभिधास्यंस्तेषां लक्षणानि मुख्यलक्षणपुरःसराण्याह ।

	औरसो धर्मपत्नीजस्तत्समः पुत्रिकासुतः ।
	क्षेत्रजः क्षेत्रजातस्तु सगोत्रेणेतरेण वा ॥ २।१२८ ॥
	गृहे प्रच्छन्न उत्पन्नो गूढजस्तु ततः स्मृतः ।
	कानीनः कन्यकाजातो मातामहसुतो मतः ॥ २।१२९ ॥
	अक्षतायां क्षतायां वा जातः पौनर्भवः स्मृतः ।
	दद्यान् माता पिता वा यं स पुत्रो दत्तकः स्मृतः ॥ २।१३० ॥
	क्रीतश् च ताभ्यां विक्रीतः कृत्त्रिमश् च स्वयंकृतः ।
	दत्तात्मा तु स्वयंदत्तो गर्भे विन्नः सहोढजः ॥ २।१३१ ॥
	उत्सृष्टो गृह्यते यस्तु सो ऽपविद्धः सुतो भवेत् ।

यो धर्मपत्नीजः स औरसो ज्ञेयः । यय सह धर्मश् चर्यते सा धर्मपत्नी । यद्यपि पत्नीशब्देनैव सहधर्मचारिणी कथ्यते, तथापि धर्मशब्दोपादानादत्र पत्नीशब्दो भार्यामात्रपरः । धर्मपत्नीशब्देन च शूद्रा व्यावर्त्यते, तस्याः सहधर्मचारित्वाभावात् । यद् आह वसिष्ठः: "कृष्णवर्णा वै रामा रमणायैव न धर्माय" इति । एवं च तत्पुत्रो नौरसः । अत एव पुत्रप्रतिनिधिषु च तम् आह मनुः ।
	पुत्रान् द्वादश् यान् आह नृणां स्वायंभुवो मनुः ।
	तेषां षड् बन्धुदायादाः षड् अदायादबान्धवाः ॥
	औरसः क्षेत्रजश् चैव दत्तः कृत्रिम एव च ।
	गूढोत्पन्नो ऽपविद्धश् च दायादा बान्धवाश् च षट् ॥
	कानीनश् च सहोढश् च क्रीतः पौनर्भवस्तथा ।
	स्वयं दत्तश् च शौद्रश् च षड् अदायादबान्धवाः ॥
[७३५]	क्षेत्रजादिसुतान् एतान् एकादश यथोदितान् ।
	पुत्रप्रतिनिधीन् आहुः क्रियालोपान् मनीषिणः ॥
औरसाभावे तत्कार्यक्रियालोपाद् बिभ्यतो मनीषिणः क्षेत्रजादीन् एकादश पुत्रप्रतिनिधीन् आहुरित्यर्थः । यद्यपि शौद्रेयः प्रतिनिधिस्तथाप्य् औरसेषु सत्स्व् अपि तस्य दायभागो ऽस्तीति पूर्वमेव तद्भाग उक्तम् । अत एव योगीश्वरः प्रतिनिधिषु तं नोक्तवान् । न च वक्तव्यं कथं तर्ह्यदायादः शूद्रापुत्र इति पित्रा प्रसाददत्ते ऽस्य धने सति दायविभागरहितत्वमुक्तं मनुनैव ।
	ब्राह्मणक्षत्रियविशां शूद्रापुत्रो न रिक्थभाक् ॥ इति ।
अथ वा पितृधनस्य दशमादंशादधिकं दायं न लभत इत्येवंपरं तस्यादायादत्ववचनम् । उक्तं मनुनैव ।
	यद्यपि स्यात् तु सत्पुत्रो यद्यपुत्रो ऽपि वा भवेत् ।
	नाधिकं दशमाद् दद्याच् छूद्रापुत्राय धर्मतः ॥ इति ।
अधिकं तु दशमादंशात् । अनपत्यस्य धनं सपिण्डानामेवेत्याह बृहस्पतिः ।
	अनपत्यस्य शुश्रूषुर्गुणवाञ् शूद्रयोनिजः ।
	लभेताजीवनं शेषं सपिण्डाः समवाप्नुयुः ॥
प्रकृतमुच्यते — यथाशास्त्रं परिणीतायां द्विजातिस्त्रियामुत्पन्न औरसः पुत्रः । अन्वर्थसंज्ञा चैषा, तेनोरसि भव औरसः । तेन स्वोत्पादितत्वम् औरसस्य लक्षणम् । अत एवाह वसिष्ठः: "स्वयमुत्पादितः स्वक्षेत्रे संस्कृतायां प्रथमः" । प्रथमो मुख्यः । तेन स एव पुत्रशब्दस्य मुख्यो ऽर्थः । क्षेत्रजादिषु गौणः । ततः परिपूर्णमिदम् औरसस्य लक्षणम् । औरसो धर्मपत्नीज इति पदद्वयेनोक्तः(अम्) । तत्समस्तेनौरसेन समस्तुल्यः पुत्रिकासुतः । पुत्रिकैव पुत्रः पुत्रिकापुत्रः । सा हि पुंस्त्वातिरिक्तौरसलक्षणयुक्तत्वाद् भवत्य् औरससमा । अत एव बृहस्पतिः ।
	पुत्रास्त्रयोदश् प्रोक्ता मनुना येन पूर्वशः ।
	संतानकारणं तेषां औरसः पुत्रिका तथा ॥
	आज्यं विना यथा तैलं सद्भिः प्रतिनिधिः स्मृतम् ।
	तथैकादश पुत्रास्तु पुत्रिकौरसयोर्विना ॥
पुत्रिकायाः पुत्रो ऽपि पुत्रिकापुत्रशब्देनात्रोच्यते । अत एव वसिष्ठः ।
	अभ्रातृकां प्रदास्यामि तुभ्यं कन्यामलंकृताम् ।
	अस्यां यो जायते पुत्रः स मे पुत्रो भवेद् इति ॥ [७३६]
गौतमः: "पितोत्सृजेत् पुत्रिकामनपत्यो ऽग्निं प्रजापतिं चेष्ट्वास्मदर्थमपत्यमिति संवाद्याभिसंधिमात्रात् पुत्रिकेत्येकेषां तत्संशयान् नोपयच्छेताभ्रातृकाम्" । जाबालिः ।
	पुत्रिकायाः प्रदाने तु स्थालीपाकेन धर्मवित् ।
	अग्निं प्रजापतिं चेष्ट्वा पुत्रदाने तथैव च ॥
यस्य क्षेत्रे कलत्रे क्षेत्रस्वामिना समानगोत्रेणेतरेण वा संबन्धिनोत्पादितः क्षेत्रजसंज्ञकः पुत्रः क्षेत्रस्वामिनो भवति । यस्य गृहे भार्यायां प्रच्छन्नो ऽप्रज्ञायमानजनकविशेष उत्पन्नः स तज्जननीस्वामिनो गूढोत्पन्ननामा पुत्रो भवति । अयं च स्वभार्यायामन्योत्पादितत्वेन क्षेत्रजतुल्य इति तदनन्तरमुक्तः । यस्तु कन्यायामनूढायां जातः स कानीनसंज्ञको मातामहपुत्रो मन्वादिसंमतः । अयमपि कथंचित् स्वसंबन्धिनि दुहितृरूपो क्षेत्रे जात इति गूढोत्पन्नसादृश्यात् तदनन्तरमुक्तः । वसिष्ठः ।
	अप्रत्ता दुहिता यस्य पुत्रं विन्देत तुल्यतः ।
	पुत्री मातामहस्तेन दद्यात् पिण्डं हरेद् धनम् ॥
या वाग्दत्ता न भवति सात्राप्रत्ता । अप्रत्तेतिविशेषणात् प्रदानात् ऊर्ध्वं प्राग् विवाहादुप्तन्नः कानीनो वोढुरेव भवति । तदभिप्रायेणाह मनुः ।
	पितृवेश्मनि कन्या तु यं पुत्रं जनयेद् रहः ।
	तं कानीनं वदेन् नाम्ना वोढुः कन्यासमुद्भवम् ॥ इति ।
अक्षतायां क्लीबादिभार्यायां विधवायामविधवायां वा भार्यायां तु क्षतायां परैरुपभुक्तायां पुनः परिगृह्य संस्कृतायां यो जातः स पौनर्भवसंज्ञकः । पुनर्भूः प्रथमे ऽध्याये कथिता । एते च स्वसंबन्धिक्षेत्रोत्पन्नत्वात् प्रत्यासन्नतया पूर्वमुक्ताः । क्षेत्रतो ऽपि नास्ति येषां संबन्धस्ते जघन्या इति पश्चादुच्यन्ते । तत्र यो मातापितृभ्यां पित्रेव वा मात्रा वा भर्त्रनुमतया यस्मै दत्तः स तस्य दत्तको नाम पुत्रो भवति । मनुः ।
	माता पिता वा दद्याताम् यदद्भिः पुत्रम् आपदि ।
	सदृशां प्रीतिसंयुक्तौ स ज्ञेयो दत्त्रिमः सुतः ॥
अद्भिरिति सकलदानधर्मोपलक्षणार्थम् । आपदि दुर्भिक्षादौ । अथ वा ग्रहीतुरापदि । सुताभावे सदृशं दातुर्ग्रहीतुश् च सवर्णम् । प्रीतिसंयुक्तौ न भयादिसंयुक्ताव् इत्यर्थः । [७३७] तथा ।
	गोत्ररिक्थे जनयितुर्न हरेद् दत्त्रिमः सुतः ।
	गोररिक्थानुगः पिण्डो व्यपैति ददतः स्वधा ॥
ततश् दत्तकः पूर्वस्य पितुर्गोत्रं रिक्थं च न गृह्णीयात् । पिण्डं च तस्मै न दद्यात् । किं तु द्वितीयस्यैव पितुर्गोत्रादिग्राहकः पिण्डदश् च भवेत् । पिण्डशब्दो ऽत्र सकलौर्ध्वदैहिकोपलक्षणार्थः । एवं कृत्रिमदत्तात्मापविद्धन्यायसाम्यात् त्रयोदशविधं पुत्रं निरूप्य तद्व्यवस्थां वर्णक्रमेणाह ब्रह्मपुराणे ।
	दत्तकश् च स्वयंदत्तः कृत्रिमः क्रीत एव च ।
	अपविद्धश् च ये पुत्रा भरणीयाः सदैव हि ॥
	भिन्नगोत्राः पृथक्पिण्डाः पृथग्वंशकरास्तथा ।
	सूतके मृतके चापि त्र्यहाशौचस्य भागिनः ॥
	अथ वस्त्रान्नदातॄणां बीजक्षेत्रवतां तथा ।
	शूद्रो दासः पारशवो विप्राणां विद्यते क्वचित् ॥
	राज्ञां तु शापदग्धानां नित्यं क्षयवतां तथा ।
	अथ सङ्ग्रामशीलानां न कदाचिद् भवन्ति ते ।
	औरसो यदि वा पुत्रस्त्व् अथ वा पुत्रिकासुतः ॥
	विद्यते न हि तेषां तु विज्ञेयाः क्षेत्रजादयः ।
	एकादश् पृथग्गोत्रा वंशमात्रकरास्तु ते ॥
	श्राद्धादि दासवत् सर्वे तेषां कुर्वन्ति नित्यशह् ।
	गूढोत्पन्नश् च कानीनः सहोड्ःअः क्षेत्रजस्तथा ॥
	पौनर्भवश् च वैश्यानां राजदण्डभयादपि ।
	वर्जिताः पञ्च बलिनः शेषाः सर्वे भवन्ति हि ॥
	शूद्राणां दासवृत्तीनां परपिण्डोपजीविनाम् ।
	परायत्तशरीराणां न क्वचित् पुत्र इष्यते ॥
	तस्माद् दासस्य दास्याश् च जायते दास एव हि ॥
वसिष्ठः: "शोणितशुक्रसंभवः पुरुषो मातापितृनिमित्तकस्तस्य प्रदानविक्रयपरित्यागेषु मातापितरौ प्रभवतः । न त्व् एकं पुत्रं दद्यात् । स हि संतानाय पूर्वेषाम्, न तु स्त्री पुत्रं दद्यात् प्रतिगृह्णीयाद् वान्यत्रानुज्ञानाद् भर्तुः, पुत्रं प्रतिग्रहीष्यन् बन्धून् आहूय राजनि चावेद्य निवेशनस्य मध्ये व्याहृतिभिर्हुत्वादुरेबान्धवमसंनिकृष्टमेव [७३८] प्रतिगृह्णीयात् । संदेहे चोत्पन्ने दूरेबान्धवं शूद्रमेव स्थापयेद् विज्ञायते ह्येकेन बहूंस्त्रायते" इति । न त्व् एकं दद्याद् इति ददातिः प्रदर्शनार्थः । तेन विक्रयादाव् अप्ययं निषेधो भवति । तथा पुत्रं प्रतिग्रहीष्यन्न् इत्यस्यापि प्रदर्शनार्थत्वाद् बन्धून् आहूयेत्यादि धर्मजातं क्रयादाव् अपि कार्यं न्यायसाम्यात् । अदूरेबान्धवा यस्य सो ऽदूरेबान्धवः । बान्धवानामदूरदेशत्वेन तस्य कुलीनता शक्या ज्ञातुम् । तेनादूरेबान्धवं विदिताभिजनं पुत्रं प्रतिगृह्णीयाद् इत्यर्थः । न पुनर्बन्धुसंनिधौ गृह्णीयाद् इति, बन्धून् आहूयेत्यनेनैव तत्सिद्देः । असंनिकृष्टमसंबन्धिनमेव प्रतिगृह्णीयात् । जातिसंदेहे चोत्पन्ने दूरेबान्धवं व्यवहितदेशवर्तिबान्धवं शूद्रमिव स्थापयेद् आ निश्चयात् । महता यत्नेन निश्षयं कुर्याद् इति तात्पर्यार्थः । अत्र हेतुत्वेन श्रुतिमुपन्यस्यति — विज्ञायते ह्येकेन बहूंस्त्रायत इति, एकेन पुत्रेण बहून् पूर्वजांस्त्रयत इति । तस्माज् जाताभिजनमेव गृह्णीयान् नेतरमिति तात्पर्यार्थः । क्रीतनामा पुत्रो भवति, यो मातापितृभ्यां विक्रीतः प्राप्यते । कृत्रिमसंज्ञकस्तु पुत्रो भवति, यः स्वयमेव त्वं मे पुत्रो भवेति पुत्रः क्रियते । यस्त्व् अहं ते पुत्रो भवामीत्यात्मानमप्रार्थित एव ददाति स स्वयंदत्तसंज्ञकः पुत्रो भवति । यस्तु परिणीयमानाया गर्भे विन्नो लब्धः स पुत्रः सहोढज उच्यते । मनुः ।
	क्रीणीयाद् यद् त्व अपत्यार्थे मातापित्रोर्यमन्तिकात् ।
	स क्रीतकः सुतस्तस्य सदृशो ऽसदृशो ऽपि वा ॥
सदृशो ऽसदृश इति गुणापेक्षं वचनं न जात्यपेक्षम् ।
	सदृशं तु प्रकुर्याद् यं गुणदोषविचक्षणम् ।
	पुत्रं पुत्रगुणैर्युक्तं स विज्ञेयस्तु कृत्रिमः ॥
अत्र सदृशग्रहणं जात्यपेक्षम् ।
	मातापितृविहीनो यस्त्यक्तो वा स्यादकारणात् ।
	आत्मानं स्पर्शयेद् यस्मै स्वयंदत्तस्तु स स्मृतः ॥
त्यागकारणं पातित्यम्, स्पर्शयेद् दद्यात् ।
	या गर्भिणी संस्क्रियते ज्ञाताज्ञातापि वा सती ।
	वोढुः स गर्भो भवति सहोढ इति चोच्यते ॥
मातापितृभ्यामुत्सृष्टः पातित्यादिकारणमन्तरेण त्यक्तो येन गृह्यते, स तस्यापविद्धसंञ्जकः पुत्रो भवति । [७३९] मनुः ।
	मातापितृभ्यामुत्सृष्टं तयोरन्यतरेण वा ।
	यं पुत्रं प्रतिगृह्णीयादपविद्धः स उच्यते ॥ २।१२८, १२९, १३०, १३१ ॥


	पिण्डदो ऽंशहरश् चैषां पूर्वाभावे परः परः ॥ २।१३२ ॥

एषामुक्तानाम् औरसादीनां मुख्यामुख्यपुत्राणां मध्ये पूर्वस्य पूर्वस्याभाव उत्तर उत्तरः श्राद्धदाने धनादाने चाधिक्रियते । पुत्रप्रतिनिधीनां मध्ये दत्तक एव कलियुगे ग्राह्यः । अत एव कलौ निवर्तन्त इत्यनुवृत्तौ शौनकेनोक्तम् ।
	दत्तौरसेतरेषां तु पुत्रत्वेन परिग्रहः ॥ इति ।
यदा तु पुत्रिकायां कृतायाम् औरसो जायते तदाह मनुः ।
	पुत्रिकायां कृतायां तु यदि पुत्रो ऽनु जायते ।
	समस्तत्र विभागः स्याज् ज्येष्ठता नास्ति हि स्त्रियाः ॥
क्षेत्रजं प्रति विशेषम् आह मनुरेव ।
	यद्येकरिक्थिनौ स्याताम् औरसक्षेत्रजौ सुतौ ।
	यद् यस्य पैतृकं रिक्तं तत् स गृह्णीयात् नेतरः ॥
एतत् क्षेत्रजस्य द्व्यामुष्यायणस्य बीजिधने ऽधिकारित्वं विधत्ते । वसिष्ठस्तु दत्तके पुत्रे सत्य् औरसोत्पत्तौ विशेषम् आह: "तस्मिंश् चेत् प्रतिगृहीत औरसः पुत्र उत्पद्यते चतुर्थभागभागी स्यात्" इति । सर्वे च न्यूनाधिकभागविकल्पाः सगुणनिर्गुणापेक्षया व्यवस्थापनीयाः । सर्वेषां च पुत्रप्रतिनिधीनां पूर्वाभावे परेषां दायहरत्वे सत्यपि केचिद् दायादाः केचिच् च नेति यदुच्यते मन्द्वादिभिस्तत्रायमभिप्रायः — पितृसपिण्डस्यापुत्रदायहारिणस्त एव पुत्रप्रतिनिधयो भवन्ति, ये दायादत्वेन निर्दिष्टा नेतर इति ॥ २।१३२ ॥


सर्वेषामेव पूर्वोक्तानां पुत्रप्रतिनिधिलक्षणानां विशेषम् आह ।

	सजातीयेष्व् अयं प्रोक्तस्तनयेषु मया विधिः ।

गूढोत्पन्नादय आत्मनः सजातीया एव सवर्णा एव पुत्रत्वेन ग्राह्या नेतर इति तात्पर्यार्थः । शूद्रापुत्रः स्वे क्षेत्रे स्वयमुत्पादितश् चेति न प्रतिनिधिः किं त्व् औरसः, तथापि प्रतिनिधिषु मनुना पठितः । तत्रायमभिप्रायः — [७४०] अन्येष्व् अनुलोमजेष्व् औरसेषु सत्सु न प्रतिनिधिरस्ति, शूद्रापुत्रस्त्व् औरसे सत्यपि पुत्रप्रतिनिधिः कार्य एवेति । मनुः ।
	यद्यपि स्यात् तु सत्पुत्रो यद्यपुत्रो ऽपि वा भवेत् ।
	नाधिकं दशमाद् दद्याच् छूद्रापुत्राय धर्मतः ॥
अपुत्रस्य दशमादंशादधिकं पत्न्यादयो गृह्णन्तीत्यर्थसिद्धम् 


	जातो ऽपि दास्यां शूद्रेण कामतो ऽंशहरो भवेत् ॥ २।१३३ ॥
	मृते पितरि कुर्युस्तं भ्रातरस्त्व् अर्धभागिकम् ।
	अभ्रातृको हरेत् सर्वं दुहितॄणां सुताद् ऋते ॥ २।१३४ ॥

शूद्रेण दास्यामुत्पन्नः पितुरिच्छातो ऽंशहरो भवेत् । पिता यावन्तमंशं दातुमिच्छति तस्मै तावांस्तस्य भवतीत्यर्थः । मृते पितरि परिणीताः पुत्रास्तदीया भ्रातर एकस्य यावान् भागो भवति, तदर्धं तस्मै दद्युः । अभ्रातृकस्तु पितृपरिणीतोत्पन्नभ्रातृरहितो दौहित्रेष्व् असत्सु सर्वं पित्र्यं हरेत् । सत्सु तु भागार्धमेव । अत्र शूद्रग्रहणाद् द्विजोत्पन्नस्य दासीपुत्रस्य पितृधनांशहरत्वं नास्तीति गम्यते ॥ २।१३३, १३४ ॥


पुत्रतत्प्रतिनिधिरहितस्य मृतस्य धनभाजां क्रमम् आह ।

	पत्नी दुहितरश् चैव पितरौ भ्रातरस्तथा ।
	तत्सुता गोत्रजो बन्धुशिष्यसब्रह्मचारिणः ॥ २।१३५ ॥
	एषामभावे पूर्वस्य धनभाग् उत्तरोत्तरः ।
	स्वर्यातस्य ह्यपुत्रस्य सर्ववर्णेष्व् अयं विधिः ॥ २।१३६ ॥

अपुत्रस्याविद्यमानमुख्यगौणपुत्रस्य स्वर्यातस्य मृतस्य धनभाग् धनहारी पत्न्यादीनां क्रमेण निर्दिष्टानां पूर्वस्य पूर्वसाभाव उत्तर उत्तरो वेदितव्यः । एष विधिः सर्ववर्णसाधारणः । बृहस्पतिः ।
	आम्नाये स्मृतितन्त्रे च लोकाचारे च सूरिभिः ।
	शरीरार्धं स्मृता भार्या पुण्यापुण्यफले समा ॥
	यस्य नोपरता भार्या देहार्धं तस्य जीवति ।
	जीवत्यर्धशरीरे ऽर्थं कथमन्यः समाप्नुयात् ॥
	सकुल्यैर्विद्यमानैस्तु पितृभ्रातृसनाभिभिः ।
	असुतस्य प्रमीतस्य पत्नी तद्बागहारिणी ॥
[७४१]	पूर्वं मृता त्व् अग्निहोत्रं मृते भर्तरि तद्धनम् ।
	विन्देत् पतिव्रता नारी धर्म एव सनातनः ॥
	जङ्गमं स्थावरं हेम रूप्यधान्यरसाम्बरम् ।
	आदाय दापयेच् छ्राद्धं मासषाण्मासिकादिकम् ॥
	पितृव्यगुरुदौहित्रान् स्वसृभर्त्रीयमातुलान् ।
	पूजयेत् कव्यपूर्ताभ्यां वृद्धानाथातिथीन् स्त्रियः ॥
	तत्सपिण्डा बान्धवाश् च ये तस्याः परिपन्थिनः ।
	हिंस्युर्धनानि तान् राजा चौरदण्डेन शासयेत् ॥
विष्णुः: "अपुत्रस्य धनं पत्न्यभिगामि, तदभावे दुहितृगामि, तदभावे पितृगामि, तदभावे मातृगामि, तदभावे भ्रातृगामि, तदभावे भ्रातृपुत्रगामि, तदभावे बन्धुगामि, तदभावे सकुल्यगामि, तदभावे सहाध्यायगामि, तदभावे ब्राह्मणधनवर्जं राजगामि" । बृहस्पतिः ।
	मृतो ऽनपत्यो ऽभार्यश् चेदभ्रातृपितृमातृकः ।
	सर्वे सपिण्डास्तद् दायं विभजेरन् यथांशतः ॥
शङ्खः पुनरन्यथा क्रमम् आह: "अथापुत्रस्य स्वर्यातस्य भ्रातृगामि द्रव्यम्, तदभावे मातापितरौ लेभेताम् पत्नी वा ज्येष्ठा" इति । देवलः ।
	ततो दायमपुत्रस्य विभजेरन् सहोदराः ।
	तुल्या दुहितरो वापि ध्रियमाणः पितापि वा ॥
	सवर्णा भ्रातरो माता भार्या चेति यथाक्रमम् ॥ इति ।
नारदो ऽपि ।
	भ्रातॄणामप्रजाः प्रेयात् कश्चिच् चेत् प्रव्रजेत वा ।
	विभजेरन् धनं तस्य शेषास्ते स्त्रीधनं विना ॥
	भरणं चास्य कुर्वीरन् स्त्रीणाम् आ जीवितक्षयात् ।
	रक्षन्ति शय्यां भर्तुस् चेद् आच्छिन्द्युरिततासु तत् ॥
तथा ।
	अन्यत्र ब्राह्मण्त् किं तु राजा धर्मपरायणः ।
	तत्स्त्रीणां जीवनं दद्यादेष दायविधिः स्मृतः ॥ इति ।
एवमेषां वाक्यानाम् आपाततः प्रतिभासमानविरोधानां विरोधपरिहारेण प्रामाण्यसिद्धये भिन्नविषयता वाच्या । अत्र केचिद् आहुः — या देवरादन्यस्माद् वापि सपिण्डाद् गुरुश्वशुरादिवचनात् पुत्रमिच्छति, तद्विषयं पत्नीदुहितर [७४२] इत्यादिवचनमिति । तदयुक्तम्, दुष्परिहारो हि बहुतरस्मृत्यन्तरविरोधो ऽत्र पक्षे । तथा हि — "रिक्थलोभान् नास्ति नियोगः" इति वसिष्ठः । अनेन हि रिक्थग्राहिण्या नियोगानधिकार उच्यते । ननु मा भूत् तस्मान् नियोगः, पूर्वमेव नियुक्तायाः पश्चाद् धनभाक्त्वम् "पत्नी दुहितरः" इत्यनेन विधीयताम्, तदसत् । तथा हि सति तेनैव जनिष्यमाणेन क्षेत्रजेन पुत्रेण धनस्वामिनो ऽतीतस्य पुत्रवत्त्वं स्यात् । अपुत्रस्य धनं पत्नी भजत इति पत्नी दुहितर इत्यनेन विधीयते । अत एव मनुः ।
	धनं यो बिभृयाद् भ्रातुर्मृतस्य स्त्रियमेव वा ।
	सो ऽपत्यं भ्रातुरुत्पाद्य दद्यात् तस्यैव तद् धनम् ॥ इति ।
तस्यैव तन् न तु जनन्या इत्यर्थः ।
	संस्थितस्यानपत्यस्य गोत्रात् तन्तुं समाहरेत् ।
	तत्र यो रिक्थभागः स्यात् तं तस्मै प्रतिपादयेत् ॥
तस्यै तन्तवे ऽपत्यायेत्यर्थः । तच् च नियोगार्थित्वं रिक्थग्राहित्वे विरुद्धत्वात् कथमिव हेतुः । विरोधमेव गौतमः स्पष्टयति: "पिण्डगोत्रार्थसंबद्धा रिक्थं विभजेरन् स्त्री वानपत्यस्य बीजं वा लिप्सेत" इति । अनेन ह्यनपत्यभर्तृधनग्राहित्वस्य बीजलिप्सासुचितनियोगार्थित्वस्य च विकल्पः प्रतिपाद्यते । अतः स्पष्टो विरोधः । वृद्धमनुरपि,
	अपुत्रा शयनं भर्तुः पालयन्ती व्रते स्थिता ।
	पत्न्येव दद्यात् तत्पिण्डं कृत्स्नमंशं लभेत च ॥
इति वदन् नियोगार्थिन्या नास्ति रिक्थग्राहित्वमिति स्पष्टयति । तथा हि सति भर्तुः शयनं पालयन्तीति न वाच्यं स्यात् । तस्मान् नेयं व्यवस्था युज्यते । कथं तर्हि विरोधपरिहारः । उच्यते — "अपुत्रा शयनं भर्तुः" इत्यादिमनुवाक्योक्तगुणा पत्नी पितृभ्रातृसद्भावे ऽपि स्वयमेव पतिधनं समग्रं गृह्णाति, पत्युश् च श्राद्धादि करोति । अनेनैवाभिप्रायेण बृहस्पतिनाप्युक्तम् ।
	पितुः पुत्रेण कर्तव्या पिण्डदानोदकक्रिया ।
	पुत्राभावे तु पत्नी स्यात् तदभावे सहोदरः ॥ इति ।
तथा या पितृधनानुपघातेन स्वयमर्जयितुर् भर्तुः परिचर्यां यथावत् कृतवती संयतेन्द्रिया च सा भर्तुः सकलमेव धनं देवरेषु विद्यमानेष्व् अपि गृह्णाति । या तु तारुण्यादिना संभावितव्यभिचारा तस्यां विद्यमानायामपि मृतकस्य [७४३] भर्तुर् भ्रातृगाम्येव वित्तम्, न तु पत्नीगामि । तत्रापि चैषा व्यवस्था — यदि तद्भ्रातृभिः स्वपितृधनानुपघातेन संभूय समुत्थानेन धनमर्जितम्, तदा पित्रोः सद्भावे ऽपि भ्रातर एव धनग्राहिणः । यदा तु पितृपितामहाद्युपार्जितं धनम्, तदा न भ्रातॄणां धनभागित्वं किं तु पित्रोरिति । एवं विषयव्यवस्थायां सर्ववाक्याविरोधः । न च वाच्यमेकाकिनी स्त्री यज्ञे ऽनधिकृता कथं यज्ञार्थतयोत्पन्नं गृह्णीयाद् इति । सर्वस्या एव धनोत्पत्तेर्यज्ञार्थत्वे प्रमाणाभावात् । यैव हि "द्वादश रात्रीर्दीक्षितो भृतिं बध्नीत" इत्येवमादिवचनविहिता सैव धनोत्पत्तिः क्रत्वर्था । अन्यथा तु पुरुषार्थैव । यदपि चार्थवादवचनम् "तस्मात् स्त्रियो निरिन्द्रिया अदायादाः" इति, तदपि यथाप्राप्ति वर्णनीयमनुवादकत्वाद् इति पुत्रसद्भावविषयत्वेन व्याख्येयम् । अस्ति च स्त्रीणामेकादिनीनामपि पूर्तधर्माधिकारः । तेन तत्र धनं ता उपयोक्ष्यन्ते । यत् तु नारदेन "भ्रातॄणामपजाः प्रेयात्" इत्यभिधायोक्तम्, "तस्मात् स्त्रियो निरिन्द्रिया अदायादाः" इति, तदपि यथाप्राप्ति वर्णनीयमनुवादकत्वाद् इति पुत्रसद्भावविषयत्वेन व्याख्येयम् । अस्ति च स्त्रीणामेकाकिनीनामपि पूर्तधर्माधिकारः । तेन तत्र धनं ता उपयोक्ष्यन्ते । यत् तु नारदेन "भ्रातॄणामप्रजाः प्रेयात्" इत्यभिधायोक्तम्,
	भरणं चास्य कुर्वीरन् स्त्रीणाम् आ जीवितक्षयात् ।
इत्यादि, तत् पुनर्भूस्वैरिण्यदिविषयं वेदितव्यम् । स्त्रीशब्दमात्रप्रयोगाट् । पत्नीशब्दस्तु विवाहयज्ञसंयोगिन्यामेव वर्तते "पत्युर्नो यज्ञसंयोगे" इति शब्दस्मृतेः । एवं पत्न्यामसत्यां पितृसमानवर्णा दुहितरो ऽपुत्रधनस्वामिन्यः । नारदः ।
	पुत्राभावे तु दुहिता तुल्यसंतानदर्शनात् ।
	पुत्रश् च दुहिता चौभौ पितुः संतानकारकौ ॥
तथा ।
	यथैवात्मा तथा पुत्रः पुत्रेण दुहिता समा ।
	तस्याम् आत्मनि तिष्ठन्त्यां कथमन्यो धनं हरेत् ॥
बृहस्पतिः ।
	अङ्गादङ्गात् संभवति पुत्रवद् दुहिता नृणाम् ।
	तस्यां पितृधनं त्व् अन्यः कथं गृह्णीत मानवः ॥
	सदृशी सदृशेनोड्ःआ शाध्वी शुश्रूषणे रता ।
	कृताकृता वा पुत्रस्य पितुर्धनहरी तु सा ॥
सदृशी सवर्णा । अतो ऽसवर्णाया दुहितुरनधिकारो दायहरत्वे । [७४४] कृताकृता पुत्रिकेत्यर्थः । अत्र च कृताकृता वेत्यनेन पुत्रिका दृष्टान्ततयोपादीयते, न पुनस्तस्या अपुत्रपितृधनग्राहित्वं विधीयते । न हि पुत्रिकापितापुत्र इति शक्यते वक्तुम्, पुत्रिकाया अपि पुत्रत्वात् । तथा च वसिष्ठः: "तृतीयः पुत्रिका विज्ञायते" इति । एतेन यदुक्तं केनचित् पत्नी दुहितर इत्यत्र दुहितृशब्देन पुत्रिकोच्यते इति तन् निरस्तं वेदितव्यम् । माता च पिता च पतरौ तौ पुत्रस्य पत्न्या दुहितृभिश् च रहितस्य धनग्राहिणौ । बृहस्पतिः ।
	भार्यासुतविहीनस्य तनयस्य मृतस्य तु ।
	माता रिक्थहरी ज्ञेया भ्राता वा तदनुज्ञया ॥
मनुः ।
	अनपत्यस्य पुत्रस्य माता दायमवाप्नुयात् ।
	मातर्यपि च वृत्तायां पितुर्माता धनं हरेत् ॥
पित्रोरभावे भ्रातरस्ते तु सोदरा एव प्रत्यासन्नतरत्वात् । ते हि मृतभ्रात्रपेक्षयैकस्यैव मातृवर्गस्य श्राद्धकारिणो न तु शपत्नाः । यत् तु शङ्खलिखितपैटीनसिवचः: "अपुत्रस्य स्वर्यातस्य भ्रातृगामि धनं तदभावे मातापितरौ लभेतां पत्नी वा ज्येष्ठा" इत्यादि, तत् पितृधनानुघातेनार्जितविभक्तधनेषु भ्रातृषु द्रष्टव्यम् । अतादृशभ्रातृभावे च पितरौ ज्येष्ठा वा पत्नी । उक्तलक्षणभ्रातृविलक्षणास्तु भ्रातरो याज्ञवल्क्योक्तक्रमातिक्रमेण रिक्थभाजो मन्तव्या इति सर्वमविरुद्धम् । यदपि देवलेनोक्तम्,
	ततो दायमपुत्रस्य विभजेरन् सहोदराः ।
	तुल्या दुहितरो वापि म्रियमाणः पितापि वा ॥
	सवर्णा भ्रातरो माता भार्या चेति यथाक्रमम् ॥
इति, तत्रापि शङ्खवचनव्यवस्थाप्रकारेण सोदराणां पूर्वं दायग्राहित्वं ज्ञातव्यम् । भ्रात्रभावे तत्सुतास्तदभावे गोत्रजाः । तत्र प्रत्यासन्नः पूर्वं धनभाक् । यद् आह मनुः ।
	अनन्तरः सपिण्डाद्यस्तस्य तस्य धनं भवेत् । इति ।
अनन्तरता च तेनैवोक्ता ।
	त्रयाणामुदकं कार्यं त्रिषु पिण्डः प्रवर्तते ।
	चतुर्थः संप्रदस्तेषां पञ्चमो नोपपद्यते ॥ [७४५]
संप्रदानकारकीभूतानां पित्रादीनां त्रयाणां चोदकादिदाता, यश् च तत्संततिजो ऽन्यो ऽपि तेषामेवोदकादिदाता स तस्य प्रत्यासन्नः सपिण्डः । तदत्र तु सोदरो भ्रातातिशयेन प्रत्यासन्नः, समानसंप्रदानोदकादिदातृत्वात् । तत्पुत्रः पुनर् ईषद्व्यवहितः पितृपिण्डे संप्रदानत्वात् । तत्पौत्रस्तु ततो ऽपि व्यवहितः पितृपितामहपिण्डयोर् भिन्नसंप्रदानकत्वात् । तत्पौत्रस्त्व् अत्यन्तव्यवहितः पिण्डत्रये ऽपि संप्रदानभेदात् । एवं भ्राता तत्पुत्रस्तत्पौत्र इति पितृसंततौ त्रयः प्रत्यासन्नाः सपिण्डाः । एवं पितामहसंततौ प्रपितामहसंततौ च । एषामभावे पित्रादित्रयस्य ये प्रपौत्रास्तेषां पुत्रादित्रयं सापिण्ड्याद् धनग्राहकम् । गोत्रजाभावे बन्धुः पितृष्वसा मातृष्वसा मतुलसुतादिः । तदभावे शिष्य उपनीय वेदमध्यापितो धनभाग् भवति । तदभावे सब्रह्मचारी, एकाचार्यकः । यत् तु कात्यायनेनोक्तम्,
	विभक्ते संस्थिते द्रव्यं पुत्राभावे पिता हरेत् ।
	भ्राता वा जननी वाथ माता वा तत्पितुः क्रमात् ॥
इति, तत्र पुत्राभाव इत्येतत्प्रदर्शनाऋथम् । तेन पत्न्या दुहितॄणामभाव इति द्रष्टव्यम् । पितुरभावे माता, मात्रानुमतो वा मा(भ्रा)तैव,
	माता रिक्थहरी ज्ञेया भ्राता वा तदनुज्ञया ।
इति वचनात् । एषामभावे मृतस्य पितामही, दुहितृदौहित्रानन्तरम् । बृहस्पतिः ।
	तदभावे भ्रातरस्तु भ्रातृपुत्राः सनाभयः ।
	सकुल्या बान्धवाः शिष्याः श्रोत्रियाश् च धनार्हकाः ॥
नारदः ।
	अभावे च दुहितॄणां सकुल्या बान्धवास्तथा ।
	ततः सजात्याः सर्वेषामभावे राजगामि तत् ॥
	अन्यत्र ब्राह्मणात् किं तु राजा धर्मपरायणः ।
	तत्स्त्रीणां जीवनं दद्यादेष दायविधिः स्मृतः ॥
अत्राभावे दुहितॄणामिति पित्रोरप्यभाव उपलक्ष्यते । तत्स्त्रीणामपरिणितानां स्वैरिणीनां वा पुनर्भ्वा वा ।
	सर्वेषामप्यभावे तु ब्राह्मणा रिक्थभागिनः ।
	त्रैविद्याः शुचयो दान्तास्तथा धर्मो न हीयते ॥
	अहर्यं ब्राह्मणद्रव्यं राज्ञा नित्यमिति स्थितिः ।
	इतरेषां तु वर्णानां सर्वाभावे हरेन् नृपः ॥ [७४६]
नृपो जनपदस्य त्राता । बृहस्पतिः ।
	ये पुत्राः क्षत्रविट्शूद्राः पत्नीभ्रातृवर्जिताः ।
	तेषां धनहरो राजा सर्वस्याधिपतिर्हि सः ॥
पैठीनसिः: "परिषद्गामि (?) वा श्रोत्रियद्रव्यं न राजगामि, न हाऋयं राज्ञा देवतागणसंस्थितं न निक्षेपोपनिधिक्रियाक्रमागतं न बालस्त्रीधनान्येवं ह्याह —
	न हार्यं स्त्रीधनं राज्ञा तथा बालधनानि च ।
	नार्याः षडागमं वित्तं बालानां पैतृकं धनम् ॥
स्मृतिः: "यो यत आददीत स तस्मै श्राद्धं कुर्यात् पिण्डं त्रिपुरुषं दद्यात्" इति । त्रिपुषमित्यमावास्याश्राद्धाभिप्रायम् । विष्णुः: "अतः पितृवित्तालाभे ऽपि पिण्डं दद्यात्" । 
	पत्नी दुहितर इत्यत्र वाक्ये केचित् पर्यनुयुञ्जते, यथा — स्त्रियाः सभर्तृकाया एवेष्टापूर्तयोरधिकारो न तु केवलायास्तस्या भर्तृरहितत्वादेव च तया न कामः सेवनीयः कीम् तु तपस्तीव्रम् । न च धर्मकामयोरनुपयुज्यमानो ऽर्थो भवति पुरुषार्थः । तस्मात् पित्रादिषु धर्मकामोपयोगिधनभाजनेषु सत्सु न पत्न्या धनभाक्त्वम्, तस्मादपुत्रस्य मृतकस्य धनं पत्नी निर्वाहमात्रसमर्थम् आदद्यान् नाधिकम्, तद्विषयं पत्न्या धनभाक्त्ववचनम् । यस्य तु पत्नीरहितस्य धनं दुहितृविवाहमात्रपर्याप्तं तद्विषयं दुहितॄणां धनग्राहित्वमनेनोच्यते । अतो ऽधिकस्य मृतकधनस्य पत्नीदुहितृसद्भावे ऽपि सपिण्डाः पित्रादय एव ग्राहकाः शङ्खादिवाक्यसार्थ्याद् भवन्तीति मन्तव्यमिति ।
	तदयुक्तम्, धनस्वामिनः प्रमये सति तद्धने ऽन्यस्य स्वामित्वोत्पत्तौ विधेयायां तथाह भगवान् — पत्न्या दुहितॄणां स्वामितोत्पन्नैव न तूत्पाद्या । "पाणिग्रहणाद् धि सहत्वम्" इत्यादिना आपस्तम्बवाक्येन भर्तृधने स्त्रीणां स्वामित्वं पाणिग्रहणमेव साधयतीति विधीयते । दुहितॄणां पुत्रवज् जन्मनैव पितृधने स्वामिभावसिद्धिरिति वेदितव्यम् । ततश् च पत्न्यां दुहितरि सत्यां तयोः स्वामित्वं बाधित्वा पित्रादिस्वामित्वविधिरनेन वाक्येन न कार्यः । अभावे तु पत्नीदुहित्रोर्बाधनिरपेक्षं विधायकत्वमस्येति वैरूप्यम् आपद्यते, ततस्तत्परिहारार्थं पत्न्याद्यभाव एव पित्रादीनां धनभाक्त्वमिह प्रमेयम् । यत् तु शङ्खादिभिः [७४७] पित्राद्यभावे पत्न्या धनग्राहकत्वमुच्यते, तत् कारणान्तरेण भर्तृधने यस्या अधिकारादिपदास्पदं स्वामित्वमपेतं द्रष्टव्यम् । उक्तं च कारणान्तरम् — "हृताधिकारां मलिनाम्" इत्यत्र भर्तृधने पत्न्याः स्वामित्वभ्रंशं प्रति । तस्मादुक्तैव व्यवस्था उक्तम् । उक्तं हि स्त्रीणामभर्तृकाणां मन्त्राग्निसाध्यधर्मादन्यत्र धर्मे दानादाव् अस्त्यधिकार इति । तेन स्वतन्त्रोपयुज्यमाने ऽर्थे तासामुपयोगः ॥ २।१३५, १३६ ॥


अथ गृहस्थव्यतिरिक्तानाम् आश्रमिणां परेतानां धनग्राहकान् सक्रमकान् आह ।

	वानप्रस्थयतिब्रह्मचारिणां रिक्थभागिनः ।
	क्रमेणाचार्यसच्छिष्यधर्मभ्रात्रेकतीर्थिनः ॥ २।१३७ ॥

वानप्रस्थादीनामन्यतमस्य मृतस्य रिक्थम् आचार्यादयः क्रमेण गृह्णीयुः । पूर्वस्य पूर्वस्याभाव उत्तर उत्तरो गृह्णीयाद् इत्यर्थः । सद्गुणवाञ् शिष्यः सच्छिष्यः । धर्मभ्राता समानाचार्यः । एकतीर्थी एकसिद्धान्तः । एकवाराणसीप्रभृतितीर्थनिवासी वा । वानप्रस्थस्य धनमस्तीति वचनात्, 
	त्यजेद् आश्वयुजे मासि उत्पन्नं पूर्वसंचितम् ।
इत्यस्माद् गम्यते । यतिब्रह्मचारिणोरपि कन्थादि किंचिदस्त्येव ॥ २।१३७ ॥


अपुत्रस्य भ्रातुः पत्नीदुहितॄणां पित्रोश् चाभावे भ्रातॄणां भवतीत्युक्तं तत्र विशेषम् आह ।
	संसृष्टिनस्तु संसृष्टी सोदरस्य तु सोदरः ।
	दद्यादपहरेच् चांशं जातस्य च मृतस्य च ॥ २।१३८ ॥
	अन्योदर्यस्तु संसृष्टी नान्योदर्यधनं हरेत् ।
	असंसृष्ट्यपि चादद्यात् सोदर्यो नान्यमातृकः ॥ २।१३९ ॥

विभक्तस्य धनस विभक्तेनैव धनान्तरेण मिश्रणं संसृष्टं तद्वान् संसृष्टी, तस्य मृतस्य धनं संसृष्ट्येव भ्राता हरेत् । भ्रातात्र सोदर एव न पुनरन्योदर्यः संसृष्ट्यपि । संसृष्टिनस्तु जातस्य तन्मरणोत्तरकालमुत्पन्नस्य पुत्रस्य तद्भागं तत्पुत्राय जीवन्संसृष्टी दद्यात् । एतच् चात्र प्रसङ्गादुक्तम् । अत्र बृहस्पतिः ।
[७४८]	विभक्तो यः पुनः पित्रा भ्रात्रा चैकत्र संस्थितः ।
	पितृव्येणाथ वा प्रीत्या तत्संसृष्टः स उच्यते ॥ 
अनेन त्रिविधा संसृष्टिनो भवन्तीत्यनूद्यते । तेषां मध्यादपुत्रस्य संसृष्टिनो ऽंशः सोदरेण संसृष्टिना ग्राह्य इति यदुच्यते तत् किं मृतस्य पत्न्यादिसद्भावे तद्विपर्यते चेति जिज्ञासायाम् आह ।
	यदा कश्चित् प्रमीयेत प्रव्रजेद् वा कथंचन ।
	न लुप्यते तस्य भागः सोदरस्य विधीयते ॥
	या तस्य भगिनी सा तु ततो ऽंशं लब्धुमर्हति ।
	अनपत्यस्य धर्मो ऽयमभार्यपितृकस्य च ॥ इति ।
अतश् च संसृष्टिनो ऽपि यदि पत्न्यादयः सन्ति तदा पत्नी दुहितर इत्ययमेव क्रमः । यत्र भ्रातॄणां रिक्थग्राहित्वे प्राप्ते संसृष्टिसोदरत्वसंभवे तद्विशिष्टस्यैव भ्रातुर्धनभाक्त्वं नियम्यते । भगिन्याः सोदरभ्रात्रभावे ऽधिकारिता मन्तव्या । अन्यथा "तस्मान् निरिन्दिर्याः स्त्रिओ ऽदायादाः" इति श्रुतिविरोधः स्याद् इति । उक्तमेतत् संसृष्टिनो मृतकस्यांशं सोदर्यः संसृष्टी हरेद् इति । एतदेव व्यतिरेकतः स्पष्टयितुम् आह ।
	अन्योदर्यस्तु संसृष्टी नान्योदर्याद् धनं (-दर्यधनं) हरेत् ।
निगदव्याख्यातमेतत् । यदा पुनरन्योदर्यः संसृष्टी न सोदरश् चेत् तदा को ऽंशहर इत्यपेक्षायाम् आह ।
	असंसृष्ट्यपि चादद्यात् सोदर्यो नान्यमातृज: (कः) ।
सोदर्यो यद्यप्यसंसृष्टी तथापि स एवाददीत न पुनरन्योदर्यः संसृष्ट्यपि । अन्योदर्यस्य संसृष्टितं विशेषणमसंसृष्ट्यपीत्यपिशब्दाद् गम्यते, तेनायमर्थः सिद्धाह् — यदि सोदरत्वं संसर्गित्वं च विद्यते तदा स एव तादृशस्यांशं हरति । यदा पुनः संसृष्टित्वमन्योदर्यस्य तदा सोदरत्वमेवांशहरत्वे निमित्तं नेतर्द् इति । मनुः ।
	विभक्ताः सह जीवन्तो विभजेरन् पुनर्यदि ।
	समस्तत्र विभागः स्याज् ज्यैष्ठ्यं तत्र न विद्यते ॥
अनेन ज्यैष्ठ्यनिमित्तं विभागवैषम्यं निषिध्यते नान्यनिमित्तम्, तेन संसर्गसमये म(त)दीयं यावद् धनं संसृष्टं विभागसमये तदनुसारेणैव भागं लभते । अत्रैव विशेषान्तरम् आह बृहस्पतिः ।
[७४९]	संसृष्टानां तु यः कश्चिद् विद्याशौर्यादिना धनम् ।
	प्राप्नोति तस्य दातव्यो द्व्यंशः शेषाः समांशिनः ॥
	येषां ज्येष्ठः कनिष्ठो वा हीयेतांशप्रदानतः ।
	म्रियेतान्यतरो वापि तस्य भागो न लुप्यते ॥
	सोदर्या विभजेरंस्तं समेत्य सहिताः समम् ।
	भ्रातरो ये च संसृष्टा भगिन्याश् च सनाभयः ॥
अंशप्रदानं विभागस्ततो हानिः पारिव्राज्यपातित्यादिनानधिकारः । तस्य भागो न लुप्यते कल्पनीय इत्यर्थः । तं भागं सोदरा यदि संसृष्टिनस्तदा त एव गृह्णीयुः । नासंसृष्टिनः सोदर्या अपि । संसृष्टिनां सोदराणामभावे सर्वे सोदराः समेत्य मिलित्वा सहिताः समं प्रधानाभावेन समं न्यूनाधिकं न विभजेरन् । सोदराणामभावे भगिन्यः सनाभयः सोदर्या विभजेरन्न् इति शेषः । तासामप्यभावे ऽन्योदर्या भगिन्यो भ्रातरश् च ॥ २।१३८, १३९ ॥


सर्वत्र विभागे ऽनधिकृतान् आह ।

	क्लीबो ऽथ पतितस्तज्जः पङ्गुरुन्मत्तको जडः ।
	अन्धो ऽचिकित्स्यरोगाद्या भर्तव्यास्तु निरंशकाः ॥ २।१४० ॥

क्लीबाद्या निरंशकाः । अंशो भागस्तद्रहिताः कार्याः । भर्तव्यास्तु ते भवन्ति । क्लीबः षण्डः । पतितो वक्ष्यते । तज्जः पतितोत्पन्नः । तस्य यद्यपि पतितग्रहणेनैव ग्रहणं सिद्धम्, उक्तं वसिष्ठेन "पतितोत्पन्नः पतितो भवतीत्याहुः" इति, तथापि तस्य पृथग्ग्रहणं कार्यम् । अन्यथा "औरसक्षेत्रजास्तेषाम्" इति वाक्यबलाद् भागार्हता स्यात् । पङ्गुश् चरणरहितः । उन्मत्तक उन्मादी । उन्मादो रोगविशेषः जडो मूढः । अन्धो ऽअकषुः । अचिकित्स्यरोगो ऽप्रतिसमाधेयव्याधिः । आद्यशब्दः शास्त्रान्तरोक्तानां भागानर्हाणां संग्रहार्थः । तत्र नारदः ।
	पितृद्विट् पतितः षण्ढो यश् च स्याद् औपपातिकः ।
	औरसा अपि नैते ऽंशं लभेरन् क्षेत्रजाः कुतः ॥
पितृद्विट् पितृद्वेषी । उपपातकमुपपातः । तद् युक्त औपपातिकः । मनुः ।
	सर्व एव विकर्मस्था नार्हन्ति भ्रातरो धनम् ।
	दीर्घतीव्रामयग्रस्ता जडोन्मत्तान्धपङ्गवः ॥
[७५०]	अनंशौ क्लीबपतितौ जात्यन्धबधिराव् अपि ।
	उन्मत्ता जडमूकाश् च ये च केचिन् निरिन्द्रियाः ॥
वसिष्ठः: "अनंशास्त्व् आश्रमान्तरगताः" । गृहस्थाश्रमापक्षम् आश्रमान्तरत्वम् । कात्यायनः ।
	अक्रमोढासुतश् चैव सगोत्राद्यश् च जायते ।
	प्रव्रज्यावसितश् चैव न रिक्थं तेषु चार्हति ॥
अक्रमेण वर्णक्रमजन्मक्रमातिक्रमेण योढा तस्याः सुतो ऽक्रमोढासुतः । सगोत्रात् स्त्र्यपेक्षया समानगोत्रात् परिणेतुर्यो जायते । एतेषां च वाचनिकमंशानर्हत्वम्, न पुनर्धर्मानधिकारित्वहेतुकम्, धर्मानधिकारिताया हेत्वभावात् । यद्यपि पतितस्य धर्मानधिकारस्तथापि नान्धपङ्ग्वादीनाम्, तेषां ह्याज्यावेक्षणाद्यङ्गवत्येव धर्मविशेषे ऽनधिकारो न सामान्यतो धर्ममात्रे । अस्ति हि तेषामिष्टे धर्मे गृह्याद्युक्तो ऽधिकारः । कृतदारा हि ते । तथा हि मनुः ।
	यद्यर्थिता तु दारैः स्यात् क्लीबादीनां कथंचन ।
	तेषामुत्पन्नतन्तूनामपत्यं दायमर्हति ॥
 अतः क्लीबादीनां दारवत्त्ववचनात् तेषामुपनयनमस्तीति गम्यते । न च वाच्यं दारपरिग्रहे सति पश्चादन्धत्वादिदोषोदये विषये यद्यर्थितेति वचनमिति । तथा सति पूर्ववाक्ये जात्यन्धग्रहणं न क्रियेत । भवतु वा जात्यन्धादीनामुपनयनदारपरिग्रहाभावादिष्टे धर्मे तेषामनधिकारः, पूर्ते तु शूद्रादिवदस्त्येव । तस्मान् न धर्मानधिकारित्वहेतुकं तेषामनंशत्वम्, किं तु वाचनिकमेव । यत् तु बौधायन आह: "अतीतव्यवहारान् ग्रासाच्छादनैर्बिभृयुरन्धजडक्लीबव्यसनिव्याधितादींश् चाकर्मिणः पतिततज्जातवर्जम्" इति, अकर्म कृष्यादिकं जीविकात्मकं येषां न विद्यते त इति, पतिततज्जातवर्जमिति पतितं तज्जातं च वर्जयित्वान्यान् बिभृयाद् इत्यर्थः ॥ २।१४० ॥


क्लीबादीनामनंशत्वेन तत्पुत्राणामनंशत्वं प्राप्तं तदपवादम् आह ।

	औरसाः क्षेत्रजास्त्व् एषां निर्दोषा भागहारिणः ।
	सुताश् चैषां प्रभर्तव्या यावद् वै भर्तृसात्कृताः ॥ २।१४१ ॥
	अपुत्रा योषितश् चैषां भर्तव्याः साधुवृत्तयः ।
	निर्वास्या व्यभिचारिण्यः प्रतिकूलास्तथैव च ॥ २।१४२ 
[७५१]
एषां क्लीबादीनाम् औरसाः क्षेत्रजाश् च पातित्यादिदोषरहिता अंशं लभन्ते । क्लीबस्यापत्यं चिकित्सादिवशाद् भवति, तेषां (एषां) च कन्यका आ विवाहाद् भर्तव्याः । एषामेव च योषितो ऽपुत्राः परिणीता भर्तव्या यदि साध्व्यः । व्यभिचारिण्यो देवरादिप्रतिकूलाश् च निर्वास्या गृहाद् बहिष्कार्याः । कन्यकास्तु पतितोत्पन्ना अपि पोष्या विवाहयितव्याश् च । तद् आह वसिष्ठः: "पतितोत्पन्नः पतितो भवतीत्याहुरन्यत्र स्त्रियाः सा हि परगामिनी" इति ॥ २।१४१, १४२ ॥


स्त्रियामंशहरत्वाभावे स्त्रीधनहर्तॄनग्रे विवक्षुः स्त्रीधनस्वरूपं तावद् आह ।

	पितृमातृसुतभ्रातृदत्तमध्यग्न्युपागतम् ।
	आधिवेदनिकं चैव स्त्रीधनं परिकीर्तितम् ॥ २।१४३ ॥

पित्रादिभिर्यद् दत्तमध्यग्नि विवाहकाले ऽग्निमधिकृत्य यल् लभ्यते, तदध्यग्नि । अधिवेदननिमित्तम् आधिवेदनिकम् । विद्यमानायां भार्यायां भार्यान्तरपरिणयनमधिवेदनम् । चशब्द आद्यर्थः । तेन च स्त्रीधनान्तरपरिग्रहः । तद् यथा — कार्याः पत्न्यः समांशिकाः । माताप्यंशं समं हरेत् । स्वस्मादंशाच् चतुर्भागं मातुः परिनाह्यं स्त्रियो विभजेतन् । अन्यदपि यत् स्त्रीस्वामिकं तत् स्त्रीधनमिति मन्वदिभिः परिकीर्तितम् । कात्यायनः ।
	विवाहकाले यत् स्त्रीभ्यो दीयते ह्यग्निसंनिधौ ।
	तदध्यग्निकृतं सद्भिः स्त्रीधनं परिकीर्तितम् ॥
	यत् पुनर्लभते नारी नीयमाना पितुर्गृहात् ।
	अध्यावहनिकं नाम स्त्रीधनं परिकीर्तितम् ॥
	प्रीत्या दत्तं तु यत् किंचिच् छ्वश्र्वा वा श्वशुरेण वा ।
	पादवन्दनिकं तत् तु लावण्यार्जितमुच्यते ॥
	ऊधायाः कन्यकाया वा पतियुः पितृगृहे ऽपि वा ।
	भ्रातुः सकाशात् पित्रोर्वा लब्धं सौदायिकं स्मृतम् ॥
वृद्धव्यासः ।
	यत् कन्यया विवाहे च विवाहात् परतश् च यत् ।
	पितृभ्रातृगृहात् प्राप्तं तत् तु सौदायिकं स्मृतम् ॥
तथा ।
	विवाहकाले यत् किंचिद् वरायोद्दिश्य दीयते ।
	कन्यायास्तद् धनं सर्वमविभाज्यं च बन्धुभिः ॥ [७५२]
कात्यायनः ।
	सौदायिकं धनं प्राप्य स्त्रीणां स्वातन्त्र्यमिष्यते ।
	यस्मात् तद् आनृशंस्यार्थं तैर्दत्तमुपजीवनम् ॥
	सौदायिके सदा स्त्रीणां स्वातन्त्र्यं परिकीर्तितम् ।
	विक्रये चैव दाने च यथेष्टं स्थावरेष्व् अपि ॥
यत् पुनराह नारदः:
	भर्त्रा प्रीतेन यद् दत्तं स्त्रियै तस्मिन् मृते ऽपि तत् ।
	सा यथाकाममश्नीयाद् दद्याद् वा स्थावराद् ऋते ॥
इति, तत् प्रीतिदत्तस्थावरविषयम् । कात्यायनः ।
	विवाहात् परतो यत् तु लब्धं भर्तृकुलात् स्त्रिया ।
	भर्तुः पित्रोः सकाशाद् वा अन्वाधेयं तु तद् भृगुः ॥
	गृहोपस्करवाह्यानां दोह्याभरणकर्मिणाम् ।
	मूल्यलब्धं तु यत् किंचिच् छुल्कं तत् परिकीर्तितम् ॥
व्यासः ।
	द्विसाहस्रः परो दायः स्त्रियै देयो धनस्य च ।
	यच् च भर्त्रा धनं दत्तं सा यथाकामम् आप्नुयात् ॥
प्रत्यब्दं कार्षापणसहस्रद्वयपरिमितो धनस्यैकदेशः परो दायः स्त्रियै देयः । परः परमः । दीयत इति दायः । तमिमं दायं भर्तृदत्तं वानिषिद्धेन मार्गेण यथाकामं देवरादेरनुमितमन्तरेणाप्याप्नुयात् । अतो ऽधिके तु देवराद्यनुमतिरपेक्षणीयेत्यर्थाद् गम्यते । मनुः ।
	पत्यौ जीवति यः स्त्रीभिरलंकारो धृतो भवेत् ।
	न तं भजेरन् दायादा भजमानः पतन्ति ते ॥
सततधृतालंकारविषयमेतत् ।
	न भर्ता नैव च पिता न सुतो भ्रातरो न च ।
	आदाने वा विसर्गे वा स्त्रीधने प्रभविष्णवः ॥
	यदि ह्येकतरो ऽप्येषां स्त्रीधनं भक्षयेद् बलात् ।
	सवृद्धिं(द्धि) प्रतिदाप्यः स्याद् दण्डं चैव समाप्नुयात् ॥
कात्यायनः ।
	जीवन्त्याः पतिपुत्रास्तु देवराः पितृबान्धवाः ।
	अनीशाः स्त्रीधनस्योक्ता दण्ड्यास्त्व् अपहरन्ति ये ॥
मनुः ।
	जीवन्तीनां तु तासां ये तद् धरेयुः स्वबान्धवाः ।
	ताञ् शिष्याच् चौरदण्डेन धार्मिकः पृथिवीपतिः ॥ [७५३]
मृतानां स्त्रीणां धने बान्धवानामप्यधिकारो विवाहविशेषोपाधौ विद्यत इत्यभिप्रायेणोक्तम् — जीवन्तीनामिति ॥ २।१४३ ॥


यदर्थं स्त्रीधनलक्षणमुक्तं तद् इदानीम् आह ।

	बन्धुदत्तं तथा शुल्कमन्वाधेयकमेव च ।
	अप्रजायामतीतायां बान्धवास्तदवाप्नुयुः ॥ २।१४४ ॥

बन्धुभिः पितृव्यमातुलादिभिर्यद् दत्तं यच् च शुल्कं यच् चान्वाधेयकमित्यनेन सर्वमेव स्त्रीधनमुपलक्षितं तत् स्त्रियामनपत्यायामतीतायां बान्धवा अवाप्नुयुः । बान्धवसंबन्धि तद् भवतीति अर्थः ॥ २।१४४ ॥


उक्तं सामान्येन बान्धवा अवाप्नुयुरिति, इदानीं यस्मिन् विषये बान्धवा ये ऽधिक्रियन्ते तद् आह ।

	अप्रजस् स्त्रीधनं भर्तुर्ब्राह्मादिषु चतुर्ष्व् अपि ।
	दुहितॄणां प्रसूता चेच् छेषेषु पितृगामि तत् ॥ २।१४५ ॥

अनपत्यायाः स्त्रिया ब्राह्मदैवार्षप्राजापत्यविवाहप्राप्ताया धनं तद् भर्तुर् भवति । आसुरगान्धर्मराक्षसपैशाचविवाहलब्धायास्तु तदीयं धनं पितृगामि भवति । प्रसूतापत्यवती चेद् दुहितॄणामेव । एतच् च सर्वविवाहविषयम् । पुत्रसद्भावे ऽपि दुहितृगामि मातृधनमित्येतदर्थमिदमिति । अतो मातुर्दुहितर इत्यनेन गतार्थम् । न हि तत्राधिकारक्रम उक्तः । अत एव कात्यायनः ।
	दुहितॄणामभावे तु रिक्थं पुत्रेषु तद् भवेत् ।
	बन्धुदत्तं तु बन्धूनामभावे भर्तृगामि तत् ॥
उत्तरार्धम् आसुरादिविवाहचतुष्टयोढाविषयम् । मनुः ।
	स्त्रियास्तु यद् भवेद् दत्तं पित्रा दत्तं कथंचन ।
	ब्राह्मणी तद् धरेत् कन्या तदपत्यस्य वा भवेत् ॥
यच् च तेनैवोक्तम्,
	ब्राह्मदैवार्षगान्धर्वप्राजापत्येषु यद् भवेत् ।
	अतीतायामप्रजसि भर्तुरेव तद् इष्यते ॥
इति, तत्र गान्धर्वविवाहोढाया धनस्य भर्तृगामितया विकल्प इति मन्तव्यम् । तथा स एवाह ।
	यत् तस्यै स्याद् धनं दत्तं विवाहेष्व् आसुरादिषु ।
	अतीतायामप्रजसि मातापित्रोस्तद् इष्यते ॥ [७५४]
आसुरविवाहकन्याशुल्कभाक्त्वं सोदरभ्रातॄणां तदभावे मातुः । यद् आह गौतमः: "भगिनीशुल्कः सोदर्याणाम् मूर्वं मातुः" । बौधायनः ।
	रिक्थं मृतायाः कन्याया गृह्णीयुः सोदराः स्वयम् ।
	तदभावे भवेन् मातुस्तदभावे पितुर् भवेत् ॥
मनुः ।
	अप्रजायां मृतायां तु पुत्रिकायां कथंचन ।
	धनं तत् पुत्रिकाभर्ता हरेदेवाविचारयन् ॥
अस्यां यो जायते पुत्रः स मे पुत्र इत्येवं कृतायां पुत्रिकायामेतत् । या पुनरियं मे पुत्र इति क्रियते तद्विषयम् आहतुः शङ्खलिखितौ: "प्रेतायाः पुत्रिकाया न भर्ता धनम् हरत्यपुत्रायाः" । पैठीनसिः: "प्रेतायां पुत्रिकायां न भर्ता धनम् हरति । अपुत्राया मात्रा श्वश्र्वा वा तद् ग्राह्यम्" । बृहस्पतिः ।
	मातुः स्वसा मातुलानी पितृव्यस्त्री पितृश्वसा ।
	श्वश्रूः पूर्वजपत्नी च मातृतुल्याः प्रकीर्तिताः ॥
	यदासाम् औरसो न स्यात् पुत्रो दौहित्र एव वा ।
	तत्सुतो वा धनं तासां स्वस्त्रीयाद् याः समाप्नुयुः ॥
पूर्वजस्य ज्येष्ठस्य पत्नी पूर्वजपत्नी ॥ २।१४५ ॥


स्त्रीधनविभागप्रसङ्गाद् वाग्दत्ताविषयं किंचिद् आह ।

	दत्वा कन्यां हरन् दण्ड्यो व्ययं दद्यात् सहोदयम् ।
	मृतायां सर्वम् आदद्यात् परिशोध्योभयव्ययम् ॥ २।१४६ ॥

वाचा वराय क्लैब्यादिदोषरहिताय कन्यां दत्वान्यस्य श्रेयसो वरस्य लाभे यस्तस्माद् धरति न ददाति, स राज्ञा दण्ड्यः । यावतो धनस्य वरेण व्ययः कृतस्तावत् सवृद्धिकं धनं वराय च दद्यात् । राज्ञा दाप्य इत्यर्थः । तथा प्राग् विवाहात् कन्यायां मृतायां च धनं विवाहनिमित्तं कन्यापित्रे वरेण दत्तं तेन कन्यापितुर्वरस्य च विवाहनिमित्तं धनव्ययं परिशोध्य शेषं वर आददीत ॥ २।१४६ ॥


उक्तं मृताया धनविषयविशेषे भर्ता गृह्णीयाद् इति, इदानीं दुर्भिक्षादौ गृहीतं स्त्रीधनं न भर्ता स्त्रियै दद्याद् इत्याह ।

[७५५]	दुर्भिक्षे धर्मकार्ये च व्याधौ संप्रतिरोधके ।
	गृहीतं स्त्रीधनं भर्ता न स्त्रियै दातुमर्हति ॥ २।१४७ ॥

दुर्भिक्षमन्नाभावः । धर्मकार्ये यद् आवश्यकं न तु काम्यम् । व्याधिस्तीव्रो दीर्घश् च तत्प्रतिक्रियार्थम् । संप्रतिरोधो निगडादिबन्धः । एतेषु निमित्तेषु स्वकीयधनाभावे स्त्रीधनं गृहीत्वैता आपदस्तरेत् । प्रतिदानसमर्थधनाभावे च तत् तस्यै न दद्यात् । ऋणाद्यलाभरूपापद्विषयमेतत् । अत एव देवलः ।
	वृत्तिराभरणं शुल्कं लाभश् च स्त्रीधनं भवेत् ।
	भोक्त्री तत् स्वयमेवेदं पतिर्नार्हत्यनापदि ॥
	वृथामोक्षे च भोगे च स्त्रियै दद्यात् सवृद्धिकम् ।
	पुत्रार्तिहरणे वापि स्त्रीधनं भोक्तुमर्हति ॥
द्यूतगीतादिप्रयोजनो धनव्ययो वृथामोक्षः । भोगस्तु स्त्र्यन्नपानाद्युपयोगः । पुत्रार्तिहरणे स्त्रीधनमुपभोज्यं ग्राह्यमित्यर्थः । कात्यायनः ।
	न भर्ता नैव च सुतो न पिता भ्रातरो न च ।
	आदाने वा विसर्गे वा स्त्रीधने प्रभविष्णवः ॥
	यदि ह्येकतरो ऽप्येषां स्त्रीधनं भक्षयेद् बलात् ।
	सवृद्धिं(द्धि) प्रतिदाप्यः स्याद् दड्णाअं चैव समाप्नुयात् ॥
	तदेव यद्यनुज्ञाप्य भक्षयेत् प्रीतिपूर्वकम् ।
	मूलमेव प्रदाप्यः स्याद् यदासौ धनवान् भवेत् ॥
	व्याधितं व्यसनस्थं च धनिकैर्वापि पीडितम् ।
	ज्ञात्वा निसृष्टं यत् प्रीत्या दद्याद् आत्मेच्छया तु सः ॥
यत् स्त्रिया भर्तारं व्याध्यादिव्यसनेभ्यो मोचयितुं धनं विसृष्टं दत्तं तद् आत्मेच्छया तस्यै दद्यात् ।
	अथ चेत् स द्विभार्यः स्यान् नैव तां भजते पुनः ।
	प्रीत्या निसृष्टमपि चेत् प्रतिदाप्यः स तद् बलात् ॥
	ग्रासाच्छादनवासनाम् आच्छेदो यत्र योषितः ।
	तत्र स्वम् आधधीत स्त्री विभागं रिक्थिनां तथा ॥
	लिखितस्येति धर्मो ऽयं प्राप्ते भर्तृकुले वसेत् ॥
लिखितस्य महर्षेर्मतो ऽयं धर्मः । यद् वा भर्तृदेयस्य स्त्रीधनस्य पुत्रनिविष्टस्यायं धर्मः । प्राप्ते च धने स्त्री भर्तृकुले वसेन् नान्यत्र ।
[७५६]	व्याधिता प्रेतकार्ये च गच्छेद् बन्धुकुलं ततः ।
	अपकारक्रियायुक्ता निर्लज्जा चार्थनाशिका ॥
	व्यभिचाररता या च स्त्रीधनं सा च नार्हति ।
	यज्ञार्थं द्रव्यमुत्पन्नं तस्माद् द्रव्यं नियोजयेत् ॥
	स्थानेषु धर्मनिष्ठेषु न स्त्रीमूर्खविधर्मसु ।
	भर्त्रा प्रतिश्रुतं देयम् ऋणवत् स्त्रीधनं सुतैः ॥
	तिष्ठेद् भर्तृकुले या तु तथा पितृकुले वसेत् ॥ २।१४७ ॥


अधिवेदनविषयम् आह ।

	अधिविन्नस्त्रियै देयम् आधिवेदनिकं समम् ।
	न दत्तं स्त्रीधनं यस्यै दत्ते त्व् अर्धं प्रकीर्तितम् ॥ २।१४८ ॥

यस्यां भार्यायां सत्यामन्या परिणीयते साधिविन्ना, सा चासौ स्त्री — अधिविन्नस्त्री तस्यै, आधिवेदनिकमधिवेदननिमित्तमधिविन्नेति कृत्वा यद् दीयते तद् इत्यर्थः । तच् च समम्, केनेत्यपेक्षिते प्रकृतत्वादधुना परिणीतायै यद् दत्तं तेनेति गम्यते । एतच् च यस्यै स्त्रीधनं न दत्तं तस्यै देयम् । दत्ते तु तस्मिन्नर्धमेव देयं न समम् । अर्धशब्दो ऽयं न समत्वप्रविभागवृत्तिः । एतच् च दत्ते स्त्रीधने तावद् दद्याद् यावताधिवेदनिकसमं भवतीत्यर्थः ॥ २।१४८ ॥


विभागसदसद्भावविवादे तत्सद्भावनिर्णयकारणान्याह ।

	विभागनिह्नवे ज्ञातिबन्धुसाक्ष्यभिलेखितैः ।
	विभागभावना ज्ञेया गृहक्षेत्रैश् च यौतकैः ॥ २।१४९ ॥

इति दायविभागप्रकरणम् ॥ ८ ॥

नास्त्यावयोर्धने विभाग इति विभागस्य निह्नवे ऽपलापे [ज्ञात्यादिभिर्विभागभावना] ज्ञेया । तथा यौतकैः पृथग्भूतैर्गृहक्षेत्रादिभिर्विभागभावना ज्ञेया । ज्ञात्यादयः साक्ष्यादयो विभागे ज्ञातीनाम् साक्षित्वात् । गृहक्षेत्रग्रहणं च शास्त्रान्तरोक्तविभागप्रमाणप्रदर्शनार्थम् । नारदः ।
	दारग्रहणपश्वन्नगृहक्षेत्रपरिग्रहाः ।
	विभक्तानां पृथग्ज्ञेयाः पाकधर्मागमव्ययाः ॥
	साक्षित्वं प्रातिभाव्यं च दानं ग्रहणमेव च ।
	विभक्ता भ्रातरः कुर्युर्नाविभक्ताः परस्परम् ॥
[७५७]	एषामेताः क्रिया लोके प्रवर्तन्ते स्वरिक्थिषु ।
	विभक्तानवगच्छेयुर्लेख्यमप्यन्तरेण तान् ॥ इति ।
बृहस्पतिः ।
	पृथगायव्ययधनाः कुसीदं च परस्परम् ।
	वणिक्पथं च ये कुर्युर्विभक्तास्ते न संशयः ॥
वणिक्पथो वणिज्या । नारदः ।
	यद्येकजाता बहवः पृथग्धर्माः पृथक्क्रियाः ।
	पृथक्कर्मगुणोपेता न चेत् कार्येषु संमताः ॥
	स्वभागान् यदि वा दद्युस्ते विक्रीयुरथापि वा ।
	कुर्युर्यथेष्टं तत् सर्वम् ईशास्ते स्वधनस्य वै ॥
अस्यार्थः — यदि भ्रातरः पृथक् परस्परानुमतिम् ऋते धनासाध्यधर्मकर्मिणो यदि च तथैव पृथग् वित्तव्ययात्मककृष्यादिक्रियाकारिणस्तथा कर्म गुणो लाभः क्षयो वा तेनोपेताः स्युः, तथा कार्यान्तरेष्व् अपि पर्षद्ग्रामादिविषयेषु विरुद्धास्ते विभक्ता इति ज्ञेयम् । अत ते स्वभागविक्रयादिकं यथेष्टं कुर्युः । बृहस्पतिः ।
	येनांशो यादृशो भुक्तस्तस्य तं न विचालयेत् ।
तथा ।
	स्वेच्छाकृतविभागो यः पुनरेव विसंवदेत् ।
	स राज्ञांशे स्वके स्थाप्यः शासनीयो ऽनुबन्धकृत् ॥
अनुबन्धः आग्रहः । कात्यायनः ।
	वसेयुर्ये दशाब्दानि पृथग्धर्माः प्र्थक्क्रियाः 
	विभक्ता भ्रातरस्ते च विज्ञेयाः पैतृके धने ॥
	विभक्ता वाविभक्ता वा दायादाः स्थावरे समाः ।
	एको ह्यनीशः सर्वत्र दानादापनविक्रये ॥
विभक्तधना अविभक्तधना वा दायादाः स्थावरे समा भवन्ति । तेषां मध्य एकैको दानादौ समर्थो न भवतीत्यर्थः ॥ २।१४९ ॥


इति श्रीविद्याधरवंशप्रभवश्रीशिलाहारनरेन्द्रजीमूतवाहनान्वयप्रसूत-
श्रीमदपरादित्यदेवविरचिते याज्ञवल्क्यधर्मास्त्रनिबन्धे ऽपरार्क
दायविभागप्रकरणम् ॥ ८ ॥ 

अथ सटीकयाज्ञवल्क्यस्मृतौ

सीमाविवादप्रकरणम् । (९)


अथ सीमाविवादे निर्णयहेतून् आह ।

	सीम्नो विवादे क्षेत्रस्य सामन्ताः स्थविरादयः ।
	गोपाः सीमाकृषाणाश् च ये चान्ये वनगोचराः ॥ २।१५० ॥
	नयेयुरेते सीमानं स्थलाङ्गारतुषद्रुमैः ।
	सेतुवल्मीकनिम्नास्थिचैत्याद्यैरुपलक्षिताम् ॥ २।१५१ ॥

क्षेत्रस्य स्थावरस्य ग्रामारामादेः सीम्नो मर्यादाया विवादे सामन्ताः समन्तात् परितो ऽनन्तरग्रामादिभोक्तारः, स्थविरा वृद्धाः । आदिशब्देन शास्त्रान्तरोक्ता अन्ये ऽपि सीमानिर्णायकाः कथ्यन्ते । गोपाः पशुपालाः । सीमाकृषाणाः सीमायाः कर्षकाः । आकारान्तो ऽपि सीमाशब्दो ऽस्ति । वनगोचरा वनोपजीविनः । एते सर्वे स्थलादिभिर्लिङ्गैरुपलक्षितामवधृतां सीमानं तद्विवादे नयेयुर्निर्णयेयुः । स्थलमुन्नता भूः । निम्नः परिखा । चैत्यः संप्रतिपन्नक्षेत्रद्वयस्वामिकल्पितौ लिङ्गविशेषः । प्रसिद्धमन्यत् । सीम्नो भेदान् आह नारदः ।
	ध्वजिनी मत्स्यिनी चैव नैधानी भयवर्जिता ।
	राजशासननीता च सीमा पञ्चविधा स्मृता ॥
द्वजिनी वृक्षादिलक्षिता । मत्स्यिनी मत्स्याधारजललक्षिता । नैधानी भूमध्यनिहिततुषाङ्गारादिकुम्भोपलक्षिता । भयवर्जितार्थिप्रथ्यर्थिकृतलिङ्गगम्या । नृपेण सर्वाभावे स्वयंकृतेति वा । राजशासननीता राजाज्ञाकृता । मनुः ।
	सीमां प्रति समुत्पन्ने विवाहे ग्रामयोर्द्वयोः ।
	ज्येष्ठे मासि नयेदेतां सुप्रकाशेषु सेतुषु ॥
ग्रामशब्दः प्रदर्शनार्थः । तेन जनपदयोः क्षेत्रयोर्गृहयोश् च मर्यादाविवादसंग्रहः । एवं चतुर्विध एव सीमाविवादो भवति । ज्येष्ठमासग्रहणं न नियमार्थं किं तु सौकर्यप्राप्तम्, सुकरं हि तदा सीमालिङ्गप्रदर्शनम् । सेतवः सेत्वादयः सीमाहेतवः ।
[७५९]	निवेशकाले कर्तव्यः सीमाबन्धविनिश्चयः ।
	प्रकाशोपांशुचिह्नैश् च लक्षितः संशयापहः ॥
निवेशो ग्रामादिप्रवेशारम्भः । सीमाबन्धः सीमायाह् निबन्धनं नियामकम् । उपांशु(श्व) प्रकाशम् । बृहस्पतिः ।
	कूपवापितडाकानि चैत्यारामसुरालयाः ।
	प्रकाशचिह्नान्येतानि सीमायां कारयेत् सदा ॥
	निहितानि तथान्यानि यानि भूभिर्न भक्षयेत् ॥
नारदः ।
	ग्रामो ग्रामस्य सामन्तः क्षेत्रं क्षेत्रस्य कीर्तितम् ।
	गृहं गृहस्य निर्दिष्टं समन्तात् परिभावयेत् ॥
ग्रामादिशब्दैर्ग्रामादिभोक्तार उपलक्षिताः । समन्ततो य उपलक्ष्यन्ते तांश् च सामन्तान् विवादविषयस्य ग्रामस्य समन्तात् सर्वतः स्थितान् परिभावयेत् । नन्वे(नत्वे)कस्यामेव दिशि । स्थविरा वृद्धास्तानप्याह स एव ।
	निष्पाद्यमानं यैर्दृष्टं तत् कार्यं नृगुणान्वितैः ।
	वृद्धा वा यदि वावृद्धा वृद्धास्ते परिकीर्तिताः ॥
स्थविरादय इत्यादिशब्देनान्ये ऽपि शास्त्रान्तरोक्ता उच्यन्ते ।
	आधिक्यं न्यूनता चांशे अस्तिनातित्वमेव च ।
	अभोगभुक्तिः सीमा च षट् तु वादस्य हेतवः ॥
इति स्थावरस्य षट्प्रकारता । कात्यायनः ।
	तेषामभावे सामन्ता मूलवृद्धोद्धृतादयः ।
	स्थावरे षट्पर्कारे ऽपि नात्र कार्या विचारणा ॥
तेषामिति साक्षिनिर्देशः । अत एव मनुः ।
	यदि संशय एवास्माल् लिङ्गानामपि दर्शने ।
	साक्षिप्रत्यय एव स्याद् विवादे सीमनिर्णयः ॥
कात्यायनः ।
	तस्मिन् भोगः प्रयोक्तव्यः सर्वसाक्षिषु तिष्ठति ।
	लेख्यारूधश् चेतरश् च साक्षी मार्गद्वयान्वितः ॥
मनुः ।
	ग्रामीय(ण)ककुलानां तु समक्षं सीमसाक्षिणः ।
	प्रष्टव्याः सीमलिङ्गानि तयोश् चैव विवादिनोः ॥
[७६०]	ते पृष्टास्तु यथा ब्रूयुः सामन्ताह् सीमनिर्णयम् ।
	तथा तां च निबध्नीयात् समस्तां तांश् च साक्षिणः ॥
	साक्ष्यभावे तु चत्वारो ग्रामाः सीमान्तवासिनः ।
	सीमाविनिर्णयं कुर्युः प्रयता राजसंनिधौ ॥
मौलान् आह कात्यायनः ।
	ये तत्र पूर्वं सामन्ताः पश्चाद् देशान्तरं गताः ।
	तन्मूलत्वात् तु ते मौला ऋषिभिः परिकीर्तिताः ॥
उद्धृतानपि स एवाह ।
	उपश्रवणसंभोगकार्याख्यानोपचिह्निताः ।
	उद्धरन्ति ततो यस्मादुद्धृतास्ते ततः स्मृताः ॥
उपश्रवणं परस्परप्रसिद्धिः । कार्यं तत्करग्रहणम् । आख्यानं वार्ता । उद्धृतादय इत्यादिशब्देन येषां परिग्रहस्तेषां निर्देशं स्वयमेव करोति ।
	संसक्तास्त्व् अथ शामन्तास्तत्संसक्तास्त्व् अथोत्तराः ।
	संसक्तसक्तसक्तान्ताः पद्माकाराः प्रकीर्तिताः ॥
क्षेत्रादिर्विप्रतिपन्नसीमकस्य सर्वासु दिक्षु ये ऽनन्तरं क्षेत्रादिभोक्तारस्ते संसक्ताः । ये तु तदनन्तरास्ते सामन्ताः । ये ऽपि तदनन्तरास्ते संसक्तसंसक्ताः । तेषामपि ये ऽनन्तरास्ते संसक्तसक्तसक्ताः । एवं पद्माकाराः षोडशसंख्यका भवन्ति । तथा ।
	सामन्ताभावे ऽसामन्तैः कुर्यात् क्षेत्रादिनिर्णयम् ।
	ग्रामसीमासु च तथा तद्वन् नगरदेशयोः ॥
	स्वार्थसिद्धौ प्रदुष्टेषु सामन्तेष्व् अर्थगौरवात् ।
	तत्संसक्तेषु कर्तव्य उद्धारो नात्र संशयः ॥
	संसक्तसक्तदुष्टेषु तत्संसक्ताः प्रकीर्तिताः ।
	कर्तव्या न प्रदुष्टास्तु राज्ञां धर्मं विजानता ॥
	त्यक्त्वा दुष्टांस्तु सामन्तानन्यान् मौलादिभिः सह ।
	संमिश्रां कारयेत् सीमामेवं धर्मविदो विदुः ॥
मौलादिमिश्रानन्यान् सीमां प्रति निर्णायकान् कारयेद् इत्यर्थः । तथा ।
	सामन्ताः साधनं पूर्वमनिष्टोक्तौ गुणान्विताः ।
	द्विगुणास्तूत्तरा ज्ञेयास्ततो ऽन्ये त्रिगुणा मताः ॥
प्रतिवादिना सामन्तान् प्रत्यनिष्टोक्तौ दोषोद्भावन इत्यर्थः । उत्तराः [७६१] संसक्तादयः । सामन्तादीनामसाक्षित्वे ऽपि सीमालिङ्गानि वृक्षतुषादीनि प्रदर्शयतां सीमानिर्णायकत्वमुपपद्यत एव । त एव हि तदभिज्ञाः । यद्यपि वृक्षादिस्वरूपमन्ये ऽपि जानीयुस्तथाप्ययं वृक्षः सीमलिङ्गमयं नेति विवेको ऽन्येषां नास्ति । तथात्र प्रदेशे तुषाङ्गारकादि निखातं विद्यत इति सामन्तादीनामेव शक्यं ज्ञातुम् । अत एव बृहस्पतिः ।
	करीषास्थितुषाङ्गारशर्कराश्मकपालिकाः ।
	सिकतेष्टकगोवालकर्पासास्थीनि भस्म च ॥
	प्रक्षिप्य कुम्भेष्व् एतानि सीमान्तेषु निधापयेत् ।
	ततः पौगण्डबालानां प्रयत्नेन प्रदर्शयेत् ॥
	वार्धके च शिशूनां ते दर्शयेयुस्तथैव च ।
	एवं परम्पराज्ञाने सीमाभ्रान्तिर्न जायते ॥
यत् एवैषां लिङ्गप्रदर्शकत्वेन निश्चायकत्वमत एव पापनिरततया व्याधशकुनिकव्यालग्राहिप्रभृतीनां साक्षिभावानर्हाणामपीह परिग्रहः । केचित् पठन्ति सामन्ताः स्थविराद्या गणा इति । तस्मिन् पक्षे गणशब्देन ब्राह्मणादिसमूहवाचिनो गणिनो लक्ष्यन्ते । अस्ति च तेषां सीम्नि प्रामाण्यम् । यद् आह नारदः ।
	क्षेत्रसीमाविवादेषु सामन्तेभ्यो विनिश्चयः ।
	नगरग्रामगणिनो ये च वृद्धतमा नराः ॥
	ग्रामसीमासु च बहिर्ये स्युस्तत्कृषिजीविनः ॥
नयेयुः सीमानमित्यनुवृत्तौ नारद एव ।
	निम्नगापहृतोन्मृष्टन्ष्टचिह्नासु भूमिषु ।
	तत्प्रदेशानुमानैश् च प्रमाणैर् भोगदर्शनैः ॥
बृहस्पतिः ।
	अन्यग्रामात् समाहृत्य दत्तान्यस्य यदा मही ।
	अन्यथा तु भवेल् लाभो नराणां राजदैविकः ॥
	क्षयोदयौ जीवनं च दैवराजवशान् नृणाम् ।
	तस्मात् सर्वेषु कालेषु तत्कृतं न विचालयेत् ॥
	ग्रामयोरुभयोर्यत्र मर्यादा कल्पिता नदी ।
	क्षयोदयेन चाल्पा सा चालयन् दण्डमर्हति ॥
	कुरुते दानहरणं भाग्याभाग्यवशान् नृणाम् ।
	एकत्र कूलपातं तु भूमेरन्यत्र संस्थितिः ॥
[७६२]	नदीतीरं प्रकुरुते तस्यैतां न विचालयेत् ।
	क्षेत्रं ससस्यमुल्लङ्घ्य भूमिश् छिन्ना यदा भवेत् ॥
	नदीस्रोतःप्रवाहेण क्षेत्रस्वामी लभेत ताम् ॥
पूर्वस्वामी सस्यवापको लभेत । यावत् सस्यमिति शेषः ।
	या राज्ञा क्रोधलोभेन बलान् न्यायेन वा हृता ।
	प्रदत्तान्यस्य तुष्टेन न सा सिद्धिमवाप्नुयात् ॥
	प्रमाणरहितां भूमिं भुञ्जतो यस्य या हृता ।
	गुणाधिकस्य दत्ता वा तस्य तां नैव चालयेत् ॥
बृहस्पतिः ।
	शपथैः शापिताः स्वैः स्वैर्ब्रूयुः सीम्नि विनिश्चयम् ।
	दर्शयेयुर्निधानानि तत्प्रमाणमिति स्थितिः ॥
निधानानि निहितानि तुषाङ्गारादीनि सीमलिङ्गानीत्यर्थः ॥ २।१५०, १५१ ॥


यत्र न सन्ति सीमनिर्णयसमर्थाः साक्षिणः, सामन्ताश् च नैव शक्नुवन्ति लिङ्गानि प्रदर्शयितुम्, तत्र किं कार्यमित्यपेक्षित आह ।

	सामन्ता वा समा ग्रामाश् चत्वारो ऽष्टौ दशापि वा ।
	रक्तस्रग्वसनाः सीमां नयेयुः क्षितिधारिणः ॥ २।१५२ ॥

विवादविषयीभूतस्य ग्रामादेः समन्तात् सर्वतो वर्तमाना ग्रामादयो ग्रामादिस्थाः पुरुषाः सामन्तास्ते च समाः समसंख्याकाः । तामेव समसंख्यां दर्शयति "चत्वारो ऽष्टौ दशापि वा" । अनेन द्वयोः षण्णां च व्यावृत्तिः । ते च लोहितकुसुमस्रग्विणो लोहितवसनाः क्षितिं लोष्टं च शिरसा धारयन्तश् चङ्क्रम्यमाणाः सीमां नयेयुर्निर्णयेयुः । मनुः ।
	शिरोभिस्ते गृहीत्वोर्वीं स्रग्विणो रक्तवाससः ।
	स्वकृतैः शापिताः स्वैः स्वैर्नयेयुस्ते समञ्जसम् ॥
नारदः ।
	नैकः समुन्नयेत् सीमां नरः प्रत्ययवानपि ।
	गुरुत्वादस्य कार्यस्य क्रियैषा बहुषु स्थिता ॥
	एकश् चेदुन्नयेत् सीमां सोपवासः समुन्नयेत् \\
कात्यायनः ।
	एको यद्वन् नयेत् सीमामुभयोर् ईप्सितः क्वचित् ।
	मस्तके क्षितिम् आरोप्य रक्तवासः समाहितः ॥
बृहस्पतिः ।
	ज्ञातृचिह्नैर्विना साधुरेको ऽप्युभयसंमतः ।
	रक्तमाल्याम्बरधरो मृदम् आदाय मूर्धनि ॥
	सत्यव्रतः सोपवासः सीमान्तं दर्शयेन् नरः ॥ [७६३]
ज्ञातृचिह्नैर्विना ज्ञातुश् चिह्नस्य चाभाव इत्यर्थः ॥ २।१५२ ॥


मिथ्याकारिणां दण्डम् आह ।

	अनृते तु पृथग् दण्ड्या राज्ञा मध्यमसाहसम् ।

सामन्तादयो यद्यनृतं मिथ्याभूतं सीमानिर्णयं कुर्युस्तदा मध्यमसाहसं कार्षापणानां चत्वारिंशदधिकानि पञ्च शतानि दण्डनीयाः । यत् तु कात्यायनेनोक्तम्,
	बहूनां तु गृहीतानां न सर्वे निर्णयं यदि ।
	कुर्युर् भयाद् वा लोभाद् वा दाप्याश् तूत्तमसाहसम् ॥
इत्यादि, तद् आशयदोषगौरवे सति द्रष्टव्यम् । यदप्यपरं तेनैवोक्तम्,
	न ज्ञानेन हि मुच्यन्ते सामन्ता निर्णयं प्रति ।
	अज्ञानोक्तौ दण्डयित्वा पुनः सीमां विचारयेत् ॥
	कीर्तिते यदि भेदः स्याद् दण्डस्तूत्तमसाहसम् ॥
इति, तदपि कथितविषयम् । नारदः ।
	शेषाश् चेदनृतं ब्रूयुर्नियुक्ता भूमिकर्मणि ।
	जघन्यास्ते ऽपि प्रत्येकं विनेयाः पूर्वसाहसम् ॥
शेषाः सामन्तेभ्यो ऽन्ये । जघन्या मौलसंसक्तादयः । पूर्वसाहसं प्रथमसाहसम् । तथा ।
	गणवृद्धादयस्त्व् अन्ये दण्डनीयाः पृथक् पृथक् ।
	विनेयाः प्रथमेनैव साहसेनानृते तथा ॥
गणाश् च वृद्धादयश् च ते गणवृद्धादयः । आदिशब्देन मौलोद्धृतनगरग्रामा गृह्यन्ते । एते च साक्षिधर्ममतिक्रामन्तः प्रथमसाहसं दण्डनीयाः । अनृतत्वं मिथ्यात्वं च तेषां सीमलिङ्गानां निखातानामप्रदर्शने स्थलवृक्षादीनां चान्यथादर्शने वेदितव्यम् । सीमाचङ्क्रमणं तु मिथ्यात्वं व्यसनोदयाद् वेदितव्यम् । कात्यायनः ।
	सीमाचङ्क्रमणे कोशे पादस्पर्शे तथैव च ।
	त्रिपक्षपक्षसप्ताहं दैवराजिकमिष्यते ॥

लिङ्गानां ज्ञातॄणां चाभावे यत् कार्यं तद् आह ।

	अभावे ज्ञातृचिह्नानां राजा सीम्नः प्रवर्तकः ॥ २।१५३ ॥

ज्ञातॄणां साक्षिसामन्तादीनां चिह्नानां च स्थलवृक्षादीनां चासंभवे राजैव स्वातन्त्र्येण सीमानं प्रवर्तयेत् । [७६४]
नारदः ।
	यदा च न स्युर् ज्ञातरः सीमायां न च लक्षणम् ।
	तदा राजा द्वयोः सीमामुन्नयेद् इष्टतः स्वयम् ॥
इष्टमिच्छया । यदा पुनर्विवादविषयीभूता सीमा भूमिरेकस्य ग्रमस्य क्षेत्रादेरत्यन्तोपकारिका, तया विना तद्ग्रामादि न भवत्येव । इतरस्य तु न तथा । तत्राह मनुः ।
	सीमायामविषह्यायां स्वयं राजैव धर्मवित् ।
	प्रविशेद् भूमिमेकेषामुपकाराद् इति स्थितिः ॥
अविषह्या ज्ञातृज्ञापकशून्या । प्रविशेत् प्रवेशयेद् इत्यर्थः । उपकारादुपकारहेतुओः ॥ २।१५३॥


उक्तं क्षेत्रसीम्नो निर्णयकारणं तदेवान्येषामप्यारामादीनां सीमनिर्णयकारणम् आह ।

	आरामायतनग्रामनिपानोद्यानवेश्मसु ।
	एष एव विधिर् ज्ञेयो वर्षाम्बुप्रवहादिषु ॥ २।१५४ ॥

आरामादिषु सीमाविवादविषयेष्व् अयमेव साक्षिसामन्तादिको विधिर्निर्णयविधायको ज्ञेयः । वर्षाप्रभवजलप्रवाहमर्यादाविवादे चैष एव विधिः । आराम आम्रादिवनम् । आयतनं देवालयः । निपानं जलाशयः । उद्यानं क्रीडावनम् । प्रसिद्धमन्यत् । आदिशब्दः सर्वेषामेव भूमर्यादाविवादानामुपसंग्रहार्थः । अत एव बृहस्पतिः ।
	सर्वस्मिन् स्थावरे वादे विधिरेष प्रकीर्तितः ॥
तथा ।
	निवेशकालाद् आरभ्य गृहवार्यापणादिकम् ।
	येन यावद् यथाभुक्तं तस्य तन् न विचालयेत् ॥
	वातायनप्रणालीस्तु तथा निर्यूहवेदिकाः ।
	चतुःशालस्यन्दनिकाः प्राङ्निविष्टा न चालयेत् ॥
वातायनं गवाक्षः । काष्ठादिमयो जलनिर्गमोपायः प्रणाली । निर्यूहो द्वारनिर्गमः काष्ठविशेषः । गृहघोणीति यावत् । वेदिका प्राङ्गना(णा)दिभूः । चतुःशालं चतुर्द्वारं गृहम् । स्यन्दनिका पटलप्रान्तः । कात्यायनः ।
	मेखलाभ्रमनिष्कासगवाक्षान् नोपधारयेत् ।
	प्रणालीं गृहवास्तुं च पीडयन् दण्डभाग् भवेत् ॥
[७६५]	निवेशसमयादूर्ध्वं नैते योज्याः कदाचन ।
	दृष्टिपाते प्रणालं च न कुर्यात् परवेश्मसु ॥
मेखला कुड्यमूलबन्धः । भ्रमो जलनिर्गमः । निष्कामो हर्म्यादिभित्तिनिर्गतं काष्ठादिनिर्मितमस्पृष्टभूमिकमुपवेशनस्थानम् । नोपधारयेन् न निरुन्ध्यात् । गृहवास्तुर्वासभूमिः । दृष्टिपातो गवाक्षः । बृहस्पतिः ।
	वर्चस्थानं वह्निमयं गर्तोच्चिष्टाबुसेचनम् ।
	अत्यारात् परकुड्यस्य न कर्तव्यं कदाचन ॥
वर्चः पुरीषम् । गर्तः श्वभ्रम् । अत्यारादतिसमीपे । कात्यायनः ।
	विण्मूत्रोदकचक्रं च वह्निश्वभ्रनिवेशनम् ।
	अरत्निद्वयमुत्सृज्य परकुड्यान् निवेशयेत् ॥
बृहस्पतिः ।
	यान्त्यायान्ति जना येन पशवश् चानिवारिताः ।
	तदुच्यते संसरणं न रोद्धव्यं तु केनचित् ॥
	यस्तत्र संकरं श्वभ्रं वृक्षारोपणमेव च ।
	कामात् पुरीषं कुर्याच् च तस्य दण्डस्तु माषकः ॥
संकरो द्रव्यान्तरेण संकीर्णता । कार्षापणस्य विंशो भागो माषकः । मनुः ।
	समुत्सृजेद् राजमार्गे यस्त्व् अमेध्यमनापदि ।
	स द्वौ कार्षापणौ दद्यादमेध्यं चाशु शोधयेत् ॥
	आपद्गतस्तथा वृद्धो गर्भिणी बाल एव वा ।
	परिभाषणमर्हन्ति न तु शोध्यमिति स्थितिः ॥
परिभाषणं धिग्दण्डः । कात्यायनः ।
	तडाकोद्यानतीर्थानि यो ऽमेध्येन विनाशयेत् ।
	अमेध्यं शोधयित्वा तु दण्डयेत् पूर्वसाहसम् ॥
	दूषयेत् सर्वतीर्थानि स्थापितानि महात्मभिः ।
	पुण्यानि पावनीयानि दण्डयेत् पूर्वसाहसम् ॥ २।१५४ ॥


	मर्यादायाः प्रभेदे तु सीमातिक्रमणे तथा ।
	क्षेत्रस्य हरणे दण्डा अधमोत्तममध्यमाः ॥ २।१५५ ॥

क्षेत्रादिसीम्नो ज्ञापकं सेत्वादिकं मर्यादा, तस्याः प्रभेदे विनाशे सीम्नश् चातिक्रमणे क्षेत्रस्य चापहारे यथाक्रमं प्रथमोत्तममध्यमा दण्डा भवन्ति । एतच् च प्रदर्शनार्थम् । तेनापराधभूयस्त्वापेक्षया,
	वधः सर्वस्वहरणं पुरान् निर्वासनाङ्कने ।
इत्यादि शास्त्रान्तरं पर्यालोच्य दण्डान्तरमपि कार्यं भवति । [७६६] मनुः ।
	गृहं तडाकम् आरामं क्षेत्रं वा भीषया हरन् ।
	शतानि पञ्च दण्ड्यः स्यादज्ञानाद् द्विशतो दमः ॥
वृद्धमनुः ।
	स्थापितां चैव मर्यादामुभयोर्ग्रामयोस्तथा ।
	अतिक्रामन्ति ये पापास्ते दण्ड्या द्विशतं दमम् ॥
कात्यायनः ।
	सीमामध्ये तु जातानां वृक्षाणां क्षेत्रयोर्द्वयोः ।
	फलं पुष्पं च सामान्यं क्षेत्रस्वामिषु निर्दिशेत् ॥
	अन्यक्षेत्रेषु जातानां शाखा यत्रान्य्संस्थिताः ।
	स्वामिनं तं विजानीयाद् यस्य क्षेत्रेषु संस्थिताः ॥
संस्थिता उत्पन्नाः ॥ २।१५५ ॥


किं च ।

	न निषेध्यो ऽल्पबाधस्तु सेतुः कल्याणकारकः ।
	परभूमिं हरन् कूपः स्वल्पक्षेत्रो बहूदकः ॥ २।१५६ ॥

स्वक्षेत्रे परेण क्रियमाणः सेतुरल्पस्यापकारस्य महतश् चोपकारस्य हेतुर्न निवार्यः । तथा यस्य भूमिं स्वल्पक्षेत्रः स्वल्पायनो बहूदकश् च कूपो ऽपाहरेत् सो ऽपि तेन न निषेध्यः । विपरीतौ तु सेतुकूपौ निषेध्याव् एव ॥ २।१५६ ॥


किं च ।

	स्वामिने ऽविनिवेध्यैव क्षेत्रे सेतुं प्रवर्तयेत् ।
	उत्पन्ने स्वामिनो भोगस्तदभावे महीपतेः ॥ २।१५७ ॥

यस्तु क्षेत्रस्वामिनम[न]नुज्ञाप्य तत्क्षेत्रे सेत्वादि करोति, स तस्य फलोपभोगं दृष्टमदृष्टं वा न लभते । किं तु क्षेत्रस्वाम्येव लभते । तदभावे तु राजा । नारदः ।
	सेतुस्तु द्विविधो ज्ञेयः खेयो बध्यस्तथैव च ।
	तोयप्रवर्तनात् खेयो बध्यः स्याद् विनिवर्तनात् ॥
क्षेत्रात् तोयं पर्वर्तयितुं निर्गमयितुं यः सेतुः स खेयः । यस्तु क्षेत्र एव तोयं धारयितुं क्रियते स बध्यः ।
	नान्तरेणोदकं सस्यं नाशश् चात्युदके सति ।
	य एवानुदके दोषः स एवात्युदके भवेत् ॥
	पूर्वप्रवृत्तमुत्त्पन्नमपृष्ट्वा स्वामिनं तु यः ।
	सेतुं प्रवर्तयेत् कश्चिन् न स तत्फलभाग् भवेत् ॥
[७६७]	मृते तु स्वामिनि पुनस्तद्वंश्ये चापि मानवे ।
	राजानम् आमन्त्र्य ततः कुर्यात् सेतुप्रवर्तनम् ॥
	अतो ऽन्यथा क्लेशभाक् स्यान् मृगव्याधानुदर्शनात् ।
	इषवस्तस्य नश्यन्ति यो विद्धमनुविध्यति ॥
अनुदर्शनं निदर्शनम् । तस्य मृगव्याधस्येत्यर्थः । कात्यायनः ।
	अस्वाम्यनुमतेनैव संस्कारं कुरुते तु यः ।
	गृहोद्यानतडाकानां संस्कर्ता लभते न तु ॥
	देयं स्वामिनि चायाते न निवेद्य नृपं यदि ।
	अथावेद्य प्रयुक्तस्तु तद्गतं लभते फलम् ॥ २।१५७ ॥


प्रसङ्गात् क्षेत्रविषयं किंचिद् आह ।

	फालाहतमपि क्षेत्रं यो न कुर्यान् न कारयेत् ।
	तं प्रदाप्याकृष्टशदं क्षेत्रमन्येन कारयेत् ॥ २।१५७ ॥

[इति सीमाविवादप्रकरणम् ॥ ९ ॥]

यः क्षेत्रं फालाहतं कृष्टमपि न कुर्यात् तत्र क्षेत्रे बीजवापादि न कुर्यात् । नापि कारयेत् । तं कृषीवलमकृष्टशदं प्रदाप्यान्येन कृषीवलेन क्षेत्रं कारयेत् । शदः क्षेत्रस्य फलम् । अकृष्टस्य क्षेत्रस्य शदो ऽकृष्टशदः । अकृष्टे ऽपि क्षेत्रे तं प्रदाप्य क्षेत्रमन्यस्यार्पयेद् इत्यर्थः । व्यासः ।
	क्षेत्रं गृहीत्वा यः कश्चिन् न कुर्यान् न च कारयेत् ।
	स्वामिने स शदं दाप्यो राज्ञा दण्डं च तत्समम् ॥
तत्समं तस्य क्षेत्रशदस्यानुरूपमित्यर्थः । तदेव सारूप्यं दर्शयति ।
	चिरावसन्ने दशमं कृष्यमाणे तथाष्टमम् ।
	सुसंस्कृते ऽपि षष्ठं स्यात् परिकल्प्यं यथास्थिति ॥
चिरावसन्ने चिरकालमकृष्टे क्षेत्रे पूर्वोक्ते निमित्ते सति क्षेत्रफलस्य दशमं भागं दण्डनीयः । कृष्यमाणे वर्तमानविलेखने तु क्षेत्रे ऽष्टमम्, सुसंस्कृते तु षष्ठमिति । नारदः ।
	अशक्तप्रेतनष्टेषु क्षेत्रिकेषु निवारितः ।
	क्षेत्रं चेद् विकृषेत् कश्चिदश्नुवीत स तत्फलम् ॥
	विकृष्यमाणे क्षेत्रे तु क्षेत्रिकः पुनराव्रजेत् ।
	खिलोपचारं तत् सर्वं दत्वा क्षेत्रमवाप्नुयात् ॥ [७६८]
खिलं दुष्कर्षं क्षेत्रम् ।
	तदष्टभागापचयाद् यावदष्ट गताः समाः ।
	समाप्ते त्व् अष्टमे वर्षे भुक्तं क्षेत्रं लभेत सः ॥
अस्यार्थं कात्यायन आह ।
	अशक्तितो न दद्याच् चेत् खिलार्थे च कृतं व्ययम् ।
	तदष्टभागहीनं तु का(क)र्षकात् फलम् आप्नुयात् ॥
	वर्षाण्यष्टौ स भोक्ता स्यात् परतः स्वामिने तु तत् ॥
क्षेत्रस्वामी का(क)र्षकाय खिलव्ययं निर्धन इति कृत्वा न ददाति, तदा का(क)र्षकः क्षेत्रफलस्याष्टमं भागमष्टौ वर्षाणि यावत् स्वामिने दद्यात् । तत ऊर्ध्वं स्वाम्येव क्षेत्रं लभत इत्यर्थः । नारदः ।
	संवत्सरेणार्ध्खिलं खिलं स्याद् वत्सरैस्त्रिभिः ।
	पञ्चवर्षावसन्नं तु क्षेत्रं स्यादटवीसमम् ॥
कृषिं विना संवत्सरेणार्धखिलं भवति, यत्नसाध्यं भवतीत्यर्थः । एवं त्रिभिर्वर्षैः खिलं महायत्नसाध्यं भवतीत्यर्थः । पञ्चवर्षोपेक्षितं क्षेत्रमटवीतुल्यं स्यात् । ततश् चैवं कुर्वतः का(क)र्षकस्यापराधानुरूपं राज्ञे स्वामिने च तेन देयम् ।
	क्षेत्रं त्रिपुरुषं यस्य गृहं वा स्यात् क्रमागतम् ।
	राजप्रसादादन्यत्र न तद्भोगः परं नयेत् ॥
त्रिपुरुषायातो भोगो राजप्रसादकृतादन्यो गृहादेः परभोग्यतां निवारयति । इति सीमाविवादप्रकरणम् ॥ २।१५८ ॥


इति श्रीविद्याधरवंशप्रभवश्रीशिलाहारनरेन्द्रजीमूतवाहनान्वयप्रसूत-
श्रीमदपरादित्यदेवविरचिते याज्ञवल्क्यधर्मास्त्रनिबन्धे ऽपरार्के
सीमाविवादप्रकरणम् ॥ ८ ॥ 

अथ सटीकयाज्ञवल्क्यस्मृतौ

स्वामिपालविवादप्रकरणम् । (१०)


क्षेत्रापराधिदण्डप्रसङ्गात् सस्यापराधिदण्डम् आह ।

	माषानष्टौ तु महिषी सस्यघातस्य कारिणी ।
	दण्डनीया तदर्धं तु गौस्तदर्धमजाविकम् ॥ २।१५९ ॥
[२।७६९]
भक्षणमर्दनाभ्यां परसस्योपघातिनी महिषी महिषो वा माषानष्टौ दण्ड्यः स्यात् । गौश् चतुरो माषान् । अजाविकं द्वौ द्वौ माषौ । पशूनां निर्धनत्वेन धनदण्डायोग्यत्वात् तत्स्वामिनामयं लक्षणया दण्डविधिः । कार्षापणस्य विंशो भागो माषः ॥ २।१५९ ॥


	भक्षयित्वोपविष्टानां यथोक्ताद् द्विगुणो दमः ।
	सममेषां विवीते ऽपि खरोष्ट्रं महिषीसमम् ॥ २।१६० ॥

ये पशवः सस्यं भक्षयित्वा तत्रोपविशन्ति, तेषां प्रातिस्विकाद् दण्डाद् द्विगुणो दण्डो भवति । यः सस्योपघाते महिषादीनां दण्ड उक्तः स एव विवीतोपघाते ऽपि वेदितव्यः । तृणाद्यर्थम् आवृतो भूभागो विवीतम् । खर उष्ट्रश् च महिष्या तुलदण्डः । मनुः ।
	क्षेत्रेष्व् अन्येषु तु पशुः सपादं दण्डमर्हति ।
	सर्वत्र तु शदो देयः क्षेत्रिकायेति धारणा ॥
अस्यार्थः — येषु क्षेत्रेषु कृतापराधा अप् पशवो न दण्डनीया इति मनुनोक्तास्ततो ऽन्येषु क्षेत्रेषु कृतापराधः पशुः सपादं कार्षापणं दण्डमर्हतीति । एतदतिपूर्वके महति चापराधे द्रष्टव्यम् । सर्वेषु पश्वपराधेषु शदः क्षेत्रफलं यावद् विहितं तावत् क्षेत्रिकाय देयम् । दण्डं पाप्नुयाद् इत्यनुवृत्तौ शाङ्खलिखितौ: "रात्रौ चरतां गौः पञ्च माषान् दिवा त्रीन् मुहूर्ते माषं ग्रासे त्व् अदण्डः सर्वेषामेव वत्सो माषं महिषी दश खरोष्ट्रौ षोडशाजाविकं चतुरः" । नारदः ।
	गावः पादं प्रदाप्यास्तु महिष्यो द्विगुणं ततः ।
	अजाविके सवत्से तु माषो दण्डः परः स्मृतः ॥
	सन्नानां द्विगुणो दण्डो वसतां च चतुर्गुणः ।
	प्रत्यक्षचारकाणां तु चौरदण्डः स्मृतो बुधैः ॥
विष्णुः: "महिषी चेत् सस्यनाशं कुर्यात् तत्पालकस्त्व् अष्टौ माषान् दण्ड्यः । अपालकायाः स्वामी । अश्वस्तूष्ट्रो गर्दभो वा गौश् चेत् तदर्धं तदर्धमजाविक उक्तो दण्डः" ॥ २।१६० ॥


क्षेत्रस्वामिने तद् देयं पशुपालकस्य च यत् कार्यं तद् इदानीम् आह ।
[७७०]
	यावत् सस्यं विनश्येत तावत् क्षेत्री फलं लभेत् ।
	पालस्ताड्यो ऽथ गोमी तु पूर्वोक्तं दण्डमर्हति ॥ २।१६१ ॥

अपक्षपातिनः प्राज्ञाः सामन्ता यावत् सस्यं विनष्टं परिभाव्य ब्रूयुस्तावत् क्षेत्रिणे गोमी दद्यात् । राज्ञे च पूर्वोक्तं दण्डम् । गोमी गोस्वामी । गोशब्दः पशुमात्रोपलक्षणार्थः । पशुपालश् च राज्ञा कषा(शा)दिना ताडनीयः । नारदः ।
	गोभिस्तु भक्षितं सस्यं यो नरः प्रतियाचते ।
	सामन्तानुमतं देयं धान्यं यत्र तु वापितम् ॥
	गोजग्धं गोमिना देयं दान्यं वै कार्षि(कर्ष)कस्य तु ।
	एवं हि विनयः प्रोक्तो गवाम् सस्यावमर्दने ॥
यत् तु उशनसोक्तम्,
	गोभिर्विनाशितं धान्यं यो नरः प्रतियाचते ।
	पितरस्तस्य नाश्नन्ति नाश्नति त्रिदिवौकसः ॥
इति, तत् स्त्रीगवीविहितविषयम् ॥ २।१६१ ॥


उक्तस्य दण्डस्य पिषयविशेषे ऽपवादम् आह ।

	पथिग्रामविवीतान्ते क्षेत्रे दोषो न विद्यते ।
	अकामतः कामचारे चौरवद् दण्डमर्हति ॥ २।१६२ ॥

पथो ग्रामस्य विवीतस्यान्ते समीपे यत् क्षेत्रं तत्र पशुभिरकामतः सस्ये विहन्यमाने पशुस्वामिपालयोर्दोषो न विद्यते । ततश् च शददण्डयोर्दानं गोपस्य च ताडनं नास्ति । कामतस्तु पशुचारेण चौरवद् दण्डः । दोषाभावश् चावृतावसत्याम् । नारदः ।
	ग्रामोपान्ते तु यत् क्षेत्रं विवीतान्ते महापथि ।
	अनावृतं चेत् नाशे न पालस्य व्यतिक्रमः ॥
	वृतिं तत्र प्रकुर्वीत यामुष्ट्रो नावलोकयेत् ।
	छिद्रं च वारयेत् तत्र श्वसूकरमुखानुगम् ॥
नारदः ।
	पथि क्षेत्रे वृतिः कार्या यामुष्ट्रो नावलोकयेत् ।
	न लङ्घयेत् पशुर्नाश्वो न भिन्द्याद् यां न सूकरैः (रः) ॥
कात्यायनः ।
	अजातेष्व् एव सस्येषु कुर्याद् आवरणं महत् ।
	दुःखितेन हि निवार्यन्ते लब्धस्वादुरसा मृगाः ॥ [७७२]
मनुः ।
	पथिक्षेत्रे परिवृते ग्रामान्ते यो ऽथ वा पुनः ।
	सपालः शतदण्डार्हो विपालं वारयेत् पशुम् ॥
पथ्यादिक्षेत्रं यदि परिवृतं गोपालसहितः पशुरुपहन्यात् तदा शतदण्डार्हः पशुः । अपालश् चेद् वारयितव्य इत्यर्थः । नारदः ।
	उत्क्रम्य तु वृतिंयः स्यात् सस्यघातो गवादिभिः ।
	पालः शास्यो भवेत् तत्र न चेच् छक्त्या विनारयेत् ॥ २।१६२ ॥


पशुविशेषे ऽपवादम् आह ।

	महोक्षोत्सृष्टपशवः सूतिकागन्तुकादयः ।
	पालो येषां च ते मोच्या राजदेवपरिप्लुताः ॥ २।१६३ ॥

महोक्षादयः सस्यापराधे ऽपि न दण्ड्याः । महांश् चासाव् उक्षा च महोक्षः । यः सर्वासां गवां गर्भाधानाय घृतः । उत्सृष्टा देवताद्यर्थं यथाविधि स्वामिना परित्यक्ताः पशवो गवादयः । सूतिका नवप्रसूता दशरात्रं यावत् । आगन्तुकः पाररहितो ग्रामान्तराद् आगतः । ये पशवो राज्ञा परराष्ट्रग्राहिणा दैवेन व्याध्यादिना वा परिप्लुता उपद्रुतास्ते सगोपा अपि मोच्याः । आदिशब्दः शाखान्तरोक्तसंग्रहार्थः । उशना ।
	अदण्ड्या हस्तिनो ऽश्वाश् च प्रजापाला हि ते स्मृताः ।
	अदण्ड्याः काणकुण्ठाश् च पृथक् च कृतलक्षणः ॥
	अदण्ड्यागन्तुकी गौश् च सूतिका चाभिसारिणी ।
	अदण्ड्याश् चोत्सवे गावः श्राद्धकाले तथैव च ॥
प्रजापाला हीतिवचनाद् राजकीनामेव हस्त्यादीनामदण्डता । गोमण्डलात् प्रच्युता तदभिगामिन्यभिसारिणी । मनुः ।
	अनिर्दशाहाम् गां सूतां वृषान् देवपशूंस्तथा ।
	अपानान् वा विपालान् सा अदण्ड्यान् मनुरब्रवीत् ॥
नारदः ।
	गौः प्रसूता दशाहे तु महोक्षो वाजिकञ्जराः ।
	निवार्याः स्युः प्रयत्नेन तेषां स्वामी न दण्डभाक् ॥
तथा ।
	राजग्राहगृहीतो वा वज्राशनिहतो ऽपि वा ।
	अथ सर्पेण वा दष्टो वृक्षाद् वा पतितो भवेत् ॥
	व्याघ्रादिभिर्हतो वापि व्याधिभिर्वाप्युपद्रुतः ।
	न तत्र दोषः पालस्य न च दण्डो ऽस्ति गोमिनाम् ॥ [७७२]
कात्यायनः ।
	अधमोत्तममध्यानां पशूनां चैव ताडने ।
	स्वामी तु विवदेद् यत्र दण्डं तत्र विकल्पयेत् ॥ २।१६३ ॥


पशूनां स्वामिपालयोर्विवादं प्रत्याह ।

	यथार्पितान् पशून् गोपः सायं प्रत्यर्पयेत् तथा ।
	प्रमादमृतनष्टांश् च प्रदाप्यः कृतवेतनः ॥ २।१६४ ॥

यथा प्रातःकाले स्वामिना परिगणिताः पशवः पशुपालायार्प्यन्ते तथैव तेन ते सायं प्रत्यर्पणीयाः । तत्र यदि गोपस्योपेक्षया यावन्तो म्रियन्ते नश्यन्ति वा तदा तावतो गवादीन् पशून् कृतवेतनः कृतभृतिर्गोपालकः स्वामिने राज्ञा प्रदाप्यः । तद्वेतनम् मनुराह ।
	गोपः क्षीरभृतो यस्तु स दुह्याद् दशतो वराम् ।
	गोस्वाम्यनुमतो भृत्यः सा स्यात् पाले ऽभृते भृतिः ॥
यः पशूनां गोपो गोप्ता क्षीरभृतः क्षीरमूल्यः स दशतो दशानां गवादीनां दोग्ध्रीणां मध्याद् वरामुत्कृष्टामेकां गोस्वाम्यनुमतो भृत्य इति कृत्वात्मार्थं दुह्यात् । सैव पशुपाले प्रकारान्तरेणाभृते भृतिर्मूल्यं स्यात् । नारदः ।
	गवां शताद् वत्सतरी धेनुः स्याद् द्विशताद् भृतिः ।
	प्रतिसंवत्सरं गोपे संदोहश् चाष्टमे ऽहनि ॥
संदोहः सर्वदोहः । बृहस्पतिः ।
	तथा धेनुभृतः क्षीरं लभते दशमे ऽखिलम् ।
मनुः ।
	विघुष्य तु हृतं चौरैर्न पालस्तत्र किल्बिषी ।
	यदि देशे च काले च स्वामिनः स्वस्य शंसति ॥
तथा ।
	दिवा वक्तव्यता पाले रात्रौ स्वामिनि तद्गृहे ।
	योगक्षेमो ऽन्यथा चेत् तु पालो वक्तव्यतामियात् ॥
किल्बिषमपराधः । वक्तव्यताप्यपराध एव । व्यासः ।
	पालग्राहे ग्रामघाते तथा राष्ट्रस्य विभमे ।
	यत् प्रनष्टं हृतं वा स्यात् पालस्तत्र न किल्बिषी ॥ २।१६४ ॥


	पालदोषविनाशे तु पाले दण्डो विधीयते ।
	अर्धत्रयोदशपणः स्वामिने द्रव्यमेव च ॥ २।१६५ ॥
[७७३]
पालस्य शक्यरक्षणे ऽप्युपेक्षणं चेत् तेन दोषेण पशुविनाशे च सत्यर्धत्रयोदशपणः पालविषये दण्डो विधेयः । विनष्टपशुमूल्यं द्रव्यस्वामिने दापनीयः । त्रयोदशानां पूरणस्त्रयोदशः सार्धो येषां ते ऽर्धत्रयोदशाः पणा यस्मिन् दण्डे सो ऽर्धत्रयोदशपणो दण्डः । सार्धत्रयोदशपण इति यावत् । नारदः ।
	स्याच् चेद् गोव्यसनं गोपो व्यायच्छेत् तत्र शक्तितः ।
	अशक्तस्तूर्णम् आगत्य स्वामिने तन् निवेदयेत् ॥
	अव्यायच्छन्नविक्रोशन् स्वामिने चानिवेदयन् ।
	वोढुमर्हति गोपस्तां विनयं चैव राजनि ॥
व्यायच्छेद् व्यसननिरासाय प्रयतेत । व्यसननिरासासमर्थस्तु स्वामिने निवेदयेत् । आक्रोशेद् वा । मनुः ।
	नष्टं विनष्टं कृमिभिः श्वहतं विषमे मृतम् ।
	हीनं पुरुषकारेण प्रदद्यात् पाल एव तत् ॥
मूल्यद्वारेणेति शेषः । नाशो ऽदर्शनम् । तथा ।
	अजाविके तु संरुद्धे वृकैः पाले त्व् अनायति ।
	यत् प्रसह्य वृको हन्यात् पाले तत् किल्बिषं भवेत् ॥
	तासां चेदवरुद्धानां चरन्तीनां मिथो वने ।
	यामुपेत्य वृको हन्यान् न पालस्तत्र किल्बिषी ॥
नारदः ।
	अनेन सर्वपालानां विवादः समुदाहृतः ।
	मृतेषु च विशुद्धिः स्याद् वालशृङ्गादिदर्शनात् ॥ २।१६५ ॥


	ग्रामेच्छया गोप्रचारो भूमिराजवशेन वा ।
	द्विजस्तृणैधःपुष्पाणि सर्वतः समुपाहरेत् ॥ २।१६६ ॥

ग्रामवर्तिजनेच्छया भूमेश् चाल्पत्वमहत्त्ववशाद् राजवशाद् वा गवादीनां पशूनां प्रचारार्था भूः स्यात् । तृणाद्यभ्यवहारो वा प्रचारः । तथा द्विजातिस्तृणादीन् धनानि पुष्पाणि च सर्वतः परिगृहीतादपि भूभागादुपाहरेत् । गौतमः: "गोऽग्न्यर्थी तृणमेधान् वीरुद्वनस्पतीनां च पुष्पाणि स्ववद् आददीत फलानि चापरिवृतानाम्" । स्ववद् इति वचनादुपाददानः स्वामिना न निषेध्यः । एतच् चापदि । [७७४] यत् तु स्मृत्यन्तरम्,
	तृणं वा यदि वा काष्टं पुष्पं वा यदि वा फलम् ।
	अनापृष्टं तु गृह्णानो हस्तच्छेदनमर्हति ॥
इति, तदनापद्गतशूद्रादिविषयम् ॥ २।१६६ ॥


भूमिवर्त्मना गोप्रचारो भवतीति यदुक्तं तद् व्यवस्थापयति ।

	धनुःशतं परीहारो ग्रामक्षेत्रान्तरं भवेत् ।
	द्वे शते खर्वटस्य स्यान् नगरस्य चतुःशतम् ॥ २।१६७ ॥

इति स्वामिपालविवादप्रकरणम् ॥ १० ॥

ग्रामो ऽगृहीतवनभूस्तस्य संबन्धिक्षेत्राणां चान्तरं धनुःशतपरिमाणं परिहारः परिहृतं कृष्यादिकं भवेद् इत्यर्थः । खर्वटपरिहारस्तु धनुःशतद्वयम् । नगरस्य पुनर्धनुषां चतुःशतम् । ग्रामादधिको नगरान् न्यूनो गृहसमूहः खर्वटः । मनुः ।
	धनुःशतपरीहारो ग्रामस्य स्यात् समन्ततः ।
	शम्यापातास्त्रयो वापि त्रिगुणो नगरस्य तु ॥
युगे वर्तमानस्य बलीवर्दस्य नियामकः काष्टकीलकः शम्या, सा प्रास्ता यावन्तं भूभागं व्यतीत्य पतति स शम्यापातः । इति स्वामिपालप्रकरणम् ॥ २।१६७ ॥


इति श्रीविद्याधरवंशप्रभवश्रीशिलाहारनरेन्द्रजीमूतवाहनान्वयप्रसूत-
श्रीमदपरादित्यदेवविरचिते याज्ञवल्क्यधर्मास्त्रनिबन्धे ऽपरार्के
स्वामिपालविवादप्रकरणम् ॥ १० ॥ 

अथ सटीकयाज्ञवल्क्यस्मृतौ

अस्वामिविक्रयप्रकरणम् । (११)


अथास्वामिविक्रयविवादं प्रत्याह ।

	स्वं लभेतान्यविक्रीतं क्रेतुर्दोषो ऽप्रकाशिते ।
	हीनाद् रहो हीनमूल्ये वेलाहीने च तस्करः ॥ २।१६८ ॥

	अस्वामिना गोभूम्यादिकं क्रीतं तद् यस्य स्वं स क्रेतुः सकाशाल् लभेत । क्रेतुश् च विक्रेतारमप्रकाशयतो दोषश् चौर्यं स्यात् । ततश् चौरवदस्य दण्डो भवति । तथा हीनात् पण्यसंभवहीनाद् रहो रहसि विजनदेशे हीनमूल्ये ऽत्यल्पमूल्ये च [७७५] पण्ये वेलाहीने विक्रयवेलारहिते पण्य एव क्रेता तस्करः स्यात् तस्करदण्डभाक् स्याद् इत्यर्थः । जानाति ह्यसौ क्रयात् प्राग् एव चोरयित्वायमिदं विक्रीणीत इति । नारदः ।
	निक्षिप्तं वा परद्रव्यं नष्टं लब्ध्वापहृत्य वा ।
	विक्रीयते ऽसमक्षं यत् स ज्ञेयो ऽस्वामिविक्रयः ॥
व्यासः ।
	याचितान्वाहितं न्यासं कृत्वान्यस्य यद् धनम् ।
	विक्रीयते स्वाम्यभावे स ज्ञेयो ऽस्वामिविक्रयः ॥
	निक्षिप्तान्वाहितं न्यासं हृतयाचितबन्धकम् ।
	उपांशु येन विक्रीतमस्वामी सो ऽभिधीयते ॥
	पूर्वस्वामी तु तद् द्रव्यं यदागत्य विधारयेत् ।
	तत्र मूलं दर्शनीयं क्रेतुः शुद्धिस्ततो भवेत् ॥
नारदः ।
	अस्वाम्यनुमताद् दासादसतश् च जनाद् रहः ।
	हीनमूल्यमवेलायां क्रीणंस्तद्दोषभाग् भवेत् ॥
बृहस्पतिः ।
	अविज्ञाताश्रयात् क्रीतं विक्रेता यत्र वा मृतः ।
	स्वामी दत्वार्धमूल्यं तु प्रगृह्णीत स्वयं धनम् ॥
	अर्धं द्वयोरपि हृतं तत्र स्याद् व्यवहारतः ।
	अविज्ञातक्रयो दोषस्तथा चापरिपालनम् ॥
	एतद् द्वयं समाख्यातं द्रव्यहानिकरं बुधैः ॥
अविज्ञाताश्रयादविज्ञातस्थानाद् विक्रेतुर्यत् क्रीतम्, यद् वा ज्ञातस्थानो ऽपि विक्रेता यदि मृतस्तदा स्वामिना मूल्यादर्धं क्षेत्रे दत्वा स्वधनं ग्राह्यम् । अस्मिन् विषये क्रेतुश् चार्धहानिर्द्वयोरप्यपराधित्वाद् इति । अत्र मरीचिः ।
	वणिग्वीथीपरिगतं विज्ञातं राजपूरुषैः ।
	दिवा गृहीतं यत् क्रेता स शुद्धो लभते धनम् ॥
	अविज्ञातनिवेशत्वाद् यत्र मूल्यं न लभ्यते ।
	हानिस्तत्र समा कल्प्या क्रेतृनास्तिकयोर्द्वयोः ॥ २।१६८ ॥


	नष्टापहृतम् आसाद्य हर्तारं ग्राहयेन् नरम् ।
	देशकालातिपत्तौ च गृहीत्वा स्वयमर्पयेत् ॥ २।१६९ ॥
[७७६]
स्वकीयं द्रव्यं नष्टमपहृतं वासाद्योपलभ्य तस्य हर्तारं राज्ञा ग्राहयेद् विधारयेत् । देशकालातिपत्तौ राज्ञा ग्रहणे क्रियमाणे यदि देशमतीत्यापहर्ता न याति कालात्यये वापहृतं द्रव्यं व्यपैति तदा स्वयमपहर्तारं गृहीत्वा राज्ञे ऽर्पयेत् ॥ २।१६९ ॥


गृहीतेन यत् कार्यं तद् आह ।

	विक्रेतुर्दर्शनाच् छुद्धिः स्वामी द्रव्यं नृपो दमम् ।
	क्रेता मूल्यमवाप्नोति तस्माद् यस्तस्य विक्रयी ॥ २।१७० ॥

विक्रेतृप्रदर्शने तु शुद्धिरदुष्टता स्यात् । तत्र वास्वामिविक्रीतं धनं स्वामी लभेत, तथा विक्रेतुः सकाशान् नृपो दण्डं क्रेता च मूल्यमवाप्नोति । कात्यायनः ।
	प्रकाशं वा क्रयं कुर्यान् मूल्यं वापि समर्पयेत् ।
	मूलानयनकालश् च देयो योजनसंख्यया ॥
देशविप्रकर्षापेक्षयेत्यर्थः । तथा ।
	यदा मूलमुपन्यस्य पूर्ववादी क्रयं वदेत् ।
	आहरेन् मूलमेवासौ न क्रयेण प्रयोजनम् ॥
क्रयं वदेत् प्रकाशक्रयं वदेद् इत्यर्थः । मनुः ।
	अथ मूलमनाहार्यं प्रकाशक्रयशोधितम् ।
	अदण्डो मुच्यते राज्ञा नास्तिको लभते धनम् ॥
मूलं विक्रेता स चाज्ञायमानदेशत्वादनाहार्यः । व्यासः ।
	मूले समाहृते क्रेता नाभियोज्यः कथंचन ।
	मूलेन सह वादस्तु नास्तिकस्य तदा भवेत् ॥
नास्तिको नष्टद्रव्यस्वामी ॥ २।१७० ॥


तत्र स्वामिविक्रेतृविवादे स्वामिना स्वधनप्राप्तये यत् कर्तव्यं तद् आह ।

	आगमेनोपभोगेन नष्टं भाव्यमतो ऽन्यथा ।
	पञ्चबन्धो दमस्तत्र राज्ञे तेनाविभाविते ॥ २।१७१ ॥

नास्तिकेन विवादास्पदं धनं क्रयादिनागमेण भुक्त्या वात्मीयतया भाव्यम् । न मयैतद् दानविक्रयादिनान्यस्य स्वं कृतं किं तु नष्टमेवैतद् इति भाव्यम् । अतो ऽन्यथा यद्युक्तप्रकारेण नास्तिकेनाविभाविते तत्र राज्ञे [७७७] पञ्चपन्धो दमस्तेन देयः । विवादास्पदधनपञ्चमभागसंमितो धनभागो यत्र बध्यते स पञ्चबन्धः । आगमोपभोगो नाशश् च ज्ञातृभिः साध्यः । यद् आह कात्यायनः ।
	नास्तिकस्तु प्रकुर्वीत तद् धनं ज्ञातृभिः स्वकम् ।
	अदत्तं त्यक्तविक्रीतं कृत्वा सुलभते धनम् ॥
	यदि स्वं नैव कुर्वीत ज्ञातृभिर्नास्तिको धनम् ।
	प्रसङ्गविनिवृत्त्यर्थं चौरवद् दण्डमर्हति ॥
प्रसङ्गो ऽभिप्रायः । तथा ।
	अभियोक्ता धनं कुर्यात् प्रथमं ज्ञातृभिः स्वकम् ।
	पश्चाद् आत्मविशुद्ध्यर्थं क्रयं क्रेता स्वबन्धुभिः ॥
अभियोक्ता नास्तिकः । तेन ज्ञातिभिः स्वकीयत्वं धनस्य साध्यम् । न चेत् स शक्नुयात् तथा कर्तुम्, तदा क्रेतात्मनो दोषपरिहारार्थं स्वबन्धुभिः साक्षिभूतैः क्रयं साधयेत् । 
तथा ।
	असमाहार्यमूलैस्तु क्र्यमेव विशोधयेत् । 
	विशोधिते क्रये राज्ञा न वक्तव्यः स किंचन ॥
तथा ।
	प्रकाशं च क्रयं कुर्यात् साधुभिर् ज्ञातिभिः स्वकैः ।
	न तत्रान्यक्रिया प्रोक्ता दैविकी न च मानुषी ॥
प्रकाशं लोकविदितं प्राक्श्रुतं क्रयं कुर्याद् भावयेद् इत्यर्थः ।
	वादी चेन् मार्गितं द्रव्यं साक्षिभिर्नैव भावयेत् ।
	दाप्यः स्याद् द्विगुणं राज्ञा क्रेता तद् द्रव्यमर्हति ॥
महापराधविषयमेतत् । बृहस्पतिः ।
	येन क्रीतं तु मूलेन प्राग् अध्यक्षनिवेदितम् ।
	न विद्यते तत्र दोषः स्तेनः स्यादुपधिक्रयात् ॥
उपधिक्रयश् छद्मक्रयः । यदा तु नास्तिकस्य स्वत्वे प्रमाणं नास्ति, क्रेतुश् च क्रयशुद्धौ तदा स एवाह ।
	प्रमाणहीने वादे तु पुरुषापेक्षया नृपः ।
	समन्यूनाधिकत्वेन स्वयं कुर्याद् विनिर्णयम् ॥
	वणिग्वीथीपरिगतं तच् च स्याद् व्यवहारतः ।
	अविज्ञातक्रयो दोषस्तथा चापरिपालनम् ॥
[७७८]	एतद् द्वयं समाख्यातं द्रव्यहानिकरं बुधैः ।
	अविज्ञातविशेषत्वाद् यत्र मूल्यं न लभ्यते ॥
	हानिस्तत्र समा कल्प्या क्रेतृनास्तिकयोर्द्वयोः ॥
अयमर्थः — यद् वा वणिग्वीथ्याम् आपणे क्रीतं तस्य विक्रेता यदि न शक्यश् चानेतुं तदा क्रेतुर्नास्तिकस्य च तुल्यहानिः कल्प्या यतो द्वयोरपि द्रव्यहानिकारणमस्ति । क्रेतुस्तावच् चौराहृतं न वेति ज्ञानरहितत्वेन क्रयकारणम् । नास्तिकस्य चापरिपालनमिति ॥ २।१७१ ॥


अत्रैव विषये क्रेतुर्दण्डविशेषम् आह ।

	हृतं प्रनष्टं यो द्रव्यं परहस्तादवाप्नुयात् ।
	अनिवेद्य नृपे दण्ड्यः स तु षण्णवतिं पणान् ॥ २।१७२ ॥

यः स्वकीयं धनं हृतं प्रनष्टं वा राजन्यनिवेद्यैव तस्य हस्ताद् गृह्णीयात् स राज्ञा षडधिकान् नवतिपणान् दण्डनीयाः ॥ २।१७२ ॥


प्रसङ्गादन्यदप्याह ।

	शौल्किकैः स्थानपालैर्वा नष्टापहृतम् आहृतम् ।
	अर्वाक् संवत्सरात् स्वामी हरेत् परतो नृपः ॥ २।१७३ ॥

नष्टमपहृतं वा धनं राजानं प्रति शुल्काधिकृतैर्ग्रामादिस्थानरक्षकैर्वा यद् आनीतं तत् संवत्सरादर्वाक् स्वामी लभेत । ऊर्ध्वं तु संवत्सराद् राजा । गौतमः: "प्रनष्टमस्वामिकमधिगम्य राज्ञः प्रब्रूयुर्विख्याप्य संवत्सरं राज्ञा रक्ष्यम्" । मनुः ।
	प्रनष्टस्वामिकं द्रव्यं राजा त्र्यब्दं निधापयेत् ।
	अर्वाक् त्र्यब्दाद् धरेत् स्वामी परतो नृपतिर्हरेत् ॥
उत्कृष्टगुणब्राह्मणे स्वामिन्येतत् । अत्रापरो विशेषः ।
	आददीताथ षड्भागं प्रनष्टाधितान् नृपः ।
	दशमं द्वादशमं वापि सतां धर्ममनुस्मरन् ॥
रक्षणप्रयत्नस्य गौरवलाघवानुसारेण भागाल्पत्वमहत्त्वे कल्पनीये ॥ २।१७३ ॥


द्रव्यविशेषं प्रति यावदधिगमे देयं तद् आह ।

	पणान् एकशफे दद्याच् चतुरः पञ्च मानुषे ।
	महिषोष्ट्रगवां द्वौ द्वौ पादम् पादमजाविके ॥ २।१७४ ॥
[७७९]
अश्वाद्येकशफं तस्मिन्नधिगते ऽधिगन्त्रे स्वामी चतुरः कार्षापणान् दत्वा तद् आददीत । एवं मानुषे पञ्च । महिषोष्ट्रगोषु द्वौ द्वौ । अजास्व् अविकेषु च प्रत्येकं कार्षापणस्य पादम् । एतच् च प्रतिव्यक्ति देयम् । न तु प्रतिजाति । इत्यस्वामिविक्रयप्रकरणम् ॥ २।१७४ ॥


इति श्रीविद्याधरवंशप्रभवश्रीशिलाहारनरेन्द्रजीमूतवाहनान्वयप्रसूत-
श्रीमदपरादित्यदेवविरचिते याज्ञवल्क्यधर्मास्त्रनिबन्धे ऽपरार्के
ऽस्वामिविक्रयप्रकरणम् ॥ ११ ॥ 

अथ सटीकयाज्ञवल्क्यस्मृतौ

दत्ताप्रदानिकप्रकरणम् । (१२)


इदं दत्तं संप्रदानादनपहार्यमिदं चापहार्यमिति विवेकार्थं देयमदेयं चाह।

	स्वं कुटुम्बाविरोधेन देयं दारसुताद् ऋते ।
	नान्वये सति सर्वस्वं यच् चान्यस्मै प्रतिश्रुतम् ॥ २।१७५ ॥

स्वं स्वकीयं पुत्रकलत्रव्यतिरिक्तं यत्र च कुटुम्बाशनाच्छादनविनाशरूपो विरोधो नास्ति तद् देयम् । अर्थादनेवंविधं न देयम् । तथान्वये स्वसंताने च सति सर्वस्वमदेयम् । एतच् च प्राग्दायविभागात् । विभक्तदायेषु तु पुत्रेषु सर्वस्वदानमनिषिद्धम् । तथा यद् धनमन्यस्मै देयत्वेन प्रतिश्रुतमङ्गीकृतं तत् ततो ऽन्यस्मै न देयम् । एवं च सति यद् देयं तद् दत्तं सन् नापहार्यम् । अदेयं त्व् अपहार्यमिति । स्वमितिपदेनास्वं याचितकादि व्युदस्यते । कात्यायनः ।
	विक्रयं चैव दानं च न नेयाः स्युरनिच्छतः ।
	दाराः पुत्राश् च सर्वस्वम् आत्मनैव तु योजयेत् ॥
	आपत्काले तु कर्तव्यं दानं विक्रय एव वा ।
	अन्यथा न प्रवर्तेत इति शास्त्रविनिश्चयः ॥
बृहस्पतिः ।
	एषाखिलेनाभिहिता संभूयोत्थाननिष्कृतिः ।
	अदेयदेयदत्तानामदत्तस्य च कथ्यते ॥
	सामान्यं पुत्रदारादि सर्वस्वं न्यासयाचितम् ।
	प्रतिश्रुतं तथान्यस्य न देयं त्व् अष्टधा स्मृतम् ॥
सामान्यमनेकस्वामिकम् । [७८०] तथा ।
	कुटुम्बभक्तवसनाद् देयं यदतिरिच्यते ।
	मध्वास्वादो विषं पश्चाद् दातुर्धर्मो ऽन्यथा भवेत् ॥
भक्तं भोजनम् । वसनम् आच्छादनम् ।
	सप्तारामाद् गृहक्षेत्राद् यद् यत् क्षेत्रं प्रचीयते ।
	पित्रा वाथ स्वयं प्राप्तं तद् दातव्यं विवक्षितम् ॥
सप्तभ्य आरामादिभ्यो यद् यत् प्रचीयते ऽधिकं भवति तद् दातव्यं विवक्षितमित्यर्थः । सप्तागमाद् गृहक्षेत्राद् यद् यत् क्षेत्रं प्रदीयत इति च पाठे सप्तविधशौर्याद्यागमप्रकारलब्धाद् गृहक्षेत्रादुद्धृत्य दातव्यम् । न त्व् अनागममित्यर्थः । 
	स्वेच्छादेयं स्वयं प्राप्तं बन्धाचारेण बन्धकम् ।
	वैवाहिके क्रमायाते सर्वदानं न विद्यते ।
बन्धकम् आधिस्तद् बन्धाचारेणाधिरूपेण देयम् । तद् विवाहलब्धं चेत् तस्यां भार्यायां सत्यां सर्वमदेयम् । तथा पितामहादिक्रमायातं पुत्रसद्भावे ।
	सौदायिकक्रमायातं शौर्यप्राप्तं च यद् भवेत् ।
	स्त्रीज्ञातिस्वाम्यनुज्ञातं दत्तं सिद्धिमवाप्नुयात् ॥
यत् सौदायिकं विवाहलब्धं तत् तया भार्ययानुज्ञातं देयम् । क्रमायातं चाविभक्तधनैर् ज्ञातिभिः । भृत्येन सता युद्धे लब्धं स्वामिनानुज्ञातमित्यर्थः ।
	विभक्ता वाविभक्ता वा दायादाः स्थावरे समाः ।
	एको ह्यनीशः सर्वत्र दानादापनविक्रये ॥
क्रमायाताविभक्तस्थावरविषयमेतत् । विभक्ता अपि समाः किं पुनरविभक्ता इत्य् व्याख्येयम् । अन्यथा विभागो ऽनर्थकः स्यात् । एवं च सति विभक्तानां साम्याभिधानेनैतद् गमयति — दानादियोग्येषु विभक्तेषु दायादेषु सत्सु तेभ्य एव स्थावरमर्पणीयमयोग्येषु निरपेक्षेषु वान्येभ्य इति । आपदादौ तु स्थावरविषयं दानादिकमविभक्तधनैर्दायादैरनुज्ञात एको ऽपि कुर्यात् । तथा च स्मृत्यन्तरे ।
	एको ऽपि स्थावरे कुर्याद् दानादापनविक्रयम् ।
	आपत्काले कुटुम्बार्थे धर्मार्थे च विशेषतः ॥ इति ।
नारदः ।
	दत्वा द्रव्यमसम्यग् यः पुनरादातुमिच्छति ।
	दत्ताप्रदानिकं नाम तद् विवादपदं विदुः ॥
[७८१]	अथ देयमदेयं च दत्तं चादत्तमेव च ।
	व्यवहारेषु विज्ञेयो दानमार्गश् चतुर्विधः ॥
	अत्रेहाष्टाव् अदेयानि देयमेकविधं स्मृतम् ।
	दत्तं सप्तविधं विद्याददत्तं षोडशात्मकम् ॥
	अन्वाहितं याचितकम् आधिः साधारणं च यत् ।
	निक्षेपः पुत्रदाराश् च सर्वस्वं चान्वये सति ॥
	आपत्स्व् अपि च कष्टासु वर्तमानेन देहिना ।
	अदेयान्याहुराचर्या यच् चान्यस्मै प्रतिश्रुतम् ॥
	कुटुम्बभरणाद् द्रव्यं यत् किंचिदतिरिच्यते ।
	तद् देयमुपहन्यान्यद् ददद् दोषमवाप्नुयात् ॥
	पण्यमूल्यं भृतिस्तुष्ट्या स्नेहात् प्रत्युपकारतः ।
	स्त्रीशुल्कानुग्रहार्थं तु दत्तं दानविदो विदुः ॥
पण्यस्य गवदेः क्रयणीयस्य मूल्यतया यच् च कर्मकरेभ्यो वृत्तित्वेन यच् च तुष्ट्याद्युपाधिकं पुत्रजन्मादिश्रावकेभ्यो यच् च स्नेहान् मित्रादिभ्यो यच् च प्रत्युपकारतो भयत्राणाद्यर्थं यच् च शुल्कादिनिमित्तं राजकृताधिकारिपुरुषादिभ्यो यच् च स्त्रीभ्यो भार्यादिभ्यो यच् चानुग्रहार्थं दीनानाथादिभ्यस्तद् दानं दानविदो विदुः । अत्र कात्यायनः ।
	अविज्ञातोपलब्ध्यर्थं दानम् यत्र निरूपितम् ।
	उपलब्धिक्रियालब्धं सा भृतिः परिकीर्तिता ॥
	भयत्राणाय रक्षार्थं तथा कार्यप्रसाधनात् ।
	अनेन विधिना लब्धं विद्यात् प्रत्युपकारकम् ॥
नारदः ।
	अदत्तं तु भयक्रोधशोकवेगरुगन्वितैः ।
	तथोत्कोचपरीहासव्यत्यासच्छलयोगतः ॥
	बालमूढास्वतन्त्रार्तमत्तोन्मत्तापवर्जितैः ।
	कर्ता ममायं कर्मेति प्रतिलाभेच्छया च तत् ॥
कात्यायनः ।
	प्राणसंशयम् आपन्नं यो मामुत्तारयेद् इतः ।
	सर्वस्वं ते प्रदास्यामीत्युक्ते ऽपि न तथा भवेत् ॥
	कामक्रोधास्वतन्त्रार्तमत्तोन्मत्तप्रमोहितैः ।
	व्यत्यासात् परिहासाच् च यद् दत्तं तत् पुनर्हरेत् ॥
[७८२]	या तु काम्यप्रसिद्ध्यर्थमुत्कोचा स्यात् प्रतिश्रुता ।
	तस्मिन्नपि प्रसिद्ध्यर्थे न देया स्यात् कथंचन ॥
	अथ प्राग् एव दत्ता स्यात् प्रतिदाप्यः स तां बलात् ।
	दण्डं चैकादशगुणं प्राहुर्गार्गीयमानवाः ॥
बृहस्पतिः ।
	क्रुद्धहृष्टप्रमत्तार्तबालोन्मत्तभयातुरैः ।
	मत्तातिवृद्धनिर्धूतैः संमूढैः शोकवेगिभिः ॥
	नन्दत्तं (मन्दैर्दत्तं?) तथैतैर्यत् तददत्तं प्रकीर्तितम् ।
	प्रतिलाभेच्छया दत्तमपात्रे पात्रशङ्कया ॥
	कार्ये वा धर्मसंयुक्ते स्वामी तत् पुनराप्नुयात् ॥
मनुः ।
	कस्मैचिद् याचमानाय दत्तं धर्माय यद् भवेत् ।
	पश्चाच् च न तथा तस्मान् न देयं तस्य तद् भवेत् ॥
धर्मं कर्तुं याचमानाय यद् दत्तं तेन चेदसौ धर्मं न कुर्यात् तदा तस्मै न देयमित्यर्थः ।
	यदि संसाधयेत् तत् तु दर्पाल् लाभेन वा पुनः।
	राज्ञा दाप्यः सुवर्णं स्यात् तस्य स्तेयस्य निष्कृतिः ॥
अस्यार्थः — यदि तदपहारे क्रियमाणे स दर्पाल् लोभेन वा न ददाति किं तु संसाधयेद् राजसंनिधौ तस्य धनस्यानपहार्यतां साधयितुमिच्छेत् स राज्ञा तद् धनं दाप्य इति । कात्यायनः ।
	स्वस्थेनार्तेन वा देयं श्रावितं धर्मकारणात् ।
	अदत्वा तन्मृते दाप्यस्तत्सुतो नात्र संशयः ॥
स्वस्थेन व्याध्यार्तेन वा यद् दानं संप्रदानं ब्राह्मणं प्रत्येतावन् मया तुभ्यं देयमिति श्रावयित्वा यदि दानमकृत्वैव मृतस्तदा तद्दायादैस्तद् दयेम् । अप्रयच्छन्तो राज्ञा दाप्याः । एतच् च धर्मार्थं प्रतिश्रवणे सति द्रष्टव्यम् ।
	स्तेनसाहसिकोद्वृत्तपारजापिकशंसनात् ।
	दर्शनाद् धृतनष्टस्य तथासत्यप्रवर्तनात् ॥
	प्राप्तमेतैस्तु यत् किंचित् तदुत्कोचाख्यमुच्यते ।
	न दाता तत्र दण्ड्यः स्यान् मध्यस्थश् चैव दोषभाक् ॥
स्तेनादीनां शंसनात् कथनाद् धेतोर्यदि मह्यं त्वं न प्रयच्छसि त्वं स्तेन [७८३] इत्यादि[काद् इति या]वत् । तथा धृतनष्टस्य गृहीतपालयितस्य (?) दर्शनाद् धेतोस्त्वां चाधारकस्य दर्शयामीति यावत् (?) । असत्यस्य सत्यतया तद्विपर्ययेण वा प्रवर्तनात् कारणाद् धेतोर्यद् धनमुत्कोचाख्यं लब्धं तद्दात्रे राज्ञा दाप्यमुत्कोचकस्य संपादकग्राहकौ च दण्डनीयाव् इत्यर्थः ॥ २।१७५ ॥


	प्रतिग्रहः प्रकाशः स्यात् स्थावरस्य विशेषतः ।
	देयं प्रतिश्रुतं चैव दत्वा नापहरेत् पुनः ॥ २।१७६ ॥

इति दत्ताप्रदानिकं प्रकरणम् ॥ १२ ॥

सर्वस्यैव द्रव्यस्य प्रतिग्रहः प्रकाशः प्रकटः ससाक्षिकः कार्यः । स्थावरस्य विशेषतो महता यत्नेन । तथा — इदं ते दास्यामीति यत् प्रतिश्रुतमङ्गीकृतं तद् दातव्यं दत्तं च नापहार्यम् । कात्यायनः ।
	स्वेच्छया यः प्रतिज्ञाय ब्राह्मणाय प्रतिग्रहम् ।
	न दद्याद् ऋणवद् दाप्यः प्राप्नुयात् पूर्वसाहसम् ॥
गौतमः: "प्रतिश्रुत्याप्यधर्मसंयुक्ताय न दद्यात्" । कात्यायनः ।
	योगाधापनविक्रीतं योगे दानप्रतिग्रहम् ।
	यस्य वाप्युपधिं पश्येत् तत् सर्वं विनिवर्तयेत् ॥
योग उपाधिः । इति दत्ताप्रदानिकं प्रकरणम् ॥ २।१७६ ॥


इति श्रीविद्याधरवंशप्रभवश्रीशिलाहारनरेन्द्रजीमूतवाहनान्वयप्रसूत-
श्रीमदपरादित्यदेवविरचिते याज्ञवल्क्यधर्मास्त्रनिबन्धे ऽपरार्के
दत्ताप्रदानिकं प्रकरणम् ॥ १२ ॥ 

अथ सटीकयाज्ञवल्क्यस्मृतौ

क्रीतानुशयप्रकरणम् । (१३)


द्रव्यविशेषपरीक्षकाणां कालविशेषम् आह ।

	दशैकपञ्चसप्ताहमासत्र्यहार्धमासिकम् ।
	बीजायोवाह्यरत्नस्त्रीदोह्यपुंसाम् परीक्षणम् ॥ २।१७७ ॥

मासशब्दात् प्राक्तनो ऽहःशब्दो दशादिशब्दैः प्रत्येकमभिसंबध्यते । दशाहादिकालेषु सप्तसु सप्तानां बीजादिद्रव्याणां यथासंख्यं परीक्षणं कार्यम् । तत्र बीजस्य दशाहे । अयस एकाहे । वाह्यस्य बलीवर्दादेः पञ्चाहे । रत्नस्य [७८४] पद्मरागादेः सप्ताहे । स्त्रिया दास्या मासे । दोह्यस्य गवादेस्त्र्यहे । पुंसो दासस्यार्धमासे । एवं परीक्षितस्य बीजादेः क्रयं कृत्वा नानुशयः कार्य इत्यर्थः ॥ २।१७७ ॥


प्रसङ्गाद् द्रव्यान्तरपरीक्षोपायम् आह ।

	अग्नौ सुवर्णमक्षीणं रजते द्विपलं शते ।
	अष्टौ त्रपुणि सीसे च ताम्रे पञ्च दशायसि ॥ २।१७८ ॥

सुवर्णस्य दह्यमानस्य नैवास्त्यपक्षयः । यत् क्षीयते तद् द्रव्यान्तरविमिश्रम्, शुद्धं तु न क्षीयत एव । रजतस्य पलशतपरिमाणस्य रसीभावे क्रियमाणे पलद्वयं क्षीयते । त्रपुविषये तु पलशते रसीकृते ऽष्टौ पलाः(नि) क्षीयन्ते । एवं सीसके । ताम्रविषये तु पलशते ध्मायमाने पञ्च पलानि क्षीयन्ते । एवमयसि दश ॥ २।१७८ ॥


तान्तवं प्रत्याह ।

	शते दशपला वृद्धिर् और्णे कार्पासिके तथा ।
	मध्ये पञ्चपला वृद्धिः सूक्ष्मे तु त्रिपला मता ॥ २।१७९ ॥

सूत्रे कार्पासिक ऊर्णामये वा शते शतपलपरिमिते सति यत् तन्मयं वस्त्रं भवति तत्र दश पलानि वर्धन्ते । एतच् च स्थूलसूत्रमये वस्त्रे द्रष्टव्यम् । ततः सूक्ष्मातिसूक्ष्मसूत्रमये तु यथासंख्यं पञ्चपला त्रिपला च वृद्धिः स्यात् ॥ २।१७९ ॥


वृद्धिमुक्त्वा क्षयम् आह ।

	कार्मिके रोमबद्धे च त्रिंशद्भागः क्षयो मतः ।
	न क्षयो न च वृद्धिः स्यात् कौशेये वाल्कलेषु च ॥ २।१८० ॥

यत्र तान्तवे कर्मवशाद् वस्त्रे स्त्रीपुरुषादीनि रूपाणि संपद्यन्ते तत् कार्मिकम् । यत्र रोमाणि बध्यन्ते तद् रोमबद्धम् । तस्मिन्न् उभयविधे वस्त्रे प्रमाणस्य त्रिंशो भागः क्षीयते । कौशेयमतसीमयम्, वाल्कलं क्षौमादि, तत्रोभयत्र क्षयवृद्धी न स्तः । तत्र नारदः ।
	तान्तवस्य तु संस्कारे क्षयवृद्धी उदाहृते ।
	तत्र कार्पासिकोर्णानां वृद्धिर्दशपला शते ॥
	स्थूलसूत्रवतामेषां मध्यानां पञ्चकं शते ।
	त्रिपला तु सुसूक्ष्माणामतः क्षय उदाहृतः ॥
[७८५]	त्रिंशांशो रोमबद्धस्य क्षयः कर्मकृतस्य च ।
	कौशेयवल्कलादीनां नैव वृद्धिर्न च क्षयः ॥
उक्तादधिकक्षये शिल्पी दण्ड्यः ॥ २।१८० ॥


तत्र दण्डपरिमाणम् आह ।

	देशं कालं च भोगं च ज्ञात्वा नष्टे बलाबलम् ।
	द्रव्याणां कुशला ब्रूयुर्यत् तद् दाप्यआ असंशयम् ॥ २।१८१ ॥

[इति क्रीतानुशयप्रकरणम् ॥ १३ ॥ ]

सुवर्णताम्रसीमादीनां पत्रोर्णकार्पासादीनां वा निर्माणदशायां तत्कर्तृभिः सुवर्णकारादिभिर्यावत् सुवर्णं सूत्रं वापह्रियमाणं स्वामिनो नष्टं तत्र देशकालौ तस्य चोपभोगं सारासारतां च पर्यालोच्य द्रव्यमूल्यतत्त्वज्ञा यावन् मूल्यं कर्तुमिच्छन्ति तावन् निःशङ्केन राज्ञा शिल्पिनः सुवर्णकारादयो दापनीयाः । मनुः ।
	तन्तुवायो दशपलं दद्यादेकपलाधिकम् ।
	ततो ऽन्यथा वर्तमानो दाप्यो द्वादशकं दमम् ॥
द्वादशकार्षापणपरिमाणो दण्डो द्वादशकः । नारदः ।
	मूल्याष्टभागो हीयेत सकृद् धौतस्य वाससः ।
	द्विः पादस्त्रिस्त्रिभागस्तु चतुष्कृत्वो ऽर्धमेव तु ॥
	अर्धक्षयात् तु परतः पादांशापचयः क्रमात् ।
	यावत् क्षीणदशं वस्त्रं जीर्णस्यानियमः क्षयः ॥ २।१८१ ॥


इति श्रीविद्याधरवंशप्रभवश्रीशिलाहारनरेन्द्रजीमूतवाहनान्वयप्रसूत-
श्रीमदपरादित्यदेवविरचिते याज्ञवल्क्यधर्मास्त्रनिबन्धे ऽपरार्के
क्रीतानुशयप्रकरणम् ॥ १३ ॥ 

अथ सटीकयाज्ञवल्क्यस्मृतौ

अभ्युपेत्याशुश्रूषाप्रकरणम् । (१४)

अधुना दासविषयम् आह ।

[७८६]	बलाद् दासीकृतश् चौरैर्विक्रीतश् चापि मुच्यते ।
	स्वामिप्राणप्रदो भक्तस्त्यागात् तन्निष्क्रयादपि ॥ २।१८२ ॥

बलाद् धठाददासो ऽपि दासः कृतो यश् च चौरैर्विक्रीतः स मुच्यते मोचनीय इत्यर्थः । यदि न मुञ्चति तदा राज्ञा मोचनीयः । तद् आह नारदः ।
	चौरापहृतविक्रीता ये च दासीकृता बलात् ।
	राज्ञा मोचयितव्यास्ते दासत्वं तेषु नेष्यते ॥
यश् च दासः स्न्न् आत्मनो मृत्युमभ्युपेत्य भक्त्या स्वामिनंमृत्योर्मोचयति, यश् च स्वामिना दास्यान् मोचितः, यश् चात्मनो दास्यविमोक्षार्थं निष्क्रयं धनं ददाति, सर्व एते स्वामिना मोच्याः । अथ वा तन्निष्क्रयाद् इत्यस्यायमर्थः — उत्तमर्णायाधित्वेन यो दासो दत्तः स निष्क्रयाद् ऋणापाकरणाद् आध्यन्तरप्रदानाद् वा मोच्यत इति । मनुः ।
	न स्वामिनातिसृष्टो ऽपि शूद्रो दास्याद् विमुच्यते ।
	निसर्गजं हि तत् तस्य कस्तस्मात् तं व्यपोहति ॥
नारदः ।
	गृहे जातस्तथा क्रीतो लब्धो दायादुपागतः ।
	अनाकालभृतस्तद्वद् आहितः स्वामिना च यः ॥
	मोक्षितो महतश् चर्णाद् युद्धे प्राप्तः पणे जितः ।
	तवाहमित्युपगतः प्रव्रज्यावसितः कृतः ।
	भक्तदासश् च विज्ञेयस्तथैव वडवाहृतः ॥
	विक्रेता चात्मनः शास्त्रे दासाः पञ्चदश स्मृताः ॥
स्वदास्यां जातो गृहदासः । मूल्यप्राप्तः क्रीतः । प्रतिग्रहादिना प्राप्तो लब्धः । दायादुपागतो रिक्थलब्धः । दुर्भिक्षयोषितो ऽनाकालभृतः । स्वामिनोत्तमर्णं प्रत्याधिः कृत आहितः । पणे जितो द्यूतजितः । प्रव्रज्यावसितः प्रव्रज्याच्युतः । एतावन्तं कालं तवाहं दासो भवामीत्युपगमितः कृतः । भक्षयितुं भ्क्तं यावन् मे ददाशि तावदहं ते दास इत्येवंरूपो भक्तदासः । वडवा गृहदासी, तया हृतः । तल्लाभेन तामुद्वाह्य दासत्वेन प्रविष्टो वडवाहृतः । इतरे प्रसिद्धाः ।
	तत्र पूर्वश् चतुर्वर्गो दासत्वान् न विमुच्यते ।
	प्रसादात् स्वामिनो ऽन्यत्र दास्यमेषां क्रमागतम् ॥
[७८७]	विक्रीणीते स्वतन्त्रः सन् य आत्मानं नरो ऽधमः ।
	स जघन्यतरश् चैषां सो ऽपि दास्यान् न मुच्यते ॥
	यश् चैषां स्वामिनं कश्चिन् मोक्षयेत् प्राणसंशयात् ।
	दासत्वात् स विमुच्येत पुत्रभागं लभेत च ॥
	अनाकाले भृतो दास्यान् मुच्यते गोयुगं ददत् ।
	संभक्षीतं च यद् दुर्गे न तच् छुध्यति कर्मणा ॥
	आहितो ऽपि धनं दत्वा स्वामी यद्येनमुद्धरेत् ।
	अथोपगमयेदेनं सो ऽपि क्रीतादनन्तरः ॥
अथ तु साम्ना दासमुपागमयेद् दासो ऽस्मीत्यङ्गीकारयेत् ततः स क्रीतादनन्तरः क्रीततुल्य इत्यर्थः । ऋणदासविषयं स एवाह ।
	ऋणं च सोदयं दत्वा ऋणी दास्याद् विमुच्यते ।
	कृतर्णालब्ध्युपरमात् कृतको ऽपि विमुच्यते ॥
	तवाहमित्युपगतो ध्वजप्राप्तः पणे जितः ।
	प्रतिशीर्षप्रदानेन मुच्यते तुल्यकर्मणा ॥
ध्वजप्राप्तो युद्धलब्धः । प्रतिशीर्षप्रदानं दासान्तरप्रदानम् । प्रतिशीर्षविशेषणं तुल्यकर्मणेति । पूर्वदासकर्मणा तुल्यं कर्म यः करोति तं दासं दत्वा पूर्वदासो दासत्वान् मुच्यत इत्यर्थः ॥ २।१८२ ॥


प्रव्रज्यावसितं प्रत्याह ।

	प्रव्रज्यावसितो राज्ञो दास आमरणान्तिकः ।

प्रव्रज्यातो निवृत्तो यावज्जीवं राज्ञ एव दासः । नारदः ।
	राज्ञ एव तु दासः स्यात् प्रव्रज्यावसितो नरः ।
	न तस्य प्रतिमोक्षो ऽस्ति न विशुद्धिः कथंचन ॥
	द्वाव् एव कर्मचण्डालौ लोके दूरबहिष्कृतौ ।
	प्रव्रज्यानिवृत्तश् च वृथा प्रव्रजितश् च यः ॥
कात्यायनः ।
	प्रव्रज्यावस्ता यत्र त्रयो वर्णा द्विजातयः ।
	निर्वासं कारयेद् विप्रं दासत्वं क्षत्रविण्नृपः ॥
दक्षः ।
	पारिव्राज्यं गृहीत्वा तु यः स्वधर्मे न तिष्ठति ।
	श्वपादेनाङ्कितं तं तु राजा शीघ्रं विवासयेत् ॥
प्रव्रज्यावसितादन्यस्य दासस्य विप्रमोक्षणप्रकारम् आह ।
[७८८]	स्वं दासमिच्छेद् यः कर्तुमदासं प्रीतमानसः ।
	स्कन्धाद् आदाय तस्यासौ भिन्द्यात् कुम्भं सहाम्भसा ॥
	साक्षताभिः सपुष्पाभिर्मूर्धन्यद्भिरवाकिरेत् ।
	अदास इति चोक्त्वा त्रिः प्राङ्मुखं तमवासृजेत् ॥
भक्तदासवडवाहृतयोरपरो विशेषः ।
	भक्तस्योत्क्षेपणात् सद्यो भक्तदासो विमुच्यते ।
	वडवाया निग्रहेण मुच्यते वडवाहृतः ॥
भक्तमन्नं तस्योपयुक्तस्य प्रतिपादनमुत्क्षेपणम् । वडवा दासी । निग्रहो निरोधः । असंभोग इति यावत् । तथा ।
	स्वां दासीं यस्तु संगच्छेत् प्रसूता च भवेत् ततः ।
	अवीक्ष्य बीजं कार्या स्याददासी सान्वया तु सा ॥
	दासस्य तु धनं यत् स्यात् स्वामी तत्र प्रभुः स्मृतः ।
	प्रकाशं विक्रयाद् ये तु न स्वामी धनमर्हति ॥
	दासेनोढा त्व् अदासी या सा दासात् स्वत्वम् आप्नुयात् ।
	यस्माद् भर्ता प्रभुस्तस्याः स्वाम्यधीनपतिर्यतः ॥
दासात् सत्त्वमिति पाठे सत्त्वं प्राणी, तददास्याः सत्या वोढुर्दासाच् चेदवाप्तं तदा तद्दासस्वामिनो दासतां यातीति वेदितव्यमित्यर्थः ।

	वर्णानाम् आनुलोम्येन दास्यं न प्रतिलोमतः ॥ २।१८३ ॥

उत्तमवर्णं प्रति हीनवर्णो दासो भवति । न तु विपरीतमित्यर्थः । नारदः ।
	वर्णानां प्रातिलोम्येन न दासत्वं विधीयते ।
	स्वधर्मत्यागिनो ऽन्यत्र दारवद् दासता मता ॥
स्वधर्मत्यागी प्रव्रज्यावसितः, तस्य ब्राह्मणत्वे सति श्वपादाङ्कनं प्रवासनं चोक्तम् । क्षत्रियवैश्ये तु नृपं प्रति दासत्वमित्युक्तम् । अनेन तु शूद्रं राजानं प्रति राजन्यवैश्ययोर्दास्यं विधीयते । कात्यायनः ।
	स्वतन्त्रस्यात्मनो दानाद् दासत्वं दारवद् भृगुः ।
	त्रिषु वर्णेषु विज्ञेयं दास्यं विप्रस्य न क्वचित् ॥
	वर्णानाम् आनुलोम्येन दास्यं न प्रतिलोमतः ।
	राजन्यवैश्यशूद्राणां त्यजतां हि स्वतन्त्रताम् ॥
[७८९]	समवर्णो ऽपि विप्रं तु दासत्वं नैव कारयेत् ।
	शीलाध्ययनसंपन्नं तदूनं कर्म कामतः ॥
	तत्रापि नाशुभं किंचित् प्रकुर्वीत द्विजोत्तमः ।
	ब्राह्मणस्य तु दासत्वा नृपतेजो विहन्यते ॥
नारदः ।
	कर्मापि द्विविधं प्रोक्तमशुभं शुभमेव च ।
	अशुभं दासकरोक्तं शुभं कर्मकृतां स्मृतम् ॥
	गृहद्वाराशुचिस्थानरथ्यावस्करशोधनम् ।
	गुह्याङ्गस्पर्शनोच्छिष्टविण्मूत्रग्रहणोत्करम् ॥
	इच्छतः स्वामिनश् चाङ्गैरुपस्थानमथान्ततः ।
	अशुभं कर्म विज्ञेयं शुभमन्यदतः परम् ॥
मनुः ।
	ध्वजाहृतो भक्तदासो गृहजः क्रीतदत्त्रिमौ ।
	पैतृको दण्डदासस्तु सप्तैता दासयोनयः ॥
उपलक्षणार्थमेतत् । नारदादिभिरुक्तव्यतिरिक्तानामपि दासत्वाभिधानात् । दण्डनिष्क्रयार्थो दासो दण्डदासः । तथा ।
	क्षत्रियं चैव वैश्यं च ब्राह्मणो वृत्तिकर्षि(शि)तौ ।
	बिभृयाद् आनृशंस्येन स्वानि कर्माणि कारयेत् ॥
	दास्यं तु कारयेन् मोहाद् ब्राह्मणः संस्कृआन् द्विजान् ।
	अनिच्छतः प्राभवत्याद् राज्ञा दण्ड्यः शतानि षट् ॥
प्रभवतो भावः प्राभवत्यम् । प्रभुत्वमिति यावत् । षट्शतानि पणानाम् ।
	शूद्रं तु कारयेद् दास्यं क्रीतमक्रीतमेव वा ।
	दास्यायैव हि सृष्टो ऽसौ ब्राह्मणस्य स्वयंभुवा ॥
विष्णुः: "यस्तूत्तमवर्णं दास्ये नियोजयति तस्योत्तमसाहसो दण्डः" । कात्यायनः ।
	आदद्याद् ब्राह्मणीं यस्तु विक्रीणीत तथैव च ।
	राज्ञा तदकृतं कार्यं दण्ड्याः स्युः सर्व एव ते ॥
	कामात् तु संश्रितां यस्तु दासीं कुर्यात् कुलस्त्रियम् ।
	संक्रामयेत वान्यत्र दण्ड्यस्तच् चाकृतं भवेत् ॥
	बालधात्रीं महादासीं दासीमिव भुनक्ति यः ।
	परिचारकपत्नीं वा प्राप्नुयात् पूर्वसाहसम् ॥
	विक्रोशमानां यो भक्तदासीं विक्रेतुमिच्छति ।
	अनापदिस्थः शक्तः सन् प्राप्नुयाद् द्विशतं दमम् ॥ २।१८३ ॥
[७९०]

	कृतशिल्पो ऽपि निवसेत् कृतकालं गुरोर्गृहे ।
	अन्तेवासी गुरुप्राप्तभोजनस्तत्फलप्रदः ॥ २।१८४ ॥

[इत्यभ्युपेत्याशुश्रूषाप्रकरणम् }} १४ ॥ ]

अन्तेवासी शिल्पविद्यार्थी गुरुतः प्राप्तभोजनः स्वयंकृतस्य शिक्पकर्मणः फलं गुरवे प्रयच्छेद् यावान् कालो गुरुं प्रति तद्गृहनिवासायाङ्गीकृतस्तावन्तं कालं गृहीतशिल्पो ऽपि गुरुकुल एव वसेत् । अभ्युपेत्याशुश्रूषालक्षणव्यवहारपदविष्यं चैतत् । तत्रैव तद्विषयाणि स्मृत्यन्तराणि प्रदर्श्यन्ते । नारदः ।
	अभ्युपेत्य तु शुश्रूषां यस्तां न प्रतिपद्यते ।
	अशुश्रूषाभ्युपेत्यैतद् विवादपदमुच्यते ॥
अभ्युपेत्याशुश्रूषेत्यर्थः ।
	शुश्रूषकः पञ्चविधः शास्त्रे दृष्टो मनीषिभिः ।
	चतुर्विधः कर्मकरः शेषा दादास्त्रिपञ्चकाः ॥
तथा ।
	शिष्यान्तेवासिभृतकाश् चतुर्थस्त्व् अधिकर्मकृत् ।
	एते कर्मकरा ज्ञेया दासास्तु गृहजादयः ।
	सामान्यमस्वतन्त्रत्वमेषाम् आहुर्मनीषिणः ।
	जातिकर्मकृतस्तूक्तो विशेषो वृत्तितस्तथा ॥
	आ विद्याग्रहणाच् छिष्यः शुश्रूषेत् प्रयतो गुरुम् ।
	तद्वृत्तिर्गुरुदारेषु गुरुपुत्रे तथैव च ॥
	समावृत्तस्तु गुरवे प्रदाय गुरुदक्षिणाम् ।
	प्रतीयात् स्वगृहान् एषा शिष्यवृत्तिरुदाहृता ॥
प्रतीयात् प्रतिगच्छेत् ।
	स्वशिल्पमिच्छन्न् आहर्तुं बान्धवानामनुज्ञया ।
	आचार्यस्य वसेदन्ते कालं कृत्वा सुनिश्चितम् ॥
	आचार्यः शिक्षयेदेनं स्वगृहे दत्तभोजनम् ।
	न चान्यत् कारयेत् कर्म पुत्रवच् चैनम् आचरेत् ॥
चतुर्दशभ्यो विद्यास्थानेभ्यो ऽन्या विद्या शिल्पविद्या, तदुक्तं कर्म शिल्पम्, तदपेक्षमाणः शिष्य आचार्येण सह संवसेत् । एतावन्तं कालं तवान्तिके निवसिष्यामीति । कात्यायनः ।
	यस्तु न ग्राहयेच् छिल्पं कर्माण्यन्यानि करयेत् ।
	प्राप्नुयात् साहसं पूर्वं तस्माच् छिष्यो निवर्तते ॥ [७९१]
शिप्लमशिक्षयतः स्वकीयानि च कर्माणि कारयतो गुरोः शिष्येण त्यागो राज्ञा च प्रथमसाहसो दण्डः कार्य इत्यर्थः । नारदः ।
	शिक्षयन्तमदुष्टं च यस्त्व् आचार्यं परित्यजेत् ।
	बलाद् वासयितव्यः स्याद् वधबन्धौ च सो ऽर्हति ॥
वधो ऽत्र ताडनं न प्राणच्छेदः ।
	शिक्षितो ऽपि कृतं कालमन्तेवासी समापयेत् ।
	तत्र कर्म च यत् कुर्याद् आचार्यस्यैव तत्फलम् ॥
कृतमङ्गीकृतं कालं तत्र वसन् समापयेद् इत्यर्थः । तत्र वसता शिष्येण कृतस्य कर्मणः फलं लाभ आचार्यस्य ।
	गृहीतशिल्पः समये कृत्वाचार्यं प्रदक्षिणम् ।
	शक्तितश् चानुमान्यैनमन्तेवासी निवर्तते ॥
	भृतकस्त्रिविधो ज्ञेय उत्तमाधममध्यमः ।
	शक्तितश् चानुरूपा स्यादेषां वत्साश्रया भृतिः ॥
	उत्तमस्त्व् आयुधीयो ऽत्र मध्यमस्तु कृषीवलः ।
	अधमो भारवाहः स्याद् इत्येवं त्रिविधो भृतः ॥
	सर्वेष्व् अधिकृतो यः स्यात् कुटुम्बस्य तथोपरि ।
	सो ऽपि कर्मकरो ज्ञेयः स च कौटुम्बिकः स्मृतः ॥
	शुभकर्मकरा ह्येते चत्वारः समुदाहृताः ।
	जघन्यकर्मभाजस्तु शेषा दासास्त्रिपञ्चकाः ॥
सर्वेषु भृतकेष्व् अधिकृत उपरिकृतो ऽधिष्ठायक इति यावत् । बृहस्पतिः ।
	द्विप्रकारो भगभृतः कृषिगोजीविनां स्मृतः ।
	जातसस्यात् तथा क्षीरात् स लभेत न संशयः ॥
इति क्रयविक्रयानुशय(अभ्युपेत्याशुश्रूषा)प्रकरणम् ॥ २।१८४ ॥


इति श्रीविद्याधरवंशप्रभवश्रीशिलाहारनरेन्द्रजीमूतवाहनान्वयप्रसूत-
श्रीमदपरादित्यदेवविरचिते याज्ञवल्क्यधर्मास्त्रनिबन्धे ऽपरार्के
ऽभ्युपेत्याशुश्रूषाप्रकरणम् ॥ १४ ॥ 

अथ सटीकयाज्ञवल्क्यस्मृतौ

संविद्व्यतिक्रमप्रकरणम् । (१५)


संविद्व्यतिक्रमलक्षणस्य व्यवहारपदस्योपयोगिनमर्थं तावद् आह ।
[७९२]
	राजा कृत्वा पुरे स्थानं ब्राह्मणान् न्यस्य तत्र तु ।
	त्रैविद्यान् वृत्तिमद् ब्रूयात् स्वधर्मः पाल्यतं इति ॥ २।१८५ ॥

राजा निजनगरे स्थानं स्थीयते यत्र विशिष्टनिवेशनाद्युपेते भूभागे तत् स्थानं वृत्तिमत् कुटुम्बनिर्वाहसमर्थस्थावरजङ्गमधनोपेतं निर्माय तथा ब्राह्मणांस्त्रैविद्यान् ऋग्यजुःसामरूपविद्यात्रयोपेतांस्तत्र स्थाने न्यस्य निवेश्य यथार्हं गृहवृत्त्यादि दत्वा स्वधर्मो वर्णाश्रमादिधर्मः पाल्यतां क्रियतामिति तान् ब्राह्मणान् ब्रूयात् । केचित् पठन्ति — तैविद्यं वृत्तिमद् इति । तदा त्रैविद्यं वृत्तिमच् च यथा तथा कुर्याद् इत्यर्थः । तिसृणाम् ऋगादिविद्यानां समाहारस्त्रैविद्यम् । स्थानस्य च तद्विशिष्टता तद्युक्तब्राह्मणवत्तया । एवं च ब्राह्मणसमूहरचनाभिधानात् संकेतसमयक्रिया संविच्छब्दवाच्या कर्तव्येत्यर्थादुक्तं भवति । न हि तां विना समूहबाधाश् चौरादयो निराकर्तुं शक्या इष्टापूर्तक्रियादिधर्माश् च संपादयितुम् । अत एवाह बृहस्पतिः ।
	वेदविद्याविदो विप्राञ् श्रोत्रियानग्निहोत्रिणः ।
	आहृत्य स्थापयेत् तत्र तेषां वृत्तिं प्रकल्पयेत् ॥
	अनाच्छेद्यकरास्तेषां प्रदद्याद् गृहभूमिकाः ।
	मुक्ता भाव्याश् च नृपतिर्लेखयित्वा स्वशासनैः ॥
	नित्यं नैमित्तिकं काम्यं शान्तिकं पौष्टिकं तथा ।
	पौराणां कर्म कुर्युस्ते संदिग्धे निर्णयं तथा ॥
	ग्रामश्रेणिगणार्थं तु संकेतसमयक्रिया ।
	बाधाकाले तु सा कार्या धर्मकार्ये तथैव च ॥
	चाटवौरभयं बाधा सर्वस्श्धारणा स्मृता ।
	तत्रोपशमं कार्यं सर्वैर्नैकेन केनचित् ॥
	कोशेन लेख्यक्रियया मधस्थैर्वा परस्परम् ।
	विश्वासं प्रथमं कृत्वा कुर्युः कार्याण्यनन्तरम् ॥
	विद्वेषिणो व्यसनिनः शालीनालसभीरवः ।
	लुब्धातिवृद्धबालाश् च न कार्याः कार्यचिन्तकाः ॥
	शुचयो वेदधर्मज्ञा दक्षा दान्ताः कुलोद्भवाः ।
	सर्वकार्यप्रवीणाश् च कर्तव्यास्तु महत्तमाः ॥ २।१८५ ॥
[७९३]

ब्राह्मणाः स्थाने राज्ञा निवेशनीया इत्युक्तं तैस्तु निविष्टैर्यत् कार्यं तद् आह ।

	निजधर्माविरोधेन यस्तु सामयिको भवेत् ।
	सो ऽपि यत्नेन संरक्ष्यो धर्मो राजकृतश् च यः ॥ २।१८६ ॥

निजेन स्वकीयेन श्रौतादिधर्मेणाविरुद्धो यो ऽपि गणोपयोगी स सामयिकः समयादिनिर्वृत्तो धर्मः । यथा — व्याध्याद्युपद्रवसमये प्रतिक्षेत्रं प्रतिगृहं वा धनमेतावद् गृहयज्ञादिशान्तिकसिद्धये देयम् । यथा वा सर्वैर् जनपदैः स्वव्यापारपरिहारेणामुत्र स्थानविशेष आगन्तव्यं यो नागच्छेत् तस्यायं दण्ड इति । यद् वा सभाप्रपादेवकुलतडागादीनां जीर्णानामुद्धारो दीनानाथादीनां च संस्कारो यज्ञभिक्षादिनिमित्तं च दानं साधारणधनेनानया व्यवस्थयैतत् कर्तव्यमिति । यश् च राज्ञा समर्थधर्मः कृतो यो युष्मास्व् अधिकं पठति वेत्ति वा तस्यैतावती पूजा कार्येत्यादि । स उभयविधो ऽपि यत्नतः परिपाल्यः । अत्र च बृहस्पतिः ।
	सभाप्रपादेवगृहतडाकारामसंस्कृतिः ।
	तथानाथदरिद्राणां संस्कारो योजनक्रिया ॥
	पालनीयाः समर्थैस्तु यः समर्थो विसंवदेत् ।
	सर्वस्वहरणं दण्डस्तस्य निर्वासनं पुरात् ॥
	तत्र भेदमुपेक्षां वा यः कश्चित् कुरुते नरः ।
	चतुःसुवर्णाः षण् निष्कास्तस्य दण्डो विधीयते ॥ २।१८६ ॥


सामयिकराजकृतधर्मभेदिनं प्रति गणद्रव्यहर्तारं प्रति च यत् कार्यं तद् आह ।

	गणद्रव्यं हरेद् यस्तु संविदं लङ्घयेच् च यः ।
	सर्वस्वहरणं कृत्वा तं राष्ट्राद् विप्रवासयेत् ॥ २।१८७ ॥

संवित् समयः । महत्यपराध एतत् । अन्यत्र मनुराह ।
	यो ग्रामदेशसंघानां कृत्वा सत्येन संविदम् ।
	विसंवदेन् नरो लोभात् तं राष्ट्राद् विप्रवासयेत् ॥
	निगृह्य दापयेच् चैनं समयव्यभिचारिणम् ।
	चतुःसुवर्णान् षण् निष्काञ् शतमानं च राजतम् ॥
अत्रापि चत्वारो देशनिर्वासनादयो दण्डा अपराधानुसारेण व्यवस्थाप्याः । कात्यायनः ।
	साहसी भेदकारी च गणद्रव्यविनाशकः ।
	उच्छेद्याः सर्व एवैते विख्याप्यैवं नृपे भृगुः ॥ [७९४]
बृहस्पतिः ।
	यस्तु साधारणं हिंस्यात् क्षिपेत् त्रैविद्यमेव वा ।
	संवित्क्रियां विहन्याच् च स निर्वास्यः पुरात् ततः ॥
त्रैविद्यादिकमुत्सृष्टं क्षिपेद् आक्षिपेद् इत्यर्थः ।
	अरुंतुदः सूचकश् च भेदकृत् साहसी तथा ।
	श्रेणिपूगनृपद्विष्टः क्षिप्रं निर्वास्यते ततः ॥
अरुंतुदो मर्मोद्घाटकः । सूचको दोषज्ञापकः । भेदकृत् स्नेहवतां विमतिकारी ।
	कुलश्रेणिगणाध्यक्षाः पुरदुर्गनिवासिनः ।
	वाग्धिग्दमं परित्यागं प्रकुर्युः पापकारिणाम् ॥
	तैः कृतं च स्वधर्मेण निग्रहानुग्रहं नृणाम् ।
	तद् राज्ञो ऽप्यनुमन्तव्यं निसृष्टार्था हि ते स्मृताः ॥
अध्यक्षा महत्तमाः । वाग्दमं धिदमं वापराधानुसारेण । वाग्विश्रममिति पाठे वाग्विश्रमो ऽसंभाष्यता । परित्यागो ऽसंव्यवहार्यता । निसृष्टार्था अनुज्ञातकार्याः ।
	बाधां कुर्युर्यदेकस्य संभूता द्वेषसंयुताः ।
	राज्ञा ते विनिवार्यास्तु शास्याश् चैवानुबन्धिनः ॥
अनुबन्धः आग्रहः ।
	मुख्यैः सह समूहानां विसंवादो यदा भवेत् ।
	तदा विचारयेद् राजा स्वमार्गे स्थापयेच् च तान् ॥
नारदः ।
	मिथः संघातकरणमहेतोः शस्त्रधारणम् ।
	परस्परोपघातं च तेषां राजा न मर्षयेत् ॥
न मर्षेयेन् न क्षमेत । कात्यायनः ।
	एकपात्रे च वा पङ्क्त्यां संभोक्ता यस्य यो भवेत् ।
	अकुर्वंस्तं तथा दण्ड्यस्तस्य दोषमदर्शयन् ॥
बृहस्पतिः ।
	संभूयैकतमं कृत्वा राजभाव्यं हरन्ति ये ।
	ते तदष्टगुणं दाप्या वणिजश् च पलायिनः ॥
राजभाव्यं करः । नारदः ।
	प्रतिकूलं च यद् राज्ञः प्रकृत्यवमतं च यत् ।
	बाधकं च यदर्थानां तत् तेभ्यो विनिवर्तयेत् ॥
	दोषवत् कारणं यत् स्यादनाम्नायप्रवर्तितम् ।
	प्रवृत्तमपि तद् राजा श्रेयस्कामो निवर्तयेत् ॥ २।१८७ ॥
[७९५]

किं च ।

	कर्तव्यं वचनं सर्वैः समूहहितवादिनाम् ।
	यस्तत्र विपरीतः स्यात् स दाप्यः प्रथमं दमम् ॥ २।१८८ ॥

ये समूहहितं वदन्ति गणिनस्तदुक्तं सर्वैः समूहिभिः कार्यम् । यस्तु हितवादिनां प्रतिकूलः स्यात् स समूहेन प्रथमसाहसं दण्ड्यः । कात्यायनः ।
	युक्तियुक्तं तु यो हन्याद् वक्तुर्यो ऽनवकाशदः ।
	अयुक्तं चैव यो ब्रूयात् प्राप्नुयात् पूर्वसाहसम् ॥ २।१८८ ॥


	समूहकार्य आयातान् कृतकार्यान् विसर्जयेत् ।
	सदानमानसत्कारैः पूजयित्वा महीपतिः ॥ २।१८९ ॥

समूहकार्यार्थं समूहप्रमुखान् आयातान् कृतकार्यान् सदानमानसत्कारैरभ्यर्च्य महीपतिर्विमुञ्चेत् ॥ २।१८९ ॥


	समूहकार्यप्रहितो यल् लभेत तदर्पयेत् ।
	एकादशगुणं दाप्यो यद्यसौ नार्पयेत् स्वयम् ॥ २।१९० ॥

समूहेन स्वकार्यसिद्धये यो नृपादिके(कं) प्रति प्रहितः स तस्माद् यल् लभेत तत् समूहाय स्वयमेव तेन दातव्यम् । नो चेत् तदेकादशगुणं तस्मात् समूहेन ग्राह्यम् । बृहस्पतिः ।
	ततो बलेन यत् किंचित् सर्वेषामेव तत् समम् ।
	षाण्मासिकं मासिकं वा विभक्तव्यं यथांशतः ॥
	देयं वा निःस्ववृद्धान्धस्त्रीबालातुररोगिषु ।
	सांतानिकादिषु तथा धर्म एष् सनातनः ॥
	यत्नैः प्राप्तं रक्षितं वा गणार्थे वा पणं कृतम् ।
	राजप्रसादलब्धं वा सर्वेषामेव तत् समम् ॥
यदि समूहप्रहितैर्लब्धं विभज्यमानं मासप्रभृति षण्मासान् यावद् गणिनां निर्वाहसमर्थं भवति, तदा यथाभागं विभजनीयम् । अल्पं चेन् निःस्वादिभ्यः प्रदेयम् । कात्यायनः ।
	गणमुद्दिश्य यैः कैश्चित् कृत्वर्णं भक्षितं भवेत् ।
	आत्मार्थं विनियुक्तं वा देयं तैरेव तद् भवेत् ॥
	गणानां श्रेणिवर्गाणां गताः स्युर्ये तु मध्यतः ।
	प्राक्तनस्य धनर्णस्य समांशाः सर्व एव ते ॥
[७९६]	तथैव भोज्यं वैभाज्यं धनं धर्मक्रियासु च ।
	समूहस्थो ऽंशभागी स्यात् प्रगतस्त्व् अंशभाङ् न तु ॥ २।१९० ॥


	वेदज्ञाः शुचयो ऽलुब्धा भवेयुः कार्यचिन्तकाः ।
	कर्तव्यं वचनं तेषां समूहहितवदिनाम् ॥ २।१९१ ॥

वेदं पठन्तो ऽर्थतश् च जानन्तीति वेदज्ञाः, शुचयः शुद्धाशयाः, अलुब्धा अलोलुपाः, एवंविधाः समूहकार्याणां साधकबाधकविचारकाः स्युः । वेदज्ञत्वादिविशिष्टानां कार्यचिन्तकत्वं विधीयते, अन्यदनूद्यते । बृहस्पतिः ।
	द्वौ त्रयः पञ्च वा कार्याः समूहहितवादिनः ।
	कर्तव्यं वचनं तेषां ग्रामश्रेणिगणादिभिः ॥ २।१९१ ॥


ब्राह्मणेषूक्तस्य सामयिकधर्मस्यान्यत्रातिदेशम् आह ।

	श्रेणिनैगमपाषण्डिगणानामप्ययं विधिः ।
	भेदं चैषां नृपो रक्षेत् पूर्ववृत्तिं च पालयेत् ॥ २।१९२ ॥

इति संविद्व्यतिक्रमप्र्करणम् ॥ १५ ॥

एकजातिनिविष्टानां समानवृत्त्युपजीविनां समूहः श्रेणिर्यथा रजकश्रेणिरिति । सह देशान्तरवणिज्यार्थं ये नानाजातीया अधिगच्छन्ति ते नैगमा अवैदिकाः प्रव्रज्यास्थिताः पाषाण्डिनो ब्राह्मणेभ्यो ऽन्ये समानजीविका इह गणाः, एषाम[प्य]यमेव धर्मः, यो निजधर्माविरोधेनेत्येवमादाव् उक्तः । तथा श्रेण्यादीनां परस्परभेदं मतिभेदं नृपो रक्षेन् निवारयेत् । प्राक्तनीं च तेषां वृत्तिं पालयेत् । इति संविद्व्यतिक्रमप्रकरणम् ॥ २।१९२ ॥


इति श्रीविद्याधरवंशप्रभवश्रीशिलाहारनरेन्द्रजीमूतवाहनान्वयप्रसूत-
श्रीमदपरादित्यदेवविरचिते याज्ञवल्क्यधर्मास्त्रनिबन्धे ऽपरार्के
संविद्यतिकर्मप्रकरणम् ॥ १५ ॥ 

अथ सटीकयाज्ञवल्क्यस्मृतौ

वेतनादानप्रकरणम् । (१६)


इदानीं वेतनानपाकर्माख्यं विवादपदम् आरभते ।

[७९७]	गृहीतवेतनः कर्म त्यजन् द्विगुणम् आवहेत् ।
	अगृहीते समं दाप्यो भृत्यै रक्ष्य उपस्करः ॥ २।१९३ ॥

भृतिर्वेतनम् । तद् भृतको गृहीत्वा स्वामिनः कर्म त्यजन्नकुर्वंस्तद्द्विगुणम् आवहेत् । स्वामिने दद्यात् । कर्मन्यभ्युपगते वेतने वागृहीते कर्म त्यजन् यावद् वेतनं तस्मै देयत्वेन स्वामिनाभ्युपगतं युगवरत्रादिः परिरक्षणीयः । नारदः ।
	भृत्यानां वेतनस्योक्तो दानादानविधिक्रमः ।
	वेतनस्यानपाकर्म तद्विवादपदं स्मृतम् ॥
	भृत्याय वेतनं दद्यात् कर्म स्वामी यथा कृतम् ।
	आदौ मध्ये ऽवसाने वा कर्मणो य्द् विनिश्चितम् ॥
बृहस्पतिः ।
	भृतकस्तु न कुर्वीत स्वामिनः शाठ्यमण्व् अपि ।
	भृतिहानिमवाप्नोति ततो वादः प्रवर्तते ॥
	गृहीतवेतनः कर्म न करोति यदा भृतः ।
	समर्थश् चेद् दमं दाप्यो द्विगुणं तच् च वेतनम् ॥
नारदः ।
	कर्माकुर्वन् प्रतिश्रुत्य वार्यो दत्वा भृतिं बलात् ।
	भृतिं गृहीत्वाकुर्वाणो द्विगुणां भृतिम् आवहेत् ॥
	कर्मारम्भं तु यः कृत्वा सिद्धिं नैव तु कारयेत् ।
	बलात्कारयितव्यः स्यादकुर्वन् दण्डमर्हति ॥
वृद्धमनुः ।
	प्रतिश्रुत्य न कुर्याद् यः स कार्यः स्याद् बलादपि ।
	स चेन् न कुर्यात् तत् कर्म प्राप्नुयाद् द्विशतं दमम् ॥
मनुः ।
	भृत्यो ऽनार्तो न कुर्याद् यो दर्पात् कर्म यथोदितम् ।
	स दण्ड्यः कृष्णलान्यष्टौ न देयं तच् च वेतनम् ॥
कृतकर्मणो ऽपीति शेषः ।
	यथोक्तम् आर्तः स्वस्थो वा यस्तत् कर्म न कारयेत् ।
	न तस्य वेतनं देयम् देयमल्पोनस्यापि कर्मणः ॥
यथोक्तं यथाप्रतिश्रुतम् ।
	आर्तस्तु कुर्यात् स्वस्थः सन् यथाभाषितम् आदितः ।
	सुदीर्घस्यापि कालस्य स लभेतैव वेतनम् ॥ २।१९३ ॥

[७९८]
	दाप्यस्तद्दशमं भागं वणिज्यापशुसस्यतः ।
	अनिश्चित्य भृतिं यस्तु कारयेत् स महीक्षिता ॥ २।१९४ ॥

यः स्वामी त्य्भ्यमियतीं भृतिं दास्यामीत्यनिश्चित्य कर्म कारयति, स भृतककृतकर्मणो वाणिज्यादेर्यदुत्पन्नं धनं तस्य दशमं भागं भृत्याय स्वामी दद्यात् । न ददाति चेद् राज्ञा स्वामी दाप्यः । वृद्धमनुः ।
	समुद्रयानकुशलाः देशकालार्थदर्शिनः ।
	नियच्छेयुर् भृतिं यां तु सा स्यात् प्राग् अकृता यदि ॥
बृहस्पतिः ।
	त्रिभागं पञ्चभागं वा गृह्णीयात् सीरवाहकः ।
	भक्ताच्छाभृतः सीराद् भागं गृह्णीत पञ्चमम् ॥
	जातसस्यात् त्रिभागं तु प्रगृह्णीयादथाभृतः ॥
नारदः ।
	काले ऽपूर्णे त्यजन् कर्म भृतिनाशमवाप्नुयात् ।
	स्वामिदोषादपक्रामन् यावत् कृतमवाप्नुयात् ॥
विष्णुः: "भृतकश् चापूर्णे काले भृतिं त्यजन् सकलमेव मूल्यं जह्यात् । राज्ञे च पणशतं दद्यात् । तद्दोषेण यन् नश्येत् तत् स्वामिने देयम् । अन्यत्र दैवोपघातात् । स्वामी चेद् भृतकमपूर्णे काले जह्यात् तस्य सर्वमेव मूल्यं दद्यात् । पणशतं च राज्ञे ऽन्यत्र भृतकदोषात्" ॥ २।१९८ ॥


	देशं कालं च यो ऽतीयाल् लाभं कुर्याच् च यो ऽन्यथा ।
	तत्र स्यात् स्वामिनश् छन्दो ऽधिकं देयं कृते ऽधिके ॥ २।१९५ ॥

यत्र देशे काले च क्रियमाणं कृष्यादिकं कर्म सफलं स्यत् तौ देशकालौ स्वातन्त्र्येण व्यतिक्रामेत्, लाभं च बहुतरव्ययकरणेन क्षयं प्रापयते, तत्र भृत्याय स्वामी स्वच्छन्दतः स्वाभिप्रायतो भृतिं दद्यान् नैवाल्पां स्वातन्त्र्येण स्वामिनः । अधिकं कालं (फलं) लभते यदि तस्मै प्राप्तान् मूल्यादधिकं पारितोषिकं द्रव्यं स्वामिना देयम् ॥ २।१९५ ॥


	यो यावत् कुरुते कर्म तावत् तस्य च वेतनम् ।
	उभयोरप्यशाठ्यं चेच् छाठ्ये कुर्याद् यथाश्रुतम् ॥ २।१९६ ॥

येदेकं स्वामिकर्मानेकभृतकसाध्यं भवति तत्र शाठ्यं वर्जयित्वा यो भृत्यो [७९९] यावत् कर्म करोति तस्मै तदनुरूपं वेतनं देयम् । यदि पुरुषद्वयसाध्यमेकः कुर्यात् तत्र भृतिद्वयं देयम् । न्यूनं चेद् भागहानिः कल्प्या । शाठ्ये तु यथाश्रुतं यथोक्तं तद् दद्यात् स्वामिनश् छन्द[त] इति ज्ञेयम् । एतच् चानेकभृत्यसाध्ये कर्मणि वेतने वा परिभाषिते वेदितव्यम् । अत्र चोभयग्रहणं प्रदर्शनार्थम् । तेन यत्र बहवो ऽपि भृत्याः शाठ्यं विहाय कर्म कुर्वन्ति तत्रापि कर्मानुसारेण मूल्यदानं सिद्धं भवति ॥ २।१९६ ॥


	अराजदैविकान् नष्टं भाण्डं दाप्यस्तु वाहकः ।
	प्रस्थान्विघ्नकृच् चैव प्रदाप्यो द्विगुणां भृतिम् ॥ २।१९७ ॥

यो वोढव्यद्रव्यप्रापणाय परिक्रीतः सन् राजदैविकव्यापारव्यतिरेकेण स्वकीयप्रज्ञापराधाद् भाण्डं वोढव्यं द्रव्यं विनाशयति, स तन्मूल्यं दाप्यः । यस्तु प्रस्थाने विघ्नम् आचरति स द्विगुणं भृतिं दाप्यः । वृद्धमनुः ।
	प्रमादान् नाशितं दाप्यः समं द्विर्मोहनाशितम् ।
	न तु दाप्यो हृतं चौरैर्दग्धम् ऊढं जलेन वा ॥
द्विर्द्विगुणमित्यर्थः । ब्र्हस्पतिः ।
	प्रभुणा विनियुक्तः सन् भृतको विदधाति यत् ।
	तदर्थमशुभं कर्म स्वामी तत्रापराध्नुयात् ॥
तदर्थं स्वाम्यर्थम् । अशुभं चौर्यादि । अपराध्नुयाद् दण्डादिभाग् भवेत् ॥ २।१९७ ॥


	प्रक्रान्ते सप्तसमं भागं चतुर्थं पथि संत्यजेत् ।
	भृतिमर्धपथे सर्वां प्रदाप्यस्त्याजको ऽपि च ॥ २।१९८ ॥

इति वेतनादानप्रकरणम् ॥ १६ ॥

प्रक्रान्ते गमने राजमार्गप्राप्तेः प्राग् भृतः कर्म परित्यजन् मूल्यस्य सप्तमं भागं दाप्यः । एतच् च वाहकान्तरलाभात् प्रस्थानविघ्नाभावे वेदितव्यम् । तद्विघ्ने तु द्वुगुणं दानमुक्तम् । यदि तु पन्थानं प्राप्य परित्यजेत् तदा भृतेश् चुतुर्थांशं दाप्यः । अर्धपथे तु सर्वां भृतिम् । एवं स्वाम्यपि परिक्रीय वाहकं यदि त्याजयति न वाहयति । मनुः ।
	यः कर्म काले संप्राप्ते न कुर्याद् विघ्नम् आचअरेत् ।
	तद्वृत्तो ऽन्यस्तु कार्यः स्यात् स दाप्यो द्विगुणाम् भृतिम् ॥
नारदः ।
	अनयन् भाटयित्वा तु भाण्डवान् यानवाहने ।
	दाप्यो भृतिचतुर्भागं सर्वामर्धपथे त्यजेत् ॥ [८००]
वृद्धमनुः ।
	पथि विक्रीय तद् भाण्डं वणिग् भृत्यं त्यजेद् यति ।
	अथ तस्यापि देयं स्याद् भृतेरर्धं लभेत सः ॥
	यदा स पथि तद् भाण्डं निषिध्येत ह्रियेत वा ।
	यावानध्वगतस्तेन प्राप्नुयात् तावतीं भृतिम् ॥
नारदः ।
	भृतिषड्भागम् आभाष्य पथि युग्यभृतं त्यजेत् ।
	अददत् कारयित्वा तु सोदयां भृतिम् आवहेत् ॥
यदीयैरश्वबलीवर्दादिभिर्युग्यं भाण्डं नीयते स युग्यभृतः । तं प्रति वोढव्यद्रव्यषड्भागं भृतित्वेनाभाष्य न ददाति तं च त्यजति तदा सोदयां भृतिं तस्मै स्वामी दद्याद् इत्यर्थः । बृहस्पतिः ।
	कृते कर्मणि यः स्वामी न दद्याद् वेतनं भृतेः ।
	राज्ञा दापयितव्यः स्याद् विनयं चानुरूपतः ॥
कात्यायनः ।
	त्यजेत् पथि सहायं यः श्रान्तं रोगार्थमेव वा ।
	प्राप्नुयात् साहसं पूर्वं ग्रामे त्र्यहमपालयन् ।
मत्स्यपुराणे ।
	मूल्यम् आदाय यो विद्यां शिल्पं वा न प्रयच्छति ।
	दण्ड्यः स मूल्यं सकलं धर्मज्ञेन महीक्षिता ॥
नारदः ।
	शुल्कं गृहीत्वा पण्यस्त्री नेच्छन्ती द्विगुणं वहेत् ।
	अनिच्छञ् शुल्कदातापि शुल्कहानिमवाप्नुयात् ॥
	अप्रयच्छंस्तथा शुल्कमनुभूय पुमान् स्त्रियम् ।
	अक्रेमेण तु संगच्छन् घातदन्तनखादिभिः ॥
	अयोनौ यः समाक्रामेद् बहुभिर्वापि वासयेत् ।
	शुल्कं सो ऽष्टगुणं दाप्यो विनयं तावदेव तु ॥
	वेश्याः प्रधाना यास्तत्र कामुकास्तद्गृहोषिताः ।
	तत्समुत्थेषु कार्येषु निर्णयं संशये विदुः ॥
मत्स्यपुराणे ।
	गृहीत्वा वेतनं वेश्या लोभादन्यत्र गच्छति ।
	तां धनं दापयेद् दद्यादनूढस्यापि भाटकम् ॥
	अन्यमुद्दिश्य वेश्यां यो नयेदन्यस्य कारणात् ।
	तस्य दण्डो भवेद् राज्ञः सुवर्णस्य च माषकम् ॥
	नीत्वा भोगं न यो दद्याद् दाप्यो द्विगुणवेतनम् ।
	राज्ञश् च द्विगुणं दण्डं तथा धर्मो न हीयते ॥
[८०१]	बहूनां व्रजतामेकां सर्वे ते द्विगुणं दमम् ।
	दद्युः पृथक् पृथग् राज्ञे दण्डं च द्विगुणं परम् ॥
स्म्र्तिः ।
	व्याधिता सश्रमव्यग्रा राजधर्मपरायणा ।
	आमन्त्रिता च नागच्छेदवाश्या वडवा स्मृता ॥
नारदः ।
	परभूतौ गृहं कृत्वा स्तोमं दत्वा वसेत् तु यः ।
	स तद् गृहीत्वा निर्गच्छेत् तृणकाष्ठेष्टकादिकम् ॥
	स्तोमादिना वसित्वा तु परभूमाव् अनिश्चितः ।
	निर्गच्छंस्तृणकाष्ठानि न गृह्णीयात् कथंचन ॥
	यान्येव तृणकाष्ठानि त्व् इष्टका विनिवेशिता ।
	विनिर्गच्छंस्तु तत् सर्वं भूमिस्वामिनि वेदयेत् ॥
स्वामिनीति चतुर्थ्यर्थे सप्तमी । स्तोमो भाटकम् । व्यासः ।
	स्नेहेन स्थण्डिलं लब्ध्वा मन्दिरं कुरुते तु यः ।
	निर्गच्छतस्तस्य दारु दत्तस्तोमस्य नान्यथा ॥
कात्यायनः ।
	गृहवार्यापणादीनि गृहीत्वा भाटकेन यः ।
	स्वामिने नार्पयेद् यावत् तावद् दाप्यः स भाटकम् ॥
(वृद्धमनुः:
	यो भाटयित्वा शकटं नीत्वा चान्यत्र गच्छति । }
	स्तोमवाहीनि भाण्डानि पूर्णकालान्युपानयेत् ॥
	ग्रहीतुराभवेद् भग्नं नष्टं वान्यत्र संप्लवात् ॥
स्तोमेन भाटकेन घृततैलादिद्रव्यान्तरप्रापणार्थं यानि मृन्मयानि भाण्डानि तानि स्तोमवाहीनि, तानि पूर्णभाटककालानि तत् स्वामिनमुपानयेत् । तेषां मध्ये यत् तदवलेपाद् भग्नं प्रध्वस्तं वा तत् स्तोमग्रहीतुराभवेत् । नेतरेण तद् देयमित्यर्थः । एतच् च संप्लवादन्यत्र । संप्लवे तु भाण्डस्वामिने भग्नादिभाण्डमूल्यं देयम् । संप्लवो द्रव्यान्तरेणास्फालनम् । इति वेतनादानप्रकअणम् ॥ २।१९८ ॥


इति श्रीविद्याधरवंशप्रभवश्रीशिलाहारनरेन्द्रजीमूतवाहनान्वयप्रसूत-
श्रीमदपरादित्यदेवविरचिते याज्ञवल्क्यधर्मास्त्रनिबन्धे ऽपरार्के
वेतनादानप्रकरणम् ॥ १६ ॥ 
[८०२]
अथ सटीकयाज्ञवल्क्यस्मृतौ

द्यूतसमाह्वयप्रकरणम् । (१७)

अथ द्यूतसमाह्वयाख्यं व्यवहारपदं प्रस्तूयते । तत्र नारदः ।
	अक्षवध्रशलाकाद्यैर्देवनं जिह्मकारितम् ।
	पणकृईडावयोभिश् च पदं द्यूतसमाह्वयम् ॥
अक्षाः पाशकाः । वध्रश् चर्मादिवलयवेधः । शलाका कितवेभ्यो ज्ञेया । आद्यशब्दादन्येषामपि कर्पटकादीनां ग्रहणम् । देवनं क्रीडा, विजिगीषा वा । जिह्मं कुटिलम् । जिताद् यद् द्रव्यं गृह्यते स पणः । वयांसि पक्षिणः । अक्षादिभिरचेतनैर्वयःप्रभृतिभिश् च चेतनैर् जिह्मेन कुटिलभावेन देवनं द्यूतम् । मनुः ।
	अप्राणिभिर्यत् क्रियते तल् लोके द्यूतमुच्यते ।
	प्राणिभिः क्रियते यस्तु स विज्ञेयः समाह्वयः ॥
	काकिन्यो वध्रिकाश् चैव् अशलाका भौर्य एव च ।
	अक्षाः सबीजाः कुहका द्यूतोपकरणानि षट् ॥
बृहस्पतिः ।
	अन्योन्यपरिगृहीताः पक्षिमेषवृषादयः ।
	प्रहरन्ते कृतपणास्तं वदन्ति समाह्वयम् ॥ २।१९८ ॥


तत्र सभापतिना यावती वृद्धिर्यतश् च ग्राह्या तद् आह ।

	ग्लहे शतिकवृद्धेस्तु सभिकः पञ्चकं शतम् ।
	गृह्णीयाद् धूर्तकितवाद् इतराद् दशकं शतम् ॥ २।१९९ ॥

यः सभां कृत्वा द्यूतोपकरणानि च प्रगुणीक्र्त्य कितवेभ्यो देवितुं वृद्ध्या धनं प्रयच्छति स सभिको धूतकितवाद् धूर्तो विजयी वा कितवो ध्यूतकर्ता स धूर्तकितवस्तस्माच् छतिकवृद्धेः शतसंख्याकग्लहे पणे विषयभूते यो वृद्धिं जितवान् स शतिकवृद्धिस्तस्मात् पञ्चकं शतं गृह्णीयात् । यः पराजितः स इतरस्तस्मात् तु दशकं शतम् ॥ २।१९९ ॥


	स सम्यक्पालितो भागं राज्ञे दद्याद् यथाश्रुतम् ।
	जितमुदग्राहयेज् जेत्रे दद्यात् सत्यं वचः क्षमी ॥ २।२०० ॥

[स]सभिकः पूर्वोक्तो राज्ञा सम्यक्पालितः कितवेभ्यः सम्यग्रक्षितो राज्ञे [८०३] यथाश्रुतमङ्गीकृतं स्वकीयाद् धनाद् भागं दद्यात् । जितं धनं पराजितात् कितवादुद्ग्राहयेदुत्कालयेत् । तथैतावति काले तुभ्यमियद् धनं दास्यामीति जेत्रे सत्यं वचस्तद्विश्वासाय क्षमी सन् दद्यात् । कात्यायनः ।
	सभिकः कारयेद् द्यूतं देयं दद्याच् च यन् नृपे ।
	दशकं च शतं वृद्धिं गृह्णीयाच् च पराजयात् ॥
	जेतुर्दद्यात् स्वकं द्रव्यं जितं ग्राह्यं त्रिपक्षिकम् ।
	सद्यो वा सभिकेनैव कितवात् तु न संशयः ॥
नारदः ।
	सभिकः कारयेद् द्यूतं देयं दद्याच् च तद्गतम् ।
	दशङं तु शतं वृद्धिस्तस्य स्याद् द्यूतकारिता ॥
	अथ वा कितवो राज्ञे दत्वा भागं यथोचितम् ।
	प्रकाशं देवनं कुर्यादेवं दोषो न विद्यते ॥
अथ वा सभिकं विना कितव एव राजभागं दत्वा प्रकटं देवनं कुर्यात् । कितव इति जात्यभिप्रायेणैकवचनम् । बृहस्पतिः ।
	द्वंद्वयुद्धेन यः कश्चिदवसादमवाप्नुयात् ।
	तत्स्वामिना पणो देयो यस्तत्र परिकल्पितः ॥
समाह्वयविषयमेतत् । अवसादो बलहानिः । नारदः ।
	अशुद्धः कितवो नान्यद् आश्रयेद् द्यूतमण्डलम् ।
	प्रतिहन्यान् न कितवं दापयन्तं स्वमिष्टतः ॥ 
अदत्तदेयो ऽशुद्धः स्वं स्वकीयं धनं साधयति कितवस्तं राजा न वारयेत् ॥ २।२०० ॥


	प्राप्ते भागे च नृपतिः प्रसिद्धे धूर्तमण्डले ।
	जितं ससभिके स्थाने दापयेदन्यथा तु न ॥ २।२०१ ॥

धूर्ता द्यूतकारास्तन्मण्डले ससभिके नृपतिः प्रसिद्धे यथापरिभाषिते भागे प्राप्ते जितं दापयेदन्यथा नैव । नारदः ।
	अनिर्दिष्टस्तु यो राज्ञा द्यूतं कुर्वीत मानवः ।
	न स तं प्राप्नुयात् कामं विनयं चैव सो ऽर्हति ॥
अनिर्दिष्टो यो भूपेननियुक्तः सन् द्यूतं कुर्वीत ससभिको भवन् स तं कामं सभिकलभ्यं भागं न लभेते दण्डं च प्राप्नुयात् । [८०४] कात्यायनः ।
	प्रसह्य दापयेद् देयं तस्मिन् स्थाने न चान्यथा ।
	जितं वै सभिकस्तत्र सभिकप्रत्यया क्रिया ॥
	अनभिज्ञो जितो मोच्यो ऽमोच्यो ऽभिज्ञो जितो रहः ।
	सर्वस्वे विजिते ऽभिज्ञे न सर्वस्वं प्रदापयेत् ॥
बृहस्पतिः ।
	रहो जितो ऽनभिज्ञश् च कूटाक्षैः कपटेन वा ।
	मोच्यो ऽभिज्ञो ऽपि सर्वस्वं जितं सर्वं न दाप्यते ॥ २।२०१ ॥


	द्रष्टारो व्यवहाराणां साक्षिणश् च त एव हि ।

कितवव्यवहाराणां द्रष्टारो निर्णायकाः साक्षिणश् च त एव कितवा एव । नारदः ।
	कितवेष्व् एव तिष्ठेरन् कितवाः संशयं प्रति ।
	त एव तत्र द्रष्टारस्त एवैषां च साक्षिणः ॥
सभिकानुवृत्तौ बृहस्पतिः ।
	स एव साक्षी संदिग्धे सभैश् चान्यैस्त्रिभिर्वृतः ।
कात्यायनः ।
	विग्रहे ऽथ जये लाभे करणे कूटदेविनाम् ।
	प्रमाणं सभिकस्तत्र शुचिश् च सभिको यदि ॥
	म्लेच्छश्वपाकधूर्तानां कितवानां तपस्विनाम् ।
	तत्कृताचारभर्तॄणां निश्चयो न तु राजनि ॥
राजनीति पूर्वोक्तसकलसभ्योपलक्षणार्थम् । तेन श्रुताध्ययनसंपन्ना इत्याद्युक्ताः सभ्या म्लेच्छादिविवादेषु नादरणीयाः । बृहस्पतिः ।
	उभयोरपि संदिग्धे कितवास्तु परीक्षकाः ।
	यदा विद्वेषिणस्ते तु तदा राजा विचारयेत् ॥

	राज्ञा सचिह्नं निर्वस्याः कूटाक्षोपधिदेविनः ॥ २।२०२ ॥
विष्णुः: "द्यूते च कपटाक्षदेविनां करच्छेदः । उपधिदेविनां संदंशच्छेदः" । अन्यवचनार्थमन्योन्यसंप्रतिपत्तिर्हस्तचातुर्याद् यथाभिमतपातनादि वोपधिः । संदंशच्छेदो ऽङ्गुष्ठाङ्गुलीछेदः ॥ २।२०२ ॥


	द्यूतमेकमुखं कार्यं तस्करज्ञानकारणात् ।

द्यूतमेकमुखमेकप्रधानमेकेन राजपुरुषेणाधिष्ठितं तस्करज्ञानार्थं कार्यम् । यत् तु मनुनोक्तम्,
	द्यूतं समाह्वयं चैव यः कुर्याद् यश् च कारयेत् ।
	तान् सर्वान् घातयेद् राजा शूद्रांश् च द्विजलिङ्गिनः ॥ [८०५]
इत्यादि, तद् राजपुरुषानधिष्ठितद्यूतविषयम् । बृहस्पतिः ।
	द्यूतं निषिद्धं मनुना सस्यशौचधनापहम् ।
	तत्प्रवर्तितमन्यैस्तु राजभागसमन्वितम् ॥
राजभागरहित्ं न प्रवर्तयितव्यमित्यर्थः ।


	एष एव विधिर् ज्ञेयः प्राणिद्यूते समाह्व्ये ॥ २।२०३ ॥

इति द्यूतसमाह्वयप्रकरणम् ॥ १७ ॥

एष उक्तो विधिः प्रकारः प्राणिभिर्मेषमहिषादिभिः साध्ये द्यूते समाह्वयसंज्ञके वेदितव्यः । इति द्यूत[समाह्वय]प्रकरणम् ॥ २।२०३ ॥


इति श्रीविद्याधरवंशप्रभवश्रीशिलाहारनरेन्द्रजीमूतवाहनान्वयप्रसूत-
श्रीमदपरादित्यदेवविरचिते याज्ञवल्क्यधर्मास्त्रनिबन्धे ऽपरार्के
द्यूतसमाह्वयप्रकरणम् ॥ १७ ॥ 

अथ सटीकयाज्ञवल्क्यस्मृतौ

वाक्पारुष्यप्रकरणम् । (१८)


अथ वाक्पारुष्यप्रकरणम् आरभते । तस्य स्वरूपम् आह नारदः ।
	देशजातिकुलादीनां क्रोशनं न्यङ्गसंज्ञितम् ।
	यद् वचः प्रतिकूलार्थं वाक्पारुष्यं तदुच्यते ॥
क्रोशनम् आक्रोशनम् आक्षेपः । तत्र देशाक्षेपो यथा — गौडं प्रति कलहप्रिया गौडा इति । जात्याक्षेपो यथा — विप्रं प्रति नितान्तलोलुपा विप्रा इति । कुलाक्षेपो यथा — क्रूरचरिता वैश्वामित्रा इति । न्यङ्गमसभ्यवचनम् । कात्यायनः ।
	हुंकारं कासनं चैव लोके यच् च विगर्हितम् ।
	अनुकुर्यादनुब्रूयाद् वाक्पारुष्यं तदुच्यते ॥
	निष्ठुराश्लीलतीव्रत्वा तदपि त्रिविधिं स्मृतम् ।
	आक्षेपो निष्ठुरं ज्ञेयमश्लीनं न्यङ्गस्ंज्ञितम् ॥
	पतनीयैरुपाक्रोषैस्तीव्रम् आहुर्मनीषिणः ।
	यस्त्व् असत्संज्ञकरङ्गैः परम् आक्षिपति क्वचित् ॥
	अभूतैर्वाथ भूतैर्वा निष्ठुरा वाक् स्वृता तु सा ।
	न्यङ्गावगूरणं वाचाक्रोशात् तु कुरुते यदि ॥
[८०६]	वृत्तदेशकुलानां तु अश्लीला सा बुधैः स्मृता ।
	महापातकयोक्त्री च राजद्वेषकरी च या ॥
	जातिभ्रंशकरी वाथ तीव्रा सा प्रथिता तु वाक् ।
न्यङ्गावगूरणं निकृष्टाङ्गप्रकाशनेन तिरस्करणम् । बृहस्पतिः ।
	अप्रियोक्तस्ताडणं च पारुष्यं द्विविधं स्मृतम् ।
	एकैकं तु त्रिधा भिन्नं दमश् चोक्तस्त्रिलक्षणः ॥
	देशधर्मकुलादीनां क्षेपः पापेन योजनम् ।
	द्रव्यं विना तु प्रथमं वाक्पारुष्यं तदुच्यते ॥
	भगिनीभ्रातृसंबद्धमुपपातकशंसनम् ।
	पारुष्यं मध्यमं प्रोक्तं वाचिकं शास्त्रवेदिभिः ॥
	अभक्ष्यापेयकथनं महापातकदूषणम् ।
	पारुष्यमुत्तमं प्रोक्तं तीव्रमर्मातिपातनम् ॥
द्रव्यं विनेत्यत्र द्रव्यशब्दो ऽभिधेयपरः । तेनोच्यमानार्थव्यतिरेकेणैवंविधमभिधानं वाक्पारुष्यमित्यर्थः ।


तत्र वाक्पारुष्यविशेषे दण्डविशेषम् आह ।

	सत्यासत्यान्यथास्तोत्रैर्न्यूनाङ्गेन्द्रियरोगिणाम् ।
	क्षेपं करोति चेद् दण्ड्यः पणानर्धत्रयोदशान् ॥ २।२०४ ॥

अङ्गानि कर्मेन्द्रियाणि जिह्वादीनि, इन्द्रियाणि पुनः श्रोत्रादीनि ज्ञानेद्रियाणि । रोगाः कुष्ठादयः । न्यूनान्यङ्गानीइन्द्रियाणि च येषाम्, येषाम् च व्याधयः सन्ति तेषां क्षेपमप्रियोक्तिं सत्येनासत्येन विपरीतस्तुत्या वा यः करोति, स द्वादश् पणान् सार्धान् दण्ड्यः । तत्र सत्येनाङ्गहीनक्षेपो यथा — पादहीनं प्रति कुण्ठस्त्वमित्यादिः । असत्येन यथा — सकलाङ्गं प्रति विकलाङ्गस्त्वमिति विकलाङ्गं प्रति सकलाङ्गस्त्वमिति । विपरीतस्तुत्या यथा — हस्तहीनं प्रति सुबाहुर्महाबाहुर्वेति । एवमिन्द्रियहीनाक्षेपः । अर्धस्त्रयोदशो येषां पणानां ते ऽर्धत्रयोदशाः पणाः । यत् तु मनुनोक्तम्,
	काणं वा यदि वा खञ्जमन्यं वापि तथाविधम् ।
	तथ्येनापि ब्रुवन् दाप्यो दण्डं कार्षापणं वरम् ॥
तद् आक्षेप्तुरत्यन्तोत्कर्षे स्वल्पे वाशयदोषे ग्राह्यम् । बृहस्पतिः ।
	समजातिगुणानां तु वाक्पारुष्ये परस्परम् ।
	विनयो ऽभिहितः शास्त्रे पणस्त्व् अर्धत्रयोदशः ॥ [८०७]
विष्णुः: "समवर्णाक्रोशने द्वादश पणान् दण्ड्यः । हीनवर्णाक्रोशने तु षट् । यथाकालमुत्तमसमवर्णाक्षेपे तत्प्रमाणो दण्डस्त्रयो वा कार्षापणाः । शुल्कवाक्याभिधाने त्व् एवमेव" । अल्पधनविषयमेतत् ।
	समवर्णद्विजातीनां द्वादशैव व्यतिक्रमे ।
	वादेष्व् अवचनीयेषु तदेव द्विगुणं भवेत् ॥
समवर्णग्रहणम् आक्षेप्तुराक्षेप्यस्य च जातितो गुणतश् च साम्यप्रतिपादनार्थम् । तेन सर्वसाम्ये सति वाक्पारुष्यरूपव्यतिक्रमविषये द्वादशपणो दमः । जातिमात्रसाम्ये हीनगुणस्य बहुगुणं प्रत्याक्षेपकत्वे द्विगुणो दमः । शङ्खलिखितौ: "सवर्णव्यतिक्रमे द्वादश कार्षापणाः । यथारूपविशिष्टाक्षेपे ह्यविशिष्टस्य (?) चतुर्विंशतिरविशिष्टातिक्रमे च विशिष्टस्य तथो ऽर्थम्" ॥ २।२०४ ॥


प्रथमे वाक्पारुष्ये दण्ड उक्तः संप्रति मध्यमे वाक्पारुष्ये दण्डम् आह ।

	अभिगन्तास्मि भगिनीं मातरं वा तवेति ह ।
	शपन्तं दापयेद् राजा पञ्चविंशतिकं दमम् ॥ २।२०५ ॥

तव भगिनीं मातरमभिगन्तास्मीत्येवम् आक्षिपन्तं पञ्चविंशतिपणात्मकं दण्डं राजा दापयेत् । आक्रोश इत्यधिकृत्याहतुः शङ्खलिखितौ: "तथाधिकृतान् विप्रान् गुरूंश् च निर्भर्त्सयतो मुण्डनं गोमयालेपनं खरारोपणं दर्पहारो दण्डो वा" । दण्ड इत्यनुवृत्तौ विष्णुः: "क्षिपन् स्वस्रादिकं दद्यात् पञ्चाशत् पणिकं दमम्" । अल्पधनविषयमेतत् ॥ २।२०५ ॥


प्रथमे मध्यमे च वाक्पारुष्ये सवर्णानां दण्ड उक्तः । तस्यैव दण्डनीयगुणसदसद्भावकृतं विशेषम्। आह ।

	अर्धो ऽधमेषु द्विगुणः परस्त्रीषूत्तमेषु च ।

विद्यानुष्ठानादिगुणवताधमेष्व् अधमगुणेष्व् आक्रुष्टेषूक्तस्यार्धमेव दण्डः स्यात् । तत्र प्रथमे वाक्पारुष्ये षट्पणाः । पणचतुर्थांशश् च दण्डार्थम्, मध्यमे तु द्वादश [८०८] सार्धाः । यस्तु परस्त्रीराक्षिपति, तथालपगुणश् च सन्न् उत्तमगुणांस्तस्योको द्विगुणो दण्डः । तत्र प्रथमे वाक्पारुष्ये पञ्चविंशति । बृहस्पतिः ।
	समानयोः समो दण्डो न्यूनस्य द्विगुणस्तु सः ।
	उत्तमस्यार्धिकः प्रोक्तो वाक्पारुष्ये परस्परम् ॥

इदानीं ब्राह्मणादिवर्णानां मूर्धावसिक्तद्विजातीनामन्योन्याक्रोश्याक्रोशकभावे राज्ञा दण्डः कल्पनीय इत्याह ।

	दण्डप्रणयनं कार्यं वर्णजात्युत्तराधरैः ॥ २।२०६ ॥

वर्णानां जातीनां च मध्यादुत्तरैश् चाधराणामधरैश् चेतरेषाम् आक्षेपे कृते स्वयमभ्यू(यु)ह्य दण्डप्रणयनं राजा कुर्यात् । तत्र मूर्धावसिक्ता अम्बष्ठादयः । अनुलोमजा मातृभिस्तुल्यवर्णाः । ततश् च ते क्षत्रियादिवदेव दण्डभाजः ॥ २।२०६ ॥


इदानीं वर्णानां प्रातिलोम्याक्षेपे दण्डविशेषम् आह ।

	प्रतिलोमापवादेषु द्विगुणत्रिगुणा दमाः ।
	वर्णानाम् आनुलोम्येन तस्मादर्धार्धहानितः ॥ २।२०७ ॥

अधरो वर्ण उत्तरम् आक्रोशतीति प्रतिलोमापवादः । तत्रानन्तरं वर्णम् आक्रोशतः पूर्वोक्तात् पञ्चाशत्संख्याकाद् द्विगुणो दमः शतसंख्याको दमः स्यात् । एकान्तराक्षेपे तु तत एव त्रिगुणः सार्धशतिको भवेत् । ततश् च क्षत्रियस्य ब्राह्मणं वैश्यस्य क्षत्रियम् आक्रोशतः शतसंख्याको दमः । वैश्यस्य ब्राह्मणाक्रोशे ऽध्यर्धं शतम् । शूद्रस्य वैश्याक्रोशे शतम् । क्षत्रियाक्रोशे ऽधर्धम् । ब्राह्मणाक्रोशे तु दण्डान्तराभिधायकानि स्मृत्यन्त्राण्युदाहरिष्यन्ते । उत्तरेण वर्णेनाधरस्याक्षेपो ऽनुलोमापवादः । तत्र क्षत्रियस्य ब्राह्मणम् आक्षिपतो दण्डः पणशतात्मको ऽभिहितः । तदर्धं पञ्चाशत्पणिकः क्षत्रियाक्षेपणे ब्राह्मणस्य दण्डः । वैश्याक्षेपे पञ्चविंशतिकः । शूद्राक्षेपे सार्धद्वादश पणाः । अस्य च व्याख्यानस्य,
	पञ्चाशद् ब्राह्मणो दण्ड्यः क्षत्रियस्याभिशंसने ।
	वैश्यस्याप्यर्धपञ्चाशच् छूद्रे द्वादशको दमः ॥
इति मनुवाक्यं मूलम् । एवं क्षत्रियो वैश्यम् आक्रोशन् पञ्चाशद् दण्ड्यः । शूद्रे तु पञ्चविंशतिः । वैश्यस्य शूद्राक्रोशे पञ्चाशदेव । शूद्रस्य ब्राह्मणाक्रोशे मनुराह ।
	शतं ब्राह्मणम् आक्रुश्य क्षत्रियो दण्डमर्हति ।
	वैश्यो ऽप्यर्धशतं द्वे वा शूद्रस्तु वधमर्हति ॥ [८०९]
वधो ऽत्र जिह्वाच्छेदः । यद् आह स एव ।
	एकजातिर्द्विजातिं तु वाचा दारुणया क्षिपेत् ।
	जिह्वायाः प्राप्नुयाच् छेदं जघन्यप्रभवो हि सः ॥
	नामजातिग्रहांस्तेषामभिद्रोहेण कुर्वतः ।
	निक्षेप्यो ऽयोमयः शङ्कुर् ज्वलन्न् आस्ये दशाङ्गुलम् ॥
अत्यन्ताभ्यास एतत् ।
	धर्मोपदेशं दर्पेण द्विजानामस्य कुर्वतः ।
	तप्तम् आसेचयेत् तैलं वक्त्रे श्रोत्रे च पार्थिवः ॥
अस्येति शूद्रस्य । बृहस्पतिः ।
	वैश्यम्। आक्षारयञ् शूद्रो दाप्यः स्यात् प्रथमं दमम् ।
	क्षत्रियं मध्यमं चैव विप्रमुत्तमसाहसम् ॥
	धर्मोपदेशकर्ता च वेदोदाहरणान्वितः ।
	आक्रोशकश् च विप्राणां जिह्वाछेदनमर्हति ॥
गौतमः: "शूद्रो द्विजातिमभिसंधायाभिहत्य च वाग्दण्डपारुष्याभ्यामङ्गं मोच्यं यो नाभिहन्यात् । अथास्य वेदमुपशृण्वतस्त्रपुजतुभ्यां श्रोत्रपूरणमुदाहरणाज् जिह्वाछेदो धारणे शरीरभेदः" । विष्णुः: "श्रुतदेशजातिकर्मणामन्यथावादी कार्षापणशतं दण्ड्यः" । नारदः ।
	न किल्बिषेणापवदेच् छास्त्रतः कृतपावनम् ।
	न राज्ञो धृतदण्डं तु दण्डभाक् तद्व्यतिक्रमात् ॥ २।२०७ ॥


	बाहुग्रीवानेत्रसक्थिविनाशे वाचिको(के) दमः ।
	शत्यस्ततो ऽर्धिकः पादनासाकर्णकरादिषु ॥ २।२०८ ॥

बाह्वादीनां वचनेन विनाशक्रियां तव बाहू खञ्चयामीत्येवमात्मिकां कुर्वतः शत्यः शतपरिमाणो दण्डो ग्राह्यः । पादनासादेर्वाचनिकं नाशम् आचरतः शतार्धिको दण्ड आदेयः ॥ २।२०८ ॥


सामान्येनोक्तस्य विषयविशेषे व्यवस्थाम् आह ।

	अशक्तस्तु वदन्न् एवं दण्डनीयः पणान् दश ।
	य(त)था शक्तः प्रतिभुवं दाप्यः क्षेमाय तस्य तु ॥ २।२०९ ॥
[८१०]
बाह्वादिच्छेदं कर्तुं समर्थः स य्दि तं ब्रूयात् तदोक्तं दण्डं गृहीत्वा क्षिप्तस्य क्षेमाय परिरक्षणार्थं प्रतिभुवं दाप्यः । बाह्वादिच्छेदासमर्थस्तु चेद् दशैव पणान् दाप्यः ॥ २।२०९ ॥


	पतनीयकृते क्षेपे दण्डो मध्यमसाहसः ।
	उपपातकयुक्ते तु दाप्यः प्रथमसाहसम् ॥ २।२१० ॥

पतनीयैः पतितत्वकारणैर्ब्रह्महत्यादिभिर्ब्रह्ममा त्वमसीत्यादाव् आक्षेपे कृते मध्यमसाहसो दण्दो भवति । उपपातकहेतुभिर्गोवधाधिभिराक्षिपन् प्रथमसाहसं दाप्यः । व्यासः ।
	पपोपपापवक्तारो महापातकशंसकाः ।
	आद्यमध्योत्तमान् दण्डान् दद्युस्ते ते यथाक्रमम् ॥
उपपातकगणे यन् न निर्दिष्टं शास्त्रतः प्रतिषिद्धं च तद् इह पापशब्दवाच्यम् । विष्णुः: "परस्य पतनीये क्षेपे कृते तूत्तमसाहसम् । उपपातकयुक्ते मध्यमम्" । उत्तमवर्णाक्षेपविषयमेतत् ॥ २।२१० ॥


	त्रैविद्यनृपदेवानां क्षेप उत्तमसाहसम् ।
	मध्यमो जातिपूगानां प्रथमो ग्रामदेशयोः ॥ २।२११ ॥

इति वाक्पारुष्यं प्रकरणम् ॥ १८ ॥

ऋग्यजुःसामवेदिनां मृपतेर्ब्राह्मणादिदेवानां वा क्षेप्तुरुत्तमसाहसो दण्डः कार्यः । ब्राह्मणादिजातीनां पूगानां परिषदादीनां व्यवहारनिर्णयाद्येककार्यकारिणां विदुषाम् आक्षेप्तुर्मध्यमसाहसः, ग्रामस्य जनपदस्य वा क्षेपं कुर्वतः प्रथमसाहसः । विष्णुः: "त्रैविद्यवृद्धानां जातिपूगानां च ग्रामदेशयोः प्रथमम्" । अल्पाशयदोषविषयमेतत् । बृहस्पतिः ।
	देशादिकं क्षिपन् दाप्यः पणानर्धत्रयोदशान् ।
	पापेन योजयन् दर्पाद् दाप्यः प्रथमसाहसम् ॥
उशना ।
	मोहात् प्रमादात् संहर्षात् प्रीत्या चोक्तं मयेति यः ।
	नाहमेवं पुनर्वक्ष्ये दण्डार्धं तस्य कल्पयेत् ॥
बृहस्पतिः ।
	एष दण्डः समाख्यातः पुरुषापेक्षया मया ।
	समन्यूनधिकत्वेन कल्पनीयो मनीषिभिः ॥
इति वाक्पारुष्यं प्रकरणम् ॥ २।२११ ॥


इति श्रीविद्याधरवंशप्रभवश्रीशिलाहारनरेन्द्रजीमूतवाहनान्वयप्रसूत-
श्रीमदपरादित्यदेवविरचिते याज्ञवल्क्यधर्मास्त्रनिबन्धे ऽपरार्के
वाक्पारुष्यं प्रकरणम् ॥ १८ ॥ 
[८११]
अथ सटीकयाज्ञवल्क्यस्मृतौ

दण्डपारुष्यप्रकरणम् । (१९)


अथ दण्डपारुष्यनिमित्ते दण्डविधिः । दण्डपारुष्यं नाम शरीरस्य ताडनेनामेध्यसंयोजनेन ताडनार्थमवगूरणेन वा परस्य दुःखोत्पादनम् । तद् आह नारदः ।
	परगात्रेष्व् अभिद्रोहो हस्तपादायुधादिभिः ।
	तस्मादेभिश् चोपघाते दण्डपारुष्यमुच्यते ॥
तथा ।
	तस्यापि दृष्टं त्रैविध्यं हीनमध्योत्तमक्रमात् ।
	अवगूरणनिःसङ्गपातक्षतजदर्शनैः ॥
	हीनमध्योत्तमानां तु वर्णानां समतिक्रमात् ॥
बृहस्पतिः ।
	हस्तपाषाणलगुडैर् भस्मकर्दमपांसुभिः ।
	आयुधैश् च प्रहरणैर्दण्डपारुष्यमुच्यते ॥

तत्रापराधसदसद्भावसंदेहे निर्णयहेतूंस्तावद् आह ।

	असाक्षिके हते चिह्नैर्युक्तिभिश् चागमेन च ।
	द्रष्टव्यो व्यवहारस्तु कूटचिह्नकृताद् ऋते ॥ २।२१२ ॥

असाक्षिके देशे ऽहमनेन हत इति केनचिद् राज्ञे निवेदिते राज्ञा सभ्यैश् च द्वेषादिकृतमिथ्याचिह्नं वर्जयित्वान्यैश् चिह्नैर्युक्तिभिरागमेनाप्तवाक्येन चकाराद् दिव्यैश् च विवादो ऽयं वादी साधुरय्म असाधुरयमिति विचार्य निर्णेतव्यः । चिह्नं क्षतादि । युक्तिभिर्हन्तृहन्तव्ययोः संनिधानं द्वेषहेतुसंभव इत्यादिभिः । आगम आप्तवाक्यम् । केचिद् पठन्ति — "कूटचिह्नकृताद् भयात्" इति । तस्यार्थः — न व्रणादिदर्शनमात्रेण विना विचारं निर्णयः कर्यः । यतो मत्सरादिवशात् कूटं कृत्रिममपि चिह्नं कर्तुं शक्यते । नारदः ।
	कश्चित् कृत्वात्मनाश् चिह्नं द्वेषात् परमभिद्रवेत् ।
	युक्तिहेत्वर्थसंबन्धैस्तत्र युक्तं परीक्षणम् ॥
युक्तिरर्थापत्तिः । हेतुरनुमानम् । अर्थः प्रयोजनम् । संबन्धः प्राप्तिः संनिधिरिति यावत् । पूर्वकलहो वा । कात्यायनः ।
	हेत्वाधिभिर्न पश्येच् चेद् दण्डपारुष्यकारणम् ।
	तत्र साक्षीकृतं चैव दिव्यं वा विनियोजयेत् ॥ [८१२]
साक्षीकृतं साक्षिस्थाने कृतम् । नारदः ।
	पारुष्ये सति संबन्धादुत्पन्ने क्षुब्धयोर्द्वयोः ।
	स मान्यते यः क्षमते दण्डभाग् यो ऽतिवर्तते ॥
	पारुष्यदोषावृतयोर्युगपत्संप्रवृत्तयोः ।
	विशेषश् चेन् न दृश्येत विनयः स्यात् समस्तयोः ॥
बृहस्पतिः ।
	द्वयोः प्रहरतोर्दण्डः समयोस्तु समः स्मृतः ।
	आरम्भको ऽनुबन्धी च दाप्यः स्यादधिकं दमम् ॥
नारदः ।
	द्वयोरापन्नयोस्तुल्यमनुबध्नाति यः पुनः ।
	स तयोर्दण्डम् आप्नोति पूर्वो वा यदि वा परः ॥
	पूर्वम् आक्षारयेद् यस्तु नियतं स्यात् स दोषभाक् ।
	पश्चाद् यः सो ऽप्यसत्कारी पूर्वे तु विनयो गुरुः ॥
कात्यायनः ।
	आभीषणेन दण्डेन प्रहरेद् यस्तु मानवः ।
	पूर्वं चापीडितो वाथ स दण्ड्यः परिकीर्तितः ॥
बृहस्पतिः ।
	पूर्वाकृउष्टः समाक्रोशंस्ताडितः प्रतिताडयन् ।
	हत्वाततायिनं चैव नापराधी भवेन् नरः ॥
	वाक्पारुष्यादिना नीचो यः सन्तमभिलङ्घयेत् ।
	स एष तादयंस्तस्य नान्वेष्टव्यो महीभुजा ॥
वाक्पारुष्यादिना नीचेनाभिलङ्घिते साधौ साधुर्यदि नीचं ताडयेत् तदा राज्ञा ऽसौ न दण्डनीय इत्यर्थः । नारदः ।
	श्वपाकषण्डचण्डालवेश्यासु वधवृत्तिषु ।
	हस्तिपव्रात्यदारेषु गुर्वाचार्यातिगेषु च ॥
	मर्यादातिक्रमे सद्यो घातयेच् चानुशासनम् ।
	न च तद् दण्डापारुष्ये दोषम् आहुर्मनीषिणः ॥
	यमेव ह्यतिवर्तेरन्न् एते सन्तं जना नृषु ।
	स एव विनयं कुर्यान् न तद्विनयभाग् भवेत् ॥
	मला ह्येते मनुष्याणां मलमेषां धनात्मकम् ।
	अपि तान् घातयेद् राजा नार्थदण्डेन दण्डयेत् ॥ [८१३]
कात्यायनः ।
	अस्पृश्यधूर्तदासानां म्लेच्छानां पापकारिणाम् ।
	प्रतिलोमप्रसूतानां ताडनं नार्थतो दमः ॥ २।२१२ ॥


	भस्मपङ्करजःस्पर्शे दण्डो दशपणः स्मृतः ।
	अमेध्यपार्ष्णिनिष्ठ्यूतस्पर्शने द्विगुणस्ततः ॥ २।२१३ ॥
	समेष्व् एवं परस्त्रीषु द्विगुणस्तूत्तमेषु च ।
	हीनेष्व् अर्धदमः प्रोक्तो मदादिभिरदण्डनम् ॥ २।२१४ ॥

जातितो गुणतो वा तुल्यं परं भस्मकर्दमधूलिभिर्योजयतो दशपणो दण्डः । यदि पुनरमेध्यादिभिः संयोजयति तदा विंशतिपणः । अत्र यदि परस्त्रीमात्रे, तथा जातितो गुणतो वोत्कृष्टेषु नरेषूक्तमपराधं कुर्यात् तदा पूर्वोक्ताद् दण्डाद् द्विगुणो दण्डः कार्यो विंशतिपणः स्यात् । जातितो वा गुणतो वा हीनविषय उक्तस्यार्धं दण्डनीयः । मदादिना लुप्तज्ञानस्यापराधाभावतो दण्डाभावः । अमेध्यं वसाशुक्रादिशरीरमलात्मकम् । पार्ष्णिः पादापरभागः । निष्ट्यूतं निष्ठीवितम्(वनम्) । बृहस्पतिः ।
	भस्मादीनां प्रक्षिपणं ताडनं च करादिना ।
	प्रथमं दण्डपारुष्यं दमः कार्यो ऽत्र माषिकः ॥
	एष दण्डः समेषूक्तः परस्त्रीष्व् अधिकेषु च ।
	द्विगुणस्त्रिगुणो ज्ञेयः प्रादान्यापक्षया बुधैः ॥
परस्त्रीषु द्विगुण उत्तमेषु त्रिगुण इत्यर्थः । माषो ऽत्र राजतः । कात्यायनः ।
	छर्दिमूत्रपुरीषाद्यैरापाद्यः स चतुर्गुणः ।
	षड्गुणः कायमध्ये स्यान् मूर्ध्नि त्व् अष्टगुणः स्मृतः ॥ २।२१३, २१४ ॥


किं च ।

	विप्रपीडाकरं छेद्यमङ्गमब्राह्मणस्य तु ।
	उद्गूर्णे प्रथमो दण्डः संस्पर्शे तु तदर्धिकः ॥ २।२१५ ॥

विप्रताडनकरणीभूतं क्षत्रियादेः करचरणाद्यङ्गं राजा छिन्द्यात् । विप्रताडनार्थं शस्त्रदण्डादिकं वोद्यच्छतः प्रथमसाहसो दण्डः । उद्यमनार्थं शस्त्रादिकं स्पृशतः प्रथमसाहसार्धम् । अयं च दण्डः क्षत्रियवैश्ययोः । शूद्रस्य तु मनुराह ।
	येन केनचिदङ्गेन हिंस्याच् छ्रेयांसमन्त्यजः ।
	छेत्तव्यं तत् तदेवास्य तन् मनोरनुशासमम् ॥ [८१४]
अत्र च स्रेयांसमिति वचनात् क्षत्रियवैश्यपीडाकरमपि शूद्राङ्गं छेद्यम् । तथा ।
	पाणिमुद्यम्य दण्डं वा पाणिच्छेदनमर्हति ।
	पादेन प्रहरन् कोपात् पादच्छेदनमर्हति ॥
द्विजातेरुपरि निष्ठीवनादि कुर्वतः शूद्रस्य दण्डान्तरं स एवाह ।
	अवनिष्ठीवतो दर्पाद् द्वाव् ओष्ठौ छेदयेन् नृपः ।
	अवमूत्रयतो मेढ्रमवशर्धयतो गुदम् ॥
तथा ।
	सहासनमभिप्रेप्सुरुर्कृष्टस्यावकृष्टजः ।
	कट्यां कृताङ्को निर्वास्यः स्फिजौ(चौ) वाप्यस्य कर्तयेत् ॥
	केशेषु गृह्णतो हस्तौ छेदयेदविचारयन् ।
	पादयोर्दाढिकायां तु ग्रीवायां वृषणेषु तु ॥
दाढिकायां श्मश्रुणि । वृषणेषु वृषणादिष्व् इत्यर्थः । नान्यथा बहुवचनोपपत्तिः ॥ २।२१५ ॥


	उद्गूर्णे हस्तपादे तु दशविंशतिकौ दमौ ।
	परस्परं तु सर्वेषां शस्त्रे मध्यमसाहसः ॥ २।२१६ ॥

हस्ते परपीडार्थमुद्यमिते दशमो दमः । पादे विंशतिको दमः । शस्त्रे मध्यमसाहसः । उद्यमन एवैतन् न तु निपातने, तत्र दण्डान्तरविधानात् । परस्परमिति वचनात् सजातिविषयमेतत् । हीनजातेरुत्तमजातिं प्रत्युद्गूर्णमानस्य दण्डान्तरविधानात् । बृहस्पतिः ।
	मध्यमः शस्त्रसंधाने संयोज्यः क्षुब्धयोर्द्वयोः ।
	कार्यः कृतानुरूपस्तु लग्ने घाते दमो बुधैः ॥
	इष्टकोपलकाष्ठैश् च ताडने तु द्विमाषिकः ।
	द्विगुणः शोणितोद्भेदे दण्डः कार्यो मनीषिभिः ॥ २।२१६ ॥


किं च ।

	पादकेशांशुककरालुञ्चनेषु पणान् दश ।
	पीडाकर्षांशुकावेष्टपादाध्यासे शतं दमः ॥ २।२१७ ॥

पादयोः केशानामंशुकस्य वस्त्रस्य हस्तयोर्वा समानजातीयस्य पुंस आलुञ्चन आकर्षणे दश पणान् दण्ड्यः । पीडादीनां समुच्चितानां करणे पञशतं दमः । पीडा निष्पीडनम् । आकर्ष आक्रोश आकर्षणम् । अंशुकावेष्टो ग्रीवादौ वस्त्रबन्धनम् । पादाध्यासो मूर्धादौ पादन्यासः ॥ २।२१७ ॥
[८१५]

किं च ।

	शोणितेन विना पीडां कुर्वन् काष्टादिभिर्नरः ।
	द्वात्रिंशतं पणान् दाप्यो द्विगुणं दर्शने ऽसृजः ॥ २।२१८ ॥

शोणितमदर्शयित्वैव काष्ठादिभिः परस्य समानजातीयस्य दुःखमुत्पादयन् द्वात्रिंशतं पणान् दाप्यः । शोणितदर्शने तु चतुःषष्टिम् । मनुः ।
	त्वग्भेदकः शतं दण्ड्यो लोहितस्य च दर्शकः ।
	मांसभेत्ता तु षण्निष्कान् प्रवास्यस्त्व् अस्थिभेदकः ॥
निबन्धातिशये सति लोहितदर्शकस्य शतमन्यथा चतुःषष्टिः । बृहस्पतिः ।
	त्वग्भेदे प्रथमो दण्डो मांसभेदे तु मध्यमः ।
	उत्तमस्त्व् अस्थिभेदे स्याद् घातेन तु प्रमापणम् ॥
क्षत्रियादीनां दण्डो ऽयं न तु ब्राह्मणस्य, तस्य प्रमापणायोगात् ॥ २।२१८ ॥


	करपाददन्तभङ्गे छेदने कर्णनासयोः ।
	मध्यो दण्डो व्रणोद्भेदे मृतकल्पहते तथा ॥ २।२१९ ॥

हस्ताङ्घ्रिदशनानां प्रत्येकं भङ्गे मोटने, कर्णस्य नासाया वा छेदने, पूर्णस्य व्रणस्योद्भेदे पुनर्नवीकरणे, तथा मृतकल्पो मृततुल्यो निःस्पन्दो भवति तथाभिघाते कृते, मध्यमो दण्डः । अत्र च विषमसमीकरणमनुबन्धादितारतम्येन कल्प्यम् ।
	कर्णौष्ठघ्राणपादाक्षिजिह्वाशिश्नकरस्य च ।
	छेदने चोत्तमो दण्डो भेदने मधमो गुरुः ॥
विष्णुः: "उभयनेत्रभेदिनं राजा यावज्जीवं न मुञ्चेद् बन्धनात् । तादृशमेव वा कुर्यात्" ॥ २।२१९ ॥


किं च ।

	चेष्टाभोजनवाग्रोधे नेत्रादिप्रतिभेदने ।
	कन्धराबाहुसक्थ्यङ्घ्रिभङ्गे मध्यमसाहसः ॥ २।२२० ॥

चेष्टा गमनागमनमूत्रपुरीषोत्सर्गादिः । भोजनमभ्यवहारः । वाग् व्याहारः । एषां कस्यचिद् रोधे प्रतिबन्धे, नेत्रादेश् च ज्ञानेन्द्रियाधिष्ठानस्य प्रतिभेदने तदधिष्ठानत्वविनाशे, कन्धराया ग्रीवाया बह्वोः सक्थ्नो जघनस्याङ्घ्रेः पादस्य [८१६] वा भङ्गे, मध्यमसाहस एव दण्डः । पूर्वमिदं च वाक्यं ब्राह्मणव्यतिरिक्तस्य समानजातीयस्यापराध्नुवतो दण्डविधायकम् । विष्णुः: "चेष्टाभोजनवाग्रोधे प्रहारदाने च नेत्रकन्धराबाहुसक्थिभङ्गे चोत्तमम्" । उत्तममुत्तमसाहसः, दण्ड इति शेषः । अत्र क्षत्रियस्य वैश्यमपराध्नुवतो वैश्यस्य क्षत्रियमपराध्नुवतो यथाक्रमं दण्डदाने मध्यमोत्तमसाहसयोर्विषयव्यवस्था । अथ वा मध्यमसाहसविधिः शूद्रस्य समानजातीयापराधे । उत्तमसाहसस्तु समानजातीयापराध एव क्षत्रियवैश्ययोः ॥ २।२२० ॥


किं च ।

	एकं घ्नतां बहूनां तु यथोक्ताद् द्विगुणो दमः ।
	कलहापहृतं देयं दण्डश् च द्विगुणस्तथा ॥ २।२२१ ॥

यदा पुनरेकं प्रति बहवो हन्तारो दण्डपारुष्यकर्तारो भस्मकर्दमपांसुसंयोगकर्तारो भवन्ति तदा तेषां तस्मिन् विषये यो दण्ड उक्तस्तस्माद् द्विगुणो दण्डः प्रत्येकं कार्यः । कलहे च वर्तमाने येन यस्य यदपहृतं तेन तस्मै तद् दत्वा ततो द्विगुणं धनं राज्ञे देयम् । विष्णुः: "एकं बहूनां घ्नतां प्रत्येकं स्वोक्ताद् दण्डाद् द्विगुणः । उत्क्रोशन्तमनभिधावतां तत्समीपवर्तिनां च" । कात्यायनः ।
	वाग्दण्डस्ताडनं चैव येषूक्तमपरादि(धि)षु ।
	हृतं भग्नं प्रदाप्यास्ते शोध्यं निःस्वैस्तु कर्मणा ॥ २।२२१ ॥


	दुःखमुत्पादयेद् यस्तु समुत्थानधनव्ययम् ।
	दाप्यो दण्डं च यो यस्मिन् कलहे समुदाहृतः ॥ २।२२२ ॥

यस्तु शस्त्रादिताडनेन परस्य दुःखमुत्पादयेत् स व्रणारोपणादौ समुत्थाने यो धनव्ययस्तं दद्यात् । यश् च यस्मिन् कलहे दण्डपारुष्ये दम उक्तस्तं च राज्ञे दद्यात् । बृहस्पतिः ।
	अङ्गावभेदने चैव पीडने छेदने तथा ।
	समुत्थानव्ययं दाप्यः कलहापहृतं च यत् ॥
कात्यायनः ।
	देहेन्द्रियविनाशे तु यथा दण्डं प्रकल्पयेत् ।
	तथा तुष्टिकरं देयं समुत्थानं च पण्डितैः ॥
	समुत्थानव्ययं चासौ दद्याद् आ व्रणरोपणात् ॥ [८१६]
मनुः ।
	भार्या पुत्रश् च दासश् च शिष्यो भ्राता च सोदरः ।
	प्राप्तापराधास्ताड्याः स्युः रज्ज्वा वेणुदलेन वा ॥
	पृष्ठतस्तु शरीरस्य नोत्तमाङ्गे कथंचन ।
	अतो ऽन्यथा तु प्रहरन् प्राप्तः स्याच् चौरकिल्बिषम् ॥
किल्बिषं दण्डः । ब्रह्मचार्यधिकारे नारदः ।
	अनुशास्यो गुरूणां तु न चेदनुविधीयते ।
	अवधेनाथ वा हन्याद् रज्ज्वा वेणुदलेन वा ॥
	भृशं न ताडयेदेनं नोत्तमाङ्गे न चोरसि ।
	अनुशास्य च विश्वास्यः शास्यो राज्ञान्यथा गुरुः ॥
	पुत्रापराधे न पिता श्ववान् न शुनि दण्डभाक् ।
	न मर्कटे च तत्स्वामी तेनैव प्रहृतो नु चेत् ॥
अवधेनाहिंसया ॥ २।२२२ ॥


	अभिघाते तथा छेदे भेदे कुड्यावपातने ।
	पणान् दाप्यः पञ्च दश विंशतिं तद्व्ययं तथा ॥ २।२२३ ॥

कुड्यस्यापहर्ता पञ्च पणान् दाप्यः । छेत्ता दश । भेत्ता विंशतिम् । पातयिता तु कुड्यव्ययं स्वामिने दाप्यः ॥ २।२२३ ॥


	दुःखोत्पादि गृहे द्रव्यं क्षिपन् प्राणहरं तथा ।
	षोडशाद्यः पणान् दाप्यो द्वितीयो मध्यमं दमम् ॥ २।२२४ ॥

यः परगृहेषु दुःखोत्पादकं वृश्चिकादि क्षिपेत् स षोडश पणान् दाप्यः । यस्तु प्राणहरं सर्पादि स मध्यमसाहसम् ॥ २।२२४ ॥


	दुःखे ऽथ शोणितोत्पादे शाखाङ्गच्छेदने तथा ।
	दण्डः क्षुद्रपशूनां तु द्विपणप्रभृतिः क्रमात् ॥ २।२२५ ॥
	लिङ्गस्य छेदने मृत्यौ मध्यमो मूल्यमेव च ।

क्षुद्रपशूनामजादीनां ताडननिमित्ते दुःखे शोणितस्रावे शाखायाः शृङ्गस्य छेदने ऽङ्गस्य पादादेश् छेदने कृते सति यथाक्रमं द्विपणप्रभृतिर्दण्डः । द्विपणादुत्तर उत्तरः पूर्वस्मात् पूर्वस्माद् द्विगुणः । तत्र दुःखोत्पादे द्विपणः । शोणिते चतुष्पणः । शृङ्गछेदे ऽष्टपणः । अङ्गछेदे षोडशपणः । एषामेव पशूनां लिङ्गस्य [८१८] पुंस्त्वस्य छेदे वृषणचूर्णने मध्यमसाहसः । मृत्यौ तु कृते मूल्यं पशुस्वामिने मध्यमसाहसं च राज्ञे दद्यात् ॥ २।२२५ ॥

	महापशूनामेतेषु स्थानेषु द्विगुणो दमः ॥ २।२२६ ॥

क्षुद्रपशुसंबन्धीनि दण्डनिमित्तानि यान्युक्तानि तानि यदा महापशूनां गवादीनां तदात(स) एव द्विगुणो दण्डो वेदितव्यः । कार्षापणशतं दण्ड्य इत्यनुवर्तमाने विष्णुः: "पशूनां पुंस्त्वोपघातकारी तथाश्वोष्ट्रगोघाती व्येकपादः (?) कार्यः । विमांसविक्रयी च ग्रामपशुघाती च कार्षापणशतं दण्ड्यः । पशुस्वामिनश् च तन्मूल्यं दद्यात् । आरण्यपशुघाती पञ्चशतं कार्षापणानाम् । पक्षिघाती मत्स्यघाती च दश कार्षापणान् । कीटोपघाती कार्षापणम्" । मनुः ।
	गोकुमारीर्देवपशून् उक्षाणं वृषभं तथा ।
	वाहयन् साहसं पूर्वं प्राप्नुयादुत्तमं वधे ॥
कात्यायनः ।
	श्रान्तांस्तृषार्तान् क्षुधितानकाले वाहयेन् नरः ।
	खरगोमहिषोष्ट्रादीन् प्राप्न्युआत् पूर्वसाहसम् ॥ २।२२६ ॥


	प्ररोहिशाखिनां शाखास्कन्धसर्वविदारणे ।
	उपजीव्यद्रुमाणां च विंशतेर्द्विगुणा दमाः ॥ २।२२७ ॥

प्ररोहिणां न्यग्रोधादीनामुपजीव्यानां च टङ्काम्रादीनां शाखिनां वृक्षाणां च शाखायाः स्कन्धस्य सर्वस्य वृक्षस्य च भेदने यथाक्रमं त्रयो दण्डा भवन्ति । तत्र शाखाया भेदने विंशतिः । स्कन्धस्य द्विगुणाश् चत्वारिंशत् । सर्वस्य द्वुगुणा अशीतिः । प्ररोहो न्यग्रोधः । स्कन्धः प्रधानशाखामूलम् ॥ २।२२७ ॥


	चैत्यश्मशानसीमासु पुण्यस्थाने सुरालये ।
	जातद्रुमाणां द्विगुणा दमा वृक्षे च विश्रुते ॥ २।२२८ ॥

चैत्यादिस्थानजातानां द्रुमाणां शाखास्कन्धसर्वविदारणेषु विश्रुतद्रुमविषयेषु पूर्वोक्ता विंशत्यादयो दमा द्विगुणा वेदितव्याः । चैत्यं मनोहरस्थानम् ॥ २।२२८ ॥


	गुल्मगुच्छक्षुपलताप्रतानौषधिवीरुधाम् ।
	पूर्वस्मृतादर्धदण्डः स्थानेषूक्तेषु कर्तने ॥ २।२२९ ॥
[८१९]
वृक्षेभ्यो न्यूनपरिमाणा उद्भिज्जा गुल्माः कुरुवकादयः । ततो न्यूनपरिमाणा गुच्छाः । ततो ऽपि ह्रसीयांसः क्षुपाः । लता वल्लयः । ता एव स्थूलाः प्रतानाः । व्रीहियवादयः फलपाकान्ता ओषधयः । बीजकाण्डप्ररोहिण्यो वीरुधः । आसां पूर्वोकेषु दण्डनिमित्तेषु पूर्वोक्तदण्डानामर्थमर्धं ग्राह्यम् । मनुः ।
	वनस्पतीनां सर्वेषामुपभोगो यथा यथा ।
	तथा तथा दमः कर्यो हीम्सायामिति धारणा ॥
विष्णुः: "फलोपभोगद्रुमछेदी तूत्तमसाहसं दण्ड्यः । पुष्पोपभोगछेदी मध्यमम् । वल्लीगुल्मलताछेदी कार्षापणशतम् । तृणछेद्येकम् । सर्वेषां च तत्स्वामिनां तदुत्पत्तिं दण्डपारुष्यम्" ॥ २।२२९ ॥


इति श्रीविद्याधरवंशप्रभवश्रीशिलाहारनरेन्द्रजीमूतवाहनान्वयप्रसूत-
श्रीमदपरादित्यदेवविरचिते याज्ञवल्क्यधर्मास्त्रनिबन्धे ऽपरार्के
दण्डपारुष्य्प्रकरणम् ॥ १२ ॥ 

अथ सटीकयाज्ञवल्क्यस्मृतौ

साहसप्रकरणम् । (२०)


साहसं प्रत्याह ।

	सामान्यद्रव्यप्रसभहरणं साहसं स्मृतम् ।

सामान्यस्यानेकेषां भ्रात्रादीनां मध्यमकस्य धनस्य प्रसभं स्वामिसमक्षं तानवगणय्य हठादपहरणं साहसम् । एतच् च न साहसस्य लक्षणं किं तूपलक्षणम् । तल्लक्षणं त्व् आह नारदः ।
	साहसात् क्रियते कर्म यत् किंचिद् बलदर्पितैः ।
	तत् साहसमिति प्रोक्तं सहो बलमिहोच्यते ॥
	मनुष्यमारणं चौर्यं परदाराभिमर्शणम् ।
	पारुष्यमुभयं चेति साहसं पञ्चधा स्मृतम् ॥
	व्यापादो विषशस्त्राद्यैः परदाराभिमर्शणम् ।
	प्राणोपरोधि यच् चान्यदुक्तमुत्तमसाहसम् ॥
[७२०]	नाशः पश्वन्नयानानां गृहोपकरणस्य च ।
	एतेनैव प्रकारेण मध्यमं साहसं स्मृतम् ॥
बृहस्पतिः ।
	हीनमध्यमोत्तमत्वेन त्रिविधं तत् प्रकीर्तितिअम् ।
	द्रव्यापेक्षो दमश् चात्र प्रथमो मध्य उत्तमः ॥
मध्यमकधनापहारे दण्डम् आह ।

	तन्मूल्याद् द्विगुणो दण्डो निह्नवे तु चतुर्गुणः ॥ २।२३० ॥

अपहृतद्रव्यमूल्यमपेक्ष्य द्विगुणो ऽपहर्तुर्दमः । अपहारापह्नवे ऽपलापे तु कृते तन्मूल्याच् चतुर्गुणः । बृहस्पतिः ।
	क्षेत्रोपकरणं सेतुं मूलपुष्पफलानि च ।
	विनाशयन् हरन् दण्ड्यः शतोद्यमनुरूपतः ॥
	पशुवस्त्रान्नपानानि गृहोपकरणं तथा ।
	हिंसयंश् चौरवद् दाप्यो द्विशतोद्यं दमं तथा ॥
	स्त्रीपुंसौ हेमरत्नानि देवविप्रधनं तथा ।
	कौशेयं चोत्तमद्रव्यमेषां मूल्यसमो दमः ॥
	द्विगुणो वा कल्पनीयः पुरुषापेक्षया नृपैः ।
	हन्ता वा घातनीयः स्यात् प्रसङ्गविनिवृत्तये ॥
नारदः ।
	तस्य दण्डः क्रियापेक्षः प्रथमस्य शतावरः ।
	मध्यमस्य तु शास्त्रज्ञैर्दृष्टः पञ्चशतावरः ॥
	उत्तमे साहसे दण्डः सहस्रावर इष्यते ।
	वधः सर्वस्वहरणं पुरान् निर्वासनाङ्कने ॥
	तदङ्गछेद इत्युक्तो दण्ड उत्तमसाहसे ।
	स्यातां संव्यवहार्यौ द्वौ धृतदण्डौ तु पूर्वकौ ॥
	घृतदण्डो ऽप्यसंभाष्यो ज्ञेय उत्तमसाहसे ॥
मनुः ।
	द्रव्याणि हिंस्याद् यो यस्य ज्ञानतो ऽज्ञानतो ऽपि वा ।
	स तस्योत्पादयेत् तुष्टिं राज्ञे दद्याच् च तत्समम् ॥
	चर्म चार्मिकभाण्डेषु काष्ठलोष्टमयेषु च ।
	मूल्यात् पञ्चगुणो दण्डः पुष्पमूलफलेषु च ॥
कात्यायनः ।
	क्षतं भङ्गोपमर्दौ च कुर्याद् द्रव्येषु यो नरः ।
	प्राप्नुयात् साहसं पूर्वं द्रव्यभाक् स्वाम्युदाहृतः ॥ २।२३० ॥
[८२१]

	यः साहसं कारयति स दाप्यो द्विगुणं दमम् ।
	यश् चैवमुक्त्वाहं दाता कारयेत् स चतुर्गुणम् ॥ २।२३१ ॥

साहसकर्तुर्यो दण्ड उक्तः स तत्प्रयोजयितुर्द्विगुणः । यस्तु मदीयं साहसं भवान् कुरुते तदैवाहं धनं भवते दास्यामीत्युक्त्वा कारयति तस्य चतुर्गुणो दण्डः । कात्यायनः ।
	आरम्भकृत् सहायश् च तथा मार्गानुदेशकः ।
	आश्रयशस्त्रदाता च भक्तदाता विकर्मिणाम् ॥
	युद्धोपदेशकश् चैव तद्विनाशप्रदर्शकः ।
	उपेक्षाकार्ययुक्तस्य दोषवक्त्रनुमोदकः ॥
	अनिषेद्धा क्षमो यः स्यात् सर्वे तत्कार्यकारिणः ।
	यथाशक्त्यनुरूपं तु दण्डमेषां प्रकल्पयेत् ॥ २।२३१ ॥


	अर्घ्याक्रोषातिक्रमकृद् भ्रातृभार्याप्रहारकः ।
	संदिष्टस्याप्रदाता च समुद्रगृहभेदकृत् ॥ २।२३२ ॥
	सामन्तकुलिकादीनामपकारस्य कारकः ।
	पञ्चाशत्पणिको दण्ड एषामिति विनिश्चयः ॥ २।२३३ ॥

अर्घ्याणां पूज्यानामप्रियोक्तिपरिभवयोः कर्ता, भ्रातृभार्यायास्ताडयिता, प्रतिश्रुतस्याप्रदाता, मुद्रावतो गृहस्य भेत्ता, सामन्तानां समीपगृहक्षेत्रादिस्वामिनां कुलिकानां कुलोद्गतानामन्येषां च साधूनामपकर्ता, इत्येतेषां प्रत्येकं पञ्चाशत्पणिको दण्डः शास्त्रेषु विनिश्चितः । मनुः ।
	अभक्ष्यमथ वापेयं वैश्यादीन् भक्षयन् द्विजान् ।
	जघन्यमध्यमोत्कृष्टदण्डानर्हेद् यथाक्रमम् ॥
	पणाः शूद्रे भवेद् दण्डश् चतुष्पञ्चाशदेव तु ।
	ग्रसितारः स्वयं कार्या राज्ञा निर्विषयास्तु ते ॥
विष्णुः: "जातिभ्रंशकरस्याभक्ष्यस्य भक्षयिता निर्वास्यः" । मनुः ।
	अभिचारेषु सर्वेषु कर्तव्यो द्विशतो दमः ।
	मूलकर्मणि विद्वेषे कृत्यासु विविधासु च ॥
	अदूषितानां द्रव्याणां दूषणे भेदने तथा ।
	मणीनामपवेधे तु दण्डः प्रथमसाहसः ॥
[८२२]	यो लोभादधमो जात्या जीवेदुत्कृष्टकर्मभिः ।
	तं राजा निर्धनं कृत्वा क्षिप्रमेव विवासयेत् ॥
तथा ।
	संक्रमध्वजयष्टीनां प्रतिमानां च भेदकः ।
	प्रतिकुर्याच् च तत् सर्वं पञ्च दद्याच् छतानि च ॥
कात्यायनः ।
	हरेद् भिन्द्याद् दहेद् वापि देवानां प्रतिमा यदि ।
	तद्गृहं चैव यो भिन्द्यात् प्राप्नुयात् पूर्वसाहसम् ॥
विष्णुः: "अभक्ष्यस्याविक्रेयस्य विक्रयी देवप्रतिमाभेदकास् चोत्तम साहसं दण्डनीयः" । नारदः ।
	अविक्रेयाणि विक्रीणन् ब्राह्मणः प्रच्युतः पथः ।
	मार्गे पुनरवस्थाप्यो राज्ञा दण्डेन भूयसा ॥
यमः ।
	यस्तु पूर्वनिषिद्धस्य तडाकस्योदकं हरेत् ।
	आगमं चाप्यपां भिन्द्यात् स दाप्यः पूर्वसाहसम् ॥
	तडागभेदकं हन्यादप्सु शुद्धवधेन वा ।
	तद् वापि प्रतिसंस्कुर्याद् दद्याद् वोत्तमसाहसम् ॥
अत्र वधः शूद्रादेः । दण्डान्तरं द्विजातेः ॥ २।२३२, २३३ ॥


	स्वच्छन्दविधवागामी विक्रुष्टे ऽनभिधावकः ।
	अकारणे च विक्रोष्टा चण्डालश् चोत्तमान् स्पृशन् ॥ २।२३४ ॥
	शूद्रप्रव्रजितानां च दैवे पित्र्ये च भोजकः ।
	अयुक्तं शपथं कुर्वन्नयोग्यो योग्यकर्मकृत् ॥ २।२३५ ॥
	वृषक्षुद्रपशूनां च पुंस्त्वस्य प्रतिघातकृत् ।
	साधारणस्यापलापी दासीगर्भविनाशकृत् ॥ २।३३६ ॥
	पितापुत्रस्वसृभ्रातृदम्पत्याचार्यशिष्यकाः ।
	एषामपतितान्योन्यत्यागी च शतदण्डभाक् ॥ २।२३७ ॥

स्वच्छन्देन स्वेच्छया न शास्त्रवशाद् विधवागामी, चौरादिभिरभिभूयमानेन जनेन विक्रुष्टेन धावत धावतेत्यार्तस्वने कृते विक्रोष्टारं प्रत्यनभिधावकः, अकारणे चौराद्युपद्रवविरहे ऽपि विक्रोष्टा, उत्तमान् द्विजातीन् बुद्धिपूर्वं चण्डालः स्पृशन्, शूद्राणां प्रव्रजितानां देवान् पितॄन् वोद्दिश्य भोजयिता, अयुक्तमनर्हं कोशपानादिकं ब्राह्मणो ऽपि कुर्वन्, अयोग्यो ऽनुपनीतो ऽकृतपायश्चित्तो वा [८२३] यद् योग्यस्योपनीतादेः कर्म कुर्वन्, वृषस्योक्ष्णः क्षुद्रपशूनामजाविकादीनां च पुंस्त्वप्रतिघातं वृषणमर्दनेन करोति, साधारणं स्वस्यान्यस्य च यद् द्रव्यं तस्यापलापी, दास्या गर्भस्य नाशकः, पित्रादीनामपतितानामन्योन्यत्यागी च, शतसंख्याकपणदण्डभाक् । शङ्खलिखितौ: "अत्याज्या माता तथा पिता सपिण्डा गुणवन्तः सर्वे वात्याज्या यस्त्यजेत् कामादपतितान् स दण्डं प्राप्नुयाद् द्विगुणं शतम् । न मातापितराव् अतिक्रामेन् न गुरुं त्रयाणां व्यतिक्रमादङ्गच्छेदः" । गुरुरत्राचार्यो न पिता, तस्य पृथगुपादानात् । येनाङ्गेनातिक्रामेत् तस्य छेद इत्यर्थः । मनुः । 
	न माता न पिता न स्त्री न पुत्रस्त्यागमर्हति ।
	त्यजन्नपतितान् एतान् राज्ञा दाप्यः शतानि षट् ॥
समुच्चितानां त्याग एतत् । इति साहसप्रकरणम् ॥ २।२३४, २३५, २३६, २३७ ॥


	वसानस्त्रीन् पणान् दाप्यो नेजकस्तु परांसुकम् ।
	विक्रयावक्रयाधानयाचितेषु पणान् दश ॥ २।२३८ ॥

रजको यदि परकीयं वासः प्रक्षालनाय नीतं स्वयं वस्ते प्रैधत्ते तदा त्रीन् पणान् दाप्यः । अथ तस्यैव वाससो विक्र्यादिकं करोति तदा दश पणान् दाप्यः । अवक्रयो भाटकेन दानम् । आधानमुत्त्मर्णं प्रत्याधित्वेन दानम् । याचितं याचितकम् । मनुः ।
	शाल्मले फलके श्लक्ष्णे निज्याद् वासांसि नेजकः ।
	न च वासांसि वासोभिर्निर्हरेन् न च वासयेत् ॥
वासोभिर्बद्ध्वा वासांसि न नयेत् । न वासयेत् स्वगृहे न स्थापयेद् इत्यर्थः । धनम् आदायाच्छादनार्थं न दद्याद् इति वार्थः ॥ २।२३८ ॥


	पितापुत्रविरोधे तु साक्षिणां त्रिपणो दमः ।
	अन्तरे तु तयोर्यः स्यात् तस्याप्यष्टगुणो दमः ॥ २।२३९ ॥

पितापुत्रयोर्विरोधे वादे तोयोर्विप्रपतिपत्तेर्निराससमर्था अपि तामनिरस्य साक्षिणो ये भवन्ति तेषां त्रिपणो दमः । यस्तु तयोरन्तरे प्रतिभूत्वे जितधनादानाय तिष्ठे तस्य त्रिपणादष्टगुणो दण्डः । [८२४] विष्णुः: "पितृपुत्रविरोधसाक्षिणां दशपणो दण्डः । यस्तयोरन्तरे तस्योत्तमसाहसः" । निर्बन्धातिशय एतत् । शङ्खलिखितौ: "पित्रापुत्रयोर्विरोधे साक्षी न तिष्ठेत् । यस्तिष्ठेत् स दण्ड्यस्त्रीन् कार्षापणान् यश् चान्तरे तिष्ठेत् सो ऽप्यष्टशतं दाप्यः" । मध्यमापराधविषयमेतत् ॥ २।२३९ ॥


	तुलाशासनमानानां कूटकृन् नाणकस्य च ।
	एभिश् च व्यवहर्ता यः स दाप्यो दममुत्तमम् ॥ २।२४० ॥

तुलादीनां कृटकृत्, तथा कृटैश् च तुलादिभिर् ज्ञानपूर्वं यो व्यवहरति, स उत्तमसाहसं दाप्यः । धरिममेयानां मानदण्डस्तुला । शासनम् "दत्वा भूमिं निबन्धं च" इत्यत्रोक्तम् । एतच् चोपलक्षणार्थम् । मानं कुडवादि । नाणकं द्रम्मादि ॥ २।२४० ॥


	अकूटं कूटकं ब्रूते कूटं यश् चाप्यकूटकम् ।
	स नाणकपरीक्षी तु दाप्य उत्तमसाहसम् ॥ २।२४१ ॥

यो नाणकस्य द्रम्मादेः परीक्षया जीवति स चेदकूटं समीचीनमसमीचीनमिति ब्रूयात् कूटं चाकूटमिति । तदैव स उत्तमसाहसं दण्ड्यः । एतच् च तत्त्ववेदिनो रागद्वेषादिवशादन्यथा ब्रुवतो दमविधानम् ॥ २।२४१ ॥


	बिषङ् मिथ्याचरन् दाप्यस्तिर्यक्षु प्रथमं दमम् ।
	मानुषे मध्यमं राजमानुषे तूत्तमं दमम् ॥ २।२४२ ॥

तिर्यक्षु गवादिषु मिथ्याचिकित्साचरन् वैद्यः प्रथमसाहसं दण्डं दाप्यः । मानुषे मध्यमसाहसम्, राजसंबन्धिमानुषे तु पुनरुत्तमसाहसं दाप्यः । अयथाशास्त्रं मिथ्या । व्यासः ।
	भिषजो द्रवभेदेन क्लेशयन्ति चिरं नरान् ।
	व्याधिप्रकोपं कृत्वा तु धनं गृह्णन्ति चातुरात् ॥
बृहस्पतिः ।
	अजानन्न् औषधं तन्त्रं यश् च व्याधेरतन्त्रवित् ।
	रोगिभ्यो ऽर्थमुपादत्ते स दण्ड्यश् चौरवद् भिषक् ॥
तन्त्रं शास्त्रम् । विष्णुः: "उत्तमं साहसं दण्डनीयो भिषङ् मिथ्याचरन्न् उत्तमेषु पुरुषेषु मध्यमं मध्यमेषु तिर्यक्षु प्रथमम्" ॥ २।२४२ ॥


	अबन्ध्यं यश् च बध्नाति बद्धं यश् च प्रमुञ्चति ।
	अप्राप्तव्यवहारं च स दाप्यो दममुत्तमम् ॥ २।२४३ ॥
[८२५]
अबन्ध्यं बन्धनानर्हमदोषं यो दर्पाद् बध्नाति, राज्ञा बद्धं निगडितं यो दर्पात् प्रमुञ्चति, यश् चाप्राप्तव्यवहारं वादिनं मुञ्चति, स उत्तमसाहसं दाप्यः । विष्णुः ।
	दण्डमुन्मोचयन् दण्ड्याद् द्विगुणं दण्डम् आवहेत् ।
	नियुक्तश् चाप्यदण्ड्यानां दण्डकारी नराधमः ॥
यो दण्ड्यदण्डने राज्ञा नियुक्तः स दण्ड्याद् दण्डं मुञ्चति अदण्ड्यं च दण्डयति, तस्य द्विगुणो दण्डः ॥ २।२४३ ॥


	मानेन तुलया वापि यो ऽंशमष्टमकं हरेत् ।
	दण्डं स दाप्यो द्विशतं वृद्धौ हानौ च कल्पितम् ॥ २।२४४ ॥

यो मानेन कुडवादिना तुलया वा पण्यस्य क्रयविक्रये वाष्टममंशमपहरेत् स पणशतद्वयं दाप्यः । अष्टमादंशाद् वृद्धाव् अधिके हावाव् अल्पे ऽपहृते तदनुसारेण कल्पितं दण्डं दाप्यः । मनुः ।
	समैर्हि विषमं यस्तु चरेद् वै मूल्यतो ऽपि वा ।
	स प्राप्नुयाद् दमं पूर्वं नरो मध्यममेव वा ॥
	अबीजविक्रयी यश् च बीजोत्क्रष्टा तथैव च ॥
समैः सममूल्यदातृभिः सहोत्कृष्टापकृष्टविषयद्रव्यदानेन यो व्यवहरत्यसौ पूर्वसाहसं प्राप्नोति । समे च द्रव्ये बह्व् अल्पं च मूल्यम् आददानो मध्यमसाहसमित्यर्थः । अबीजविक्रयी अजीजं बीजत्वेन यो विक्रीणाति । बीजोत्क्रष्टा, उप्तं बीजं य उत्खननेन गृह्णाति । तथा ।
	मर्यादाभेदनाच् चैव विकृतं प्राप्नुयाद् दमम् ।
तथा ।
	तुलामानं प्रतीमानं सर्वं तत् स्यात् सुरक्षितम् ।
	षट्सु षट्सु च मासेषु पुनरेव परीक्षयेत् ॥
बृहस्पतिः ।
	प्रच्छन्नदोषव्यामिश्रं पुनः संस्कृतविक्रयी ।
	पण्ये तद्द्विगुणं दाप्यो वणिग् दण्डं च तत्समम् ॥ २।२४४ ॥


	भेषजस्नेहलवणगन्धदान्यगुडादिषु ।
	पण्येषु हीनं क्षिपतः पणा दण्डस्तु षोडश ॥ २।२४५ ॥

भेषजादिषु पण्येषु हीनमल्पमूल्यं पण्यं क्षिपतो विक्षिपतो निश्चयतः षोडशपणो दण्डः । भेषजम् औषधम् ॥ २।२४५ ॥

[८२६]
	मृच्चर्ममणिसूत्रायःकाष्ठवल्कलवाससाम् ।
	अजातौ जातिकरणे विक्रये ऽष्टगुणो दमः ॥ २।२४६ ॥

मृदादीनां मध्ये किंचिदनुत्कृष्टजातीयमपि तदुत्कृष्टजातीयद्रव्यसादृश्यम् आपाद्य क्रेतारं प्रति समीचीनमेतद् इति भ्रान्त्यापादनेनासमीचीनं द्रव्यं दत्वा यः समीचीनद्रव्यमूल्यम् आदत्ते, तस्य तत एव मूल्यादष्टगुणो दण्डः । यथा मृदः कस्तूरिकया कस्तूरिकाभ्रान्तिकरणेनाधिकमूल्यापादानम् । एवं चर्मादिष्व् अपि संभवति । वल्कलं वृक्षत्वक् । बृहस्पतिः ।
	अल्पमूल्यं तु संस्कृत्य नयन्ति बहुमूल्यताम् ।
	स्त्रीबालकान् वञ्चयन्ति दण्ड्यास्ते ऽर्थानुरूपतः ॥
	हेममुक्ताप्रवालाद्यं कृत्रिमं कुर्वते तु ये ।
	क्रेत्रे मूल्यं प्रदाप्यास्ते राज्ञा तद्द्विगुणं दमम् ॥ २।२४६ ॥


	समुद्रपरिवर्तं च सारभाण्डं च कृत्रिमम् ।
	आधानं विक्रयं वापि नयतो दण्डकल्पना ॥ २।२४७ ॥
	भिन्ने पणे तु पञ्चाशत् पणे तु शतमुच्यते ।
	द्विपणे द्विशतो दण्डो मूलवृद्धौ तो वृद्धिमान् ॥ २।२४८ ॥

मुद्रया द्वारबन्धेन सह वर्तत इति समुद्रम् । तदन्यत् समीचीनं प्रदर्श्यान्यत् ततो ऽप्रकृष्टं क्रेत्रे चोत्तमर्णाय वा कौशलेन भ्रान्ति जनयन्नर्पयति । यश् चासारमल्पमूल्यं मृदादिकं सारभाण्डतया कस्तूरिकादिमहार्घपण्यतया परं प्रत्याधान्कृते नयति विक्रीणीते वा तस्य दण्डकल्पनोच्यते । भिन्ने पणे पणादल्पमूल्ये द्रव्य आहिते विक्रीते वा पञ्चाशत्पणो दण्डः । पणमूल्ये तु पणशतम् । द्विगुणमूल्ये तु द्वे पणशते । इत्थं यावन्तः पणा मूल्यस्य वर्धन्ते तावन्ति पणशतानि दण्डे वर्धनीयानि ॥ २।२४७, २४८ ॥


	संभूय कुर्वतामर्थं संबाधं कारुशिल्पिनाम् ।
	अर्घस्य ह्रासे वृद्धौ वा साहस्रो दण्ड उच्यते ॥ २।२४९ ॥

पण्यानां राजकृतमर्घं विदित्वा ततो ऽन्यथाभूतमर्घं वाणिज्याजीविनां कारुशिल्पिप्रभृतिजनस्य संबाधं पीडाकरं कुर्वतां राजकृतार्घापेक्षयार्घस्य ह्रासे वृद्धौ वा पणसहस्रपरिमितो दण्डः कार्यः ॥ २।२४९ ॥

[८२७]
	संभूय वणिजां पण्यमनर्घेणोपरुन्धताम् ।
	विक्रीणतामभिहितो दण्ड उत्तमसाहसः ॥ २।२५० ॥

राजनिर्मितमर्घमगणयित्वा स्वयं कल्पितेन महतार्घेण वणिजां मिलितानां वणिगन्तरैराहृतं पण्यमुपरुन्धतां विरुद्धं विक्रयं कुर्वताम्, तथा राजकृतादर्घाद् विहीनार्घापादनेन स्वकीयस्य पण्यस्य निर्गमं कुर्वतामुत्तमसाहसो दण्डः । मनुः ।
	राज्ञः प्रक्यातभाण्डानि प्रतिषिद्धानि यानि च ।
	तानि निक्षिपतो लोभात् सर्वहारं हरेन् नृपः ॥ २।२५० ॥


येनार्घ्येण व्यवहारो वणिग्भिः कार्यस्तम् आह ।

	राजभिः स्थापितो यो ऽर्घः प्रत्यहं तेन विक्रयः ।
	क्रयो वा निस्रवस्तस्माद् वणिजां लाभकः स्मृतः ॥ २।२५१ ॥

राजभिर्यो ऽर्घः स्थापितो निर्मितस्तेन वणिग्भिः प्रत्यहं विक्रयः क्रयश् च कार्यः । तस्मादर्घाद् यो निस्रवो द्रव्योत्कर्षः स एव वणिजां प्रशस्तो लाभः । नान्यथा । मनुः ।
	आगमं निगमं स्थानं तथा वृद्धिक्षयाव् उभौ ।
	विचार्य सर्वं पण्यानां कारयेत् क्रयविक्रयौ ॥
	पञ्चरात्रे सप्तरात्रे पक्षे मासे तथा गते ।
	कुर्वीत चैषां प्रत्यक्षमर्थसंस्थापनं नृपः ॥ २।२५१ ॥


	स्वदेशपण्ये तु शतं वणिग् गृह्णीत पञ्चकम् ।
	दशकं पारदेशे तु यः सद्यः क्रयविक्रयी ॥ २।२५२ ॥

यः क्रयादिन एव पण्यं वणिग् विक्रीणीते स स्वदेशागते पण्ये पञ्चकं देशान्तराद् आगते तु दशकं शतं गृह्णीयात् ॥ २।२५२ ॥


क्रयदिनाद् दिनान्तरविक्रयविषयम् आह ।

	पण्यस्योपरि संस्थाप्य व्ययं पण्यसमुद्भवम् ।
	अर्घो ऽनुग्राहकः कार्यः क्रेतुर्विक्रेतुरेव च ॥ २।२५३ ॥

[इति साहसप्रकरणम् ॥ २० ॥]

स्वदेशपरदेशाद् आगतस्य पण्यस्योपरि तत्प्रतिबद्धो व्ययः संस्थाप्यः, [८२८] पण्येनैव तन्निबन्धनं सकलं व्ययं परिशोध्य क्रेतुर्विक्रेतुश् च तुल्यानुग्रहहेतुरर्धो राज्ञा परिकल्पनीयः ॥ २।२५३ ॥


इति श्रीविद्याधरवंशप्रभवश्रीशिलाहारनरेन्द्रजीमूतवाहनान्वयप्रसूत-
श्रीमदपरादित्यदेवविरचिते याज्ञवल्क्यधर्मास्त्रनिबन्धे ऽपरार्के
साहसप्रकरणम् ॥ १२ ॥ 

अथ सटीकयाज्ञवल्क्यस्मृतौ

विक्रीयासंप्रदानप्रकरणम् । (२१)


संप्रति विक्रीयासंप्रदानं नाम विवादपदम् आरभते । तत्स्वरूपम् आह नारदः ।
	विक्रीय पण्यं मूल्येन क्रेतुर्यन् न प्रदीयते ।
	विक्रीयासंप्रदानं तद् विवादपदमुच्यते ॥
पण्यविक्रयार्थं मूल्यं पण्यं च न ददातीति विवादपदमनेनोक्तम् । तथा ।
	लोके ऽस्मिन् द्विविधं द्रव्यं स्थावरं जङ्गमं तथा ।
	क्रविक्रयधर्मेषु सर्वं तत् पण्यमुच्यते ॥
	षड्विधस्तस्य तु बुधैर्दानादानविधिः स्मृतः ।
	गणिमं तुलिमं मेयं क्रियया रूपतः श्रिया ॥
गणिमं पूगादि, तुलिमं हिरण्यादि, मेयं व्रीह्यादि, क्रियया दोहनवाहनादिकया च गवाश्वादि, रूपतः पण्याङ्गनादि, श्रिया धनेन ग्रामारामादि श्रिया कान्त्या वा रत्नादि । 


तत्र मूल्यं गृहीत्वा पण्यमनर्पयतो दण्डम् आह ।

	गृहीतमूल्यं यः पण्यं क्रेतुर्नैव प्रयच्छति ।
	सोदयं तस्य दाप्यो ऽसौ दिग्लाभं वा दिगागते ॥ २।२५४ ॥

यस्य पण्यस्य मूल्यं विक्रेत्रा गृहीतं तद् गृहीतमूल्यं तद् यो विक्रेता क्रेतुर्न समर्पयति स तत् पण्यं तन्निबन्धनेन सोदयमुदयेन धनलाभेन सहितं क्रेतुरर्पयेत् । यदि पुनर्विक्रेतुं दिगन्तरे पण्यं नीतं तदा तत्र दिगन्तरे तस्य विक्रीतस्य् पण्यस्य यो लाभो भवति, तेन सहितं तत् तस्य देयम् । न(स) चोपचय उच्यते । अत्रोदयो [न] दिग्लाभरूपः । किं तु सर्वा मूल्यस्य वृद्धिः । पण्यस्य च तत्कालविक्रये यो लाभस्तेनोभयेन सहितं पण्यं देयम् । विक्रीयानुशयाभावे [८२९] पण्यमप्रयच्छत एतत् । अनुशयवशादप्रयच्छति (*तु विवादान्तरम् । नारदः ।
	विक्रीय पण्यं मूलेन क्रेतुर्यन् न प्रयच्छति ।)
	स्थावरस्य क्षयं दाप्यो जङ्गमस्य क्रियाफलम् ॥
	अर्घश् चेदपचीयेत सोदयं पण्यम् आवहेत् ।
	स्थायिनामेष नियमो दिग्लाभो दिग्विचारिणाम् ॥
स्थावरस्य क्षयमिति स्थावरविषयम्, क्रेतुरुपभोगक्षयं दाप्य इत्यर्थः । क्रिया भारवाहनादिका । फलं क्षीरादि । विष्नुः: "गृहीतमूल्यं यः पण्यं क्रेतुर्नैव दद्यात् तस्यासौ सोदयं दाप्यो राज्ञा च पणशतं दण्ड्यः" । नारदः ।
	उपहन्येत वा पण्यं दह्येतापह्रियेत वा ।
	विक्रेतुरेव सो ऽनर्थो विक्रीयासंप्रयच्छतः ॥ २।२५४ ॥


	विक्रीतमपि विक्रेयं पूर्वक्रेतर्यगृह्णति ।
	हानिश् चेत् क्रेतृदोषेण क्रेतुरेव हि सा भवेत् ॥ २।२५५ ॥

यदा तु मूल्यं दत्वा पण्यं न गृह्णाति तदा विक्रेत्रा तदन्यत्र विक्रेयम् । यदि तन् नश्यति तदा क्रेतुरेव तन् नश्यति । तस्य मूल्यं न प्रत्यर्पणीयमित्यर्थः । नारदः ।
	दीयमानं न गृह्णाति क्रीतं पण्यं च यः क्रयी ।
	स एवास्य भवेद् दोषो विक्रेतुर्यो ऽप्रयच्छतः ॥
विक्रेतुर्दोषः "उपहन्येत वा पण्यम्" इत्याद्युक्तः ॥ २।२५५ ॥


उक्तस्यापवदम् आह ।

	राजदैवोपघातेन पण्यदोष उपागते ।
	हानिर्विक्रेतुरेवासौ याचितस्याप्रयच्छतः ॥ २।२५६ ॥

यदा तु ग्राहकेण याचितो ऽपि गृहीतमूल्यं पण्यं दायको न ददाति, तदा तद्विनाशो राजदैवादिकृतो दायकस्यैव । ततश् च तेन ग्राहकस्य तुष्टये पण्यानत्रं मूल्यं वा प्रत्यर्पणीयम् ॥ २।२५६ ॥

[८३०]
	अन्यहस्ते च विक्रीतं दुष्टं वादुष्टवद् यदि ।
	विक्रीणीते दमस्तत्र मूल्याच् च द्विगुणो भवेत् ॥ २।२५७ ॥

येन विक्रेत्रा पण्यमेकत्र विक्रीतं तदेव पण्यं तेनैव दयकेनान्यहस्ते विक्रीतमन्यस्य विक्रीतमिति यावत् । तथा यः पण्यं सदोषं जानन्नपि निर्दोषमिव दोषान् प्रच्छाद्य विक्रीणीते, तस्य विक्रेतुर्मूल्याद् द्विगुणो दमो भवति । चकाराद् द्विगुणमेव मूल्यं क्रेतुः प्रत्यर्पणीयम् । नारदः ।
	अन्यहस्ते तु विक्रीतं यो ऽन्यस्मै तत् प्रयच्छति ।
	द्रव्यं तद्द्विगुणं दाप्यो विनयं तावदेव तु ॥
	सत्यंकारकृतं द्रव्यं द्विगुणं प्रतिपादयेत् ॥
इति दत्ताप्रदानिकं नाम ॥ २।२५७ ॥


क्रयकर्तुरनुशयं प्रति किंचिद् आह ।

	क्षयं वृद्धिं च वणिजा पण्यानामविजानता ।
	क्रीत्वा नानुशयः कार्यः कुर्वन् षड्भागदण्डभाक् ॥ २।२५८ ॥

[इति विक्रीयासंप्रदानप्रकरणम् ॥ २१ ॥]

क्रीतस्य पण्यस्य यन् मूल्यं तदीयक्xअयवृद्धी सम्यग् अपरिभावयता क्रीत्वा नानुशयः पश्चात्तापः कार्यः । क्षयवृद्धिज्ञस्तु सद्य एवानुशयीत । नारदः ।
	क्रीत्वा मूल्येन यः पण्यं दुष्क्रीतं मन्यते क्रयी ।
	विक्रेतुः प्रतिदेयं तत् तस्मिन्न् एवाह्न्यविक्षतम् ॥
	द्वितीये ऽह्नि ददत् क्रेता मूल्यात् त्रिंशांशम् आहरेत् ।
	द्विगुणं तत् तृतीये ऽह्नि परतः क्रेतुरेव तत् ॥
एतच् चापरीक्षितपण्यविषयम् । यद् आह स एव ।
	क्रेता पण्यं परीक्षेत प्राक् स्वयं गुणदोषतः ।
	परीक्षाभिमतं क्रीतं विक्रेतुर्न भवेत् पुनः ॥
परीक्षाकालश् चोक्तः — "दशैकसप्तपञ्चाह" इत्यादिना । एवं च सत्युक्तकालायां परीक्षायां सत्यामनुशयकर्तुर्मूल्यस्य षष्ठो ऽंशो दण्डः । (*अकृतायामपि सत्यामनुशयकर्तुअः स एव मूल्यस्य षष्ठो ऽंशो दण्डः।) यदा पुनरदुष्टं पण्यं क्रीत्वानुशयकाल एव क्रेता सानुशयो भवति तत्राह कात्यायनः ।
[८३१]	क्रीत्वा सानुशयात् पण्यं त्यजेद् दोह्यादि यो नरः ।
	अदुष्टमेव काले तु स मूल्याद् दशमं वहेत् ॥
	क्रीत्वा गच्छन्ननुशयं क्रये हस्तमुपागते ।
	षड्भागं तत्र मूल्यस्य दत्वा क्रीतं त्यजेद् भृगुः ॥
अनुशयकालादूर्ध्वमेतत् । बृहस्पतिः ।
	परीक्षेत स्वयं पण्यमन्येषां च प्रदर्शयेत् ।
	परीक्षितं बहु मतं गृहीत्वा न पुनस्त्यजेत् ॥
मनुः ।
	क्रीत्वा विक्रीय वा किंचिद् यस्येहानुशयो भवेत् ।
	सो ऽन्तर्दशाहे तद् द्रव्यं दद्याच् चैवाददीत वा ॥
	परेण तु दशाहस्य न दद्यान् न च दापयेत् ।
	आददानो ददच् चैव राज्ञा दाप्यः शतानि षट् ॥
इति क्रयविक्रयानुशयप्रकरणम् ॥ २।२५८ ॥


इति श्रीविद्याधरवंशप्रभवश्रीशिलाहारनरेन्द्रजीमूतवाहनान्वयप्रसूत-
श्रीमदपरादित्यदेवविरचिते याज्ञवल्क्यधर्मास्त्रनिबन्धे ऽपरार्के
विक्रीयासंप्रदानप्रकरणम् ॥ २१ ॥ 

अथ सटीकयाज्ञवल्क्यस्मृतौ

संभूयसमुत्तानप्रकरणम् । (२२)


संभूयसमुत्थानं नाम विवादपदम् आरभते ।

	समवायेन वणिजां लाभार्थं कर्म कुर्वताम् ।
	लाभालाभौ यथाद्रव्यं यथा व संविदा कृतौ ॥ २।१५९ ॥

समवायो मेलकः समूह इति यावत् । तेन वणिजां वणिगादीनां लाभार्थमधिकधनलाभार्थं कर्म वणिज्यादि कुर्वतां लाभक्षयौ यथैव द्रव्यं मेलितं यथैव वा संवित्कृता तद् द्रव्यं परिगुणीकृतं तथैव तदनुसारेण विभाजनीयौ । नारदः ।
	वणिक्प्रभृतयो यत्र कर्म संभूय कुर्वते ।
	तत् संभूयसमुत्थानं व्यवहारपदं स्मृतम् ॥
बृहस्पतिः ।
	अशक्तालसरोगार्तमन्दभाग्यनिराश्रयैः ।
	वणियाद्याः सहैतैस्तु न कर्तव्या बुधैः क्रियाः ॥ [८३२]
आश्रयो मूलधनम् ।
	कुलीनदक्षानलसैः प्राज्ञैर्नाणकवेदिभिः ।
	आयव्ययज्ञैः शुचिभिः शूरैः कुर्यात् सह क्रियाः ॥
नारदः ।
	फलहेतोरुपायेन कर्म संभूय कुर्वताम् ।
	आधारभूताः प्रक्षेपा उत्तिष्ठेरंस्ततो ऽंशतः ॥
संभूय कर्म कुर्वताम् आधारभूत आश्रयभूतो मूलधनं प्रक्षेपः । ततस्तमवेक्ष्योत्तिष्ठेरन् पृथग्धना भवेयुः ।
	समो ऽतिरिक्तो हीनो वा यत्रांशो यस्य यादृशः ।
	क्षयाक्षयौ तथा वृद्धिस्तत्र तस्य तथाविधः ॥
	समो न्यूनो ऽधिको वांशो येन क्षिप्तस्तथैव सः ।
	दायं दद्यात् कर्म कुर्याल् लाभं गृह्णीत चैव हि ॥
कात्यायनः ।
	समवेतास्तु ये केचिच् छिल्पिनो वणिजो ऽपि वा ।
	अविभज्य पृथग्भूतैः प्राप्तं तत्र फलं समम् ॥
अयमर्थः — पित्रादिधनमविभज्य भ्रातृभिर्यत् फलमविभक्तैः प्राप्तं तत् समं विभजनीयं न विषममिति ।
	भाण्डपिण्डव्ययोद्धारभारसारार्थवीक्षणम् ।
	कुर्युस्ते ऽव्यभिचारेण समयेन व्यवस्थिताः ॥
भाण्डं विक्रेयं द्रव्यम्, पिण्डं पाथेयम् । व्यासः ।
	समक्षमसमक्षं वावञ्चयन्तः परस्परम् ।
	नानापण्यानुसारेण प्रकुर्युः क्रयविक्रयौ ॥
बृहस्पतिः ।
	परीक्षकाः साक्षिणश् च त एवोक्ताः परस्परम् ।
	संदिग्धे ऽर्थे ऽवञ्चनीया न चेद् विद्वेषसंयुताः ॥
	यः कश्चिद् वञ्चकस्तेषां विज्ञातः क्रयविक्रये ।
	शपथैः स विशोध्यः स्यात् सर्ववादेष्व् अयं विधिः ॥
कात्यायनः ।
	प्रयोगं कुर्वते ये तु हेमधान्यरसादिना ।
	समन्यूनाधिकरंशैर्लाभस्तेषां तथाविधः ॥
	बहूनां संमतो यस्तु दद्यादेको धनं नरः ।
	ऋणं च कारयेद् वापि सर्वैरेव कृतं भवेत् ॥
	ज्ञातिसंबन्धिसुहृदाम् ऋणं देयं सबन्धकम् ।
	अन्येषां लग्नकोपेतं लेख्यसाक्षियुतं तथा ॥
[८३३]	स्वेच्छादेयं हिरण्यं तु रसा धान्यं च सावधि ।
	देशस्थित्या प्रदातव्यं ग्रहीतव्यं तथैव च ॥
	समवेतैस्तु यद् दत्तं प्रार्थनीयं तथैव तत् ।
	न च याचेत यः कश्चिल् लाभात् स परिहीयते ॥ २।२५९ ॥


	प्रतिषिद्धमनादिष्टं प्रमादाद् यच् च नाशितम् ।
	स तद् दद्याद् विप्लवाच् च रक्षिता दशमांशभाक् ॥ २।१६० ॥

संभूयकारिभिरिदमित्थं च कार्यमिति प्रिषिद्धं व्यापारम् आचरता तथानादिष्टमनुक्तं कर्म कुर्वता तत् समुदायमध्यवर्तिना प्रमादात् प्रज्ञापराधाद् धनं विनाशितं तत् तेनैवेतरेभ्यो देयम् । येन तु राजदैवकृताद् विप्लवाद् विनाशाद् धनं परिरक्षितं स तस्य दशममंशमधिकं भजेत । बृहस्पतिः ।
	अनिदिष्टो वार्यमाणः पर्मादाद् यस्तु नाशयेत् ।
	तेनैव तद् भवेद् देयं सर्वेषां समवायिनाम् ॥
	दैवराजभयाद् यस्तु स्वशक्त्या परिपालयेत् ।
	तस्यांशं दशमं दत्वा गृह्णीयुस्ते ऽंशतो ऽपरम् ॥ २।२६० ॥


	अर्धप्रक्षेपनाद् विंशं भागं शुल्कं नृपो हरेत् ।
	व्यासिद्धं राजयोग्यं च विक्रीतं राजगामि तत् ॥ २।२६१ ॥

पण्यस्यार्धप्रक्षेपनान् मूल्याद् विंशतितमं भागं शुल्कसंज्ञितं राजा गृह्णीयात् । यत् तु राज्ञा नेदमत्र विक्रेतव्यमिति प्रतिषिद्धविक्रयम्, यत् तु (यच् च) राजयोग्यं गजतुरंगादि अनिषिद्धविक्रयमपि, तदुभयं विक्रीतमपि राजगामि न क्रेतृगामि । मनुः ।
	शुक्लस्थानेषु कुशलाः सर्वपण्यविचक्षणाः ।
	कुर्युरर्घं यथापण्यं ततो विंशं नृपो हरेत् ॥
राज्ञ इत्यनुवृत्तौ गौतमः: "विंशतिभागः शुल्कं पण्ये मूलफलपुष्पौषधमधुमांसतृणेन्धनानां षष्ठः । तद्रक्षणधर्मित्वात् तेषु नित्ययुक्तः स्यात्" । बौधायनः: "सामुद्रशुल्को वरं रूपमुद्धृत्य दशपणं शतमन्येषामपि सारानुसारेणानुपहत्य धर्मं प्रकल्पयेत्" । सामुद्रस्य पण्यस्य यद् वरं स एव शुल्कः । तदुद्धृत्य दशकं शतं ग्राह्यम् । अन्येषामपि द्रव्याणां सारानुरूपेण धर्ममनुपहत्य शुल्कं कल्प्यमित्यर्थः । [८३४] वसिष्ठः ।
	न भिन्नकार्षापणमस्ति शुल्कं न शिल्पवृत्तौ न शिशौ न दूते ।
	न भैक्ष्यलब्धे न हुतावशेषे न श्रोत्रिये प्रव्रजिते न यज्ञे ॥ इति ।
मनुः ।
	राज्ञा प्रख्यातभाण्डानि प्रतिषिद्धानि यानि च ।
	तानि निर्हरतो लोभात् सर्वस्वं हारयेन् नृपः ॥
विष्णुः: "राजनिषिद्धं विक्रीणतस्तदपहारः" । अस्माच् च वचनाद् गम्यते — प्रतिषिद्धं विक्रीणता पूर्वक्रेतुर्मूल्यमर्पणीयम्, राज्ञा च मूल्यं विनैव प्रतिषिद्धक्रयं भाण्डमपहार्यमिति ॥ २।२६१ ॥


	मिथ्या वदन् परीमाणं शुल्कस्थानादपासरन् ।
	दाप्यस्त्व् अष्टगुणं यश् च सव्याजक्रयविक्रयी ॥ २।२६२ ॥

पण्यविक्रयी पण्यपरिमाणं शुल्कहानये मिथ्या वदञ् शुल्कग्रहणस्थानाच् चापाक्रामन् वणिक्शुल्कादष्टगुणं दण्ड्यः । यश् च सव्याजौ शौल्किकप्रतारणवन्तौ क्रयविक्रयौ करोति, सो ऽपि शुल्कादष्टगुणं दण्ड्यः । नारदः ।
	शुल्कस्थानं परिहरण्नकाले क्रयविक्रयी ।
	मिथ्यावादी च संख्याने दाप्यो ऽष्टगुणमत्य्यम् ॥
अत्ययो ऽतिक्रमनिमित्तो दण्डः । बृहस्पतिः ।
	शुल्कस्थानं वणिक्प्राप्तः शुल्कं दद्याद् यथोचितम् ।
	न तद् व्यभिचरेद् राज्ञां बलिरेष प्रकीर्तितः ॥
विष्णुः: "शुल्कस्थानमपक्रामन् सर्वस्वापहारम् आप्नुयात्" ॥ २।२६२ ॥


	तरिकः स्थलजं शुल्कं गृह्णन् दाप्यः पणान् दश ।
	ब्राह्मणः प्रतिवेष्यानामेतदेवानिमन्त्रणे ॥ २।२६३ ॥

तरिको जलशुल्काधिकारी स्थलोद्भवं शुल्कं गृह्णन् राज्ञा दश पणान् दाप्यः । ब्राह्मणभोजने कार्ये प्रतिवेश्यानां समीपगृहस्वामिनां निमन्त्रणाकरणे ब्राह्मणो दश् पणान् इत्येव दाप्यः । जलशुल्कम् आह मनुः ।
	पणं यानं तरे(रं) दाप्यः पुरुषो ऽर्धपणं तरम् ।
	पादं पशुश् च योषिच् च पादार्धं द्विकरः पुमान् ॥
	भाण्डपूर्णानि यानानि तार्यं दाप्यानि सारतः ।
	रिक्तभाण्डानि यत् किंचित् पुमांसश् चापरिच्छदाः ॥ [८३५]
अस्यार्थः — तरे(रं) जलोत्तरं यानं शिविकादिकं पणं दाप्यः(प्यम्), पुरुषश् चार्धपणं दाप्यः । पशुः पणस्य चतुर्थांशं योषिच् च दाप्यः, पुमांश् च द्विकरो रिक्तहस्तः । भाण्डैः पूर्णानि यानानि प्रत्येकं यथासारतस्तार्यं नद्यादितरणनिमित्तं शुल्कं दाप्यानि । तान्येव रिक्तभाण्डानि यत् किंचिदल्पं तार्यं नद्यादिपणनिमित्तं शुल्कं दाप्यानि, पुमांसश् चापरिच्छदा अपरिकरा दाप्याः । अत्रापवादं स एवाह ।
	गर्भिणीं तु द्विमासादिस्तथा प्रव्जितो मुनिः ।
	ब्राह्मणो लिङ्गिनश् चैव न दाप्यस्तारिकान् तरे ॥
तथा ।
	प्रातिवेशानुवेश्यौ च कल्याणे विंशतिद्विजे ।
	अर्हाव् अभोजयन् विप्रो दण्डमर्हति माषकम् ॥
मुनिश् चान्द्रायणादिकारी । लिङ्गिनो ब्रह्मचार्यादयः । अनुवेश्यः स्वगृहाद् गृहा(ह)द्रष्टा । विंशतिर्द्विजा यत्र कल्याणे तद् विंशतिद्विजम् । कल्याणं शोभनम् ।
	श्रोत्रियः श्रोत्रियं साधुं भूतिकृत्येष्व् अभोजनम् ।
	तदन्नं द्विगुणं दाप्यो हैरण्यं चैव माषकम् ॥
भूतिकृत्यानि बहुधनसाध्यानि ब्राह्मणभोजनादीनि मङ्गलप्रधानानि । विष्णुः: "येषां देयः पन्थास्तेषां सु (त्व्) अपथदायी कार्षापणपञ्चविंशतिं दण्ड्यः । आसनार्हस्यासनमदत्वा पूजार्हमपूजनंश् च प्रातिवेश्यब्राह्मणातिक्रामी च निमन्त्रयित्वा भोजनादायी च निमन्त्रितस्तथेत्युक्तवानभुञ्जानः सुवर्णमाषकं निकेतयितुश् च द्विगुणमन्नम्" । मत्स्यपुराणे ।
	निमन्त्रितो द्विजो यस्तु वर्तमानः प्रतिग्रहे ।
	निष्कारणं न गच्छेत स दाप्यो ऽष्टशतं दमम् ॥ २।२६३ ॥


संभूयकारिणो मृतस्य धनाधिकारिणां क्रमम् आह ।

	देशान्तरगते प्रेते धनं दायादबान्धवाः ।
	ज्ञातयो वा हरेयुस्तद् आगतास्तैर्विना नृपः ॥ २।२६४ ॥

संभूयकारिणि देशान्तरगते मृते तद्धनं दायादाः पुत्रा गृह्णीयुः । तदभावे बान्धवाः संबन्धिनः पत्नी दुहितर इत्याद्याः । तेषामभावे ज्ञातयः समानोदकाः । तेषामभावे संभूयकारिणस्तेन सहागताः । तदभावे नृपः । [८३६] संभूयकारिणां द्रव्याधिकारित्वप्राप्त्यर्थं वचनम् । अन्यैस्तु पत्नी दुहितर इत्याद्युक्तमनूद्यते । नारदः ।
	एकस्य चेत् स्याद् व्यसनं दायादो ऽस्य तदाप्नुयात् ।
	अन्यो वासति दायादे सक्तश् चेत् सर्व एव वा ॥
व्य्सनं मरणम्, सक्तः संबद्धः, सर्वे संभूयकारिणः ।
	कश्चिच् चेत् संचरन् देशान् प्रेयादभ्यागतो वणिक् ।
	राजास्य भाण्डं तद् रक्षेद् यावद् दायाददर्शनम् ॥
	दायादे ऽसति बन्धुभ्यो ज्ञातिभ्यो वा तदर्पयेत् ।
	तदभावे स्वगुप्तं तद् धारयेद् दश वत्सरान् ॥
	अस्वामिकमदायादं दशवर्षस्थितं धनम् ।
	राजा तद् आत्मसात् कुर्यादेवं धर्मो न हीयते ॥
दायादः पुत्रः । बृहस्पतिः ।
	एकक्रियाप्रवृत्तानां यदा कश्चिद् विपद्यते ।
	तद्बन्धुना क्रिया कार्या सर्वैर्वा सहकारिभिः ॥ २।१६४ ॥


	जिह्मं त्यजेयुर्निर्लाभमशक्तो ऽन्येन कारयेत् ।

संभूयकारिणां यो जिह्मः कुटिलः प्रातिस्विककर्मकारीति यावत् । तमितरे निर्लाभं लाभरहितं कृत्वा त्यजेयुः पेटकाद् बहिः कुर्युः । यदि पुनर्न जैह्म्यात् कर्म न करोति किं त्व् अशक्तेस्तदान्येन तत् कारयेत् ॥

उक्तमर्थम् ऋत्विगादिष्व् अतिदिशन्न् आह ।

	अनेन विधिराख्यात ऋत्विक्कर्षककर्मिणाम् ॥ २।२६५ ॥

अनेन विणिजां धर्मेण ऋत्विगादीनां धर्मविधिराख्यातो वेदितव्यः । ततश् च वृतेनर्त्विजा व्याध्यादिवशात् कर्म कर्तुमशक्तेनान्येन तत् कारयितव्यम् । शाठ्याच् चेन् न करोति त्याज्य एव । तद् आह वसिष्ठः: "ऋत्विगाचार्याव् अयाजकानध्यापकौ हेयाव् अन्यत्र हानात् पतति" । नारदः ।
	ऋत्विजां व्यसने ऽप्येवमन्यस्तत्कर्म निर्हरेत् ।
	लभेत दक्षिणाभागं स तस्मात् संप्रकल्पितम् ॥
मनुः ।
	ऋत्वग् यदि वृतो यज्ञे स्वकर्म परिहापयेत् ।
	तस्य कर्मानुरूपेण देवो ऽंशः सह कर्तृभिः ॥
[८३७]	दक्षिणासु च दत्तासु स्वकर्म परिहापयेत् ।
	कृत्स्नमेव लभेतांशमन्येनैव च कारयेत् ॥
	सर्वेषामर्धिनो मुख्यास्तदर्धेनार्धिनो ऽर्धिनः ।
	तृतीयिनस्तृतीयांशाश् चतुर्थांशाश् च पादिनः ॥
सर्वमेव कर्म कुर्युश् चेद् ऋत्विजस्तदाशेषमंशं यजमानाद् आदद्युः । तत्र सर्वेषाम् ऋत्विजां मध्ये ये मुख्याश् च महर्त्विजो होतृब्रह्माध्वर्यूद्गातार इषन्न्यूनार्धग्रहणे ऽपि सामीप्यतस्ते ऽर्धिनो दक्षिणार्धस्वामिनः । ये त्व् अर्धिना द्वितीयिनो ब्राह्मणाच्छंसिप्रशास्तृप्रस्तोतृप्रतिप्रस्थातारस्ते ऽर्धिनो महर्त्विग्भागार्धिनः कार्याः । ये तृतीयांशिन आग्नीध्राच्छावार्ध(क)प्रतिहर्तृनेष्टारस्ते महर्त्विग्दक्षिणायास्तृतीयमंशं लभन्ते । ये तु पादिनश् चतुर्थांशिनो ग्रावस्तुत्पोतासुब्रण्योन्नेतारो महर्त्विग्दक्षिणायाश् चतुर्थमंशं लभन्त इति । 
	यस्य कर्मणि यास्तु स्युरुक्ताः प्रत्यङ्गदक्षिणाः ।
	स एव ता आददीत भजेरन् सर्व एव वा ॥
अङ्गमङ्गं प्रति ऋत्विग्विशेषसंबन्धेन समाम्नाता दक्षिणास्ताः किमेकैकेन ग्राह्या यत् संबन्धेन समाम्नाताः । यथाभिषेचनीये हिरण्यप्राकाशाव् अध्वर्यवे ददातीति तेनैवाध्वर्युणा ग्रहीतव्या उताध्वर्युर्द्वारमात्रम्, सर्वे विभज्य गृह्णीरन्न् इति संशयः । मनुबृहस्पती ।
	रथं हरेदथाध्वर्युर्ब्रह्माधाने च वाजिनम् ।
	होता चापि हरेदश्वमुद्गाता चाप्यनः क्रये ॥
पूर्वोक्तसंशये ऽयं निर्णयः — केषांचिच् छाखिनाम् आधाने ऽध्वर्यवे रथ आम्नायते, ब्रह्मणे वेगवानश्वः । होत्रे चाश्व उद्गात्रे सोमक्रये सोमवहनं शकटमेवं व्यवस्थायां ददातिर्मुख्यार्थो भवति । पुरुषसंयोगश् च नादृष्टो भवति । यदुक्तं मनुना,
	ऋत्विजं यस्त्यजेद् याज्यो याज्यं चर्त्विक् त्यजेद् यदि ।
	शक्तं कर्मण्यदुष्टं च तयोर्दण्डः शतं शतम् ॥
इति, तत् क्रमागतेषु स्वयंवृत्तेषु ऋत्विक्षु द्रष्टव्यम् । शङ्खलिखितौ: "अथर्त्विजि वृते पश्चादन्यं वृणुयात् पूर्ववृत्तस्यैव दक्षिणायाः पश्चाद् आहृतः किंचिल् लभते प्रवसेच् चेत् कालं निमित्तं चावेक्षमाणस्तं कालमपेक्षेत नान्तरा यजेत् । स्याड् आत्ययिको वा तं क्रतुं संपादयेत् । प्रोष्य प्रत्यागतश् च किंचिल् लभेत । [८३८] अथ चेत् प्रतिषिद्धः प्रवसेत् कामादनुप्राप्तः सवने स ऋत्विक् शतं दण्ड्यः स एव चादुष्टस्तस्य ऋत्विक् कुलोपाध्यायः । एवं व्याधितपतितोन्मत्तप्रहीणप्रध्वस्तेष्व् असंप्रदानकरणम् ऋत्विक्षु । कामाच् चेदपतितं याज्यं त्यजेद् ऋत्विक् प्राप्नुयाद् द्विशतं दण्डम्, याज्यश् चेत् त्यजेत् तदेवाप्नुयात् । त्याग ऋत्विजो ऽपतितस्य । कामपतितमश्रोत्रियं त्यजेत् । याज्यं चाभिशस्तमदातारम्" । कालं प्रक्षमासादि । निमित्तं विवाहादि । स्याद् आत्ययिक इति, अत्यय एवात्ययिकः । तेन यदि तत्परीक्षणे यज्ञात्ययो यज्ञबाधः संभाव्यते, तदा ऋत्विगन्तरेण तं यज्ञं निष्पादयेद् इत्यर्थः । प्रहीणो ऽभिशापादिना त्यक्तः । प्रध्वस्तो ऽतिवृद्धः । बृहस्पतिः ।
	प्रयोगः पूर्वम् आख्यातः समासेनोदितो ऽधुना ।
	श्रूयतां कर्षकादीनां विधानमिदमुच्यते ॥
प्रयोग ऋत्विगादिधनप्रयोगः ।
	बाह्यकर्षकबीजाद्यैः क्षेत्रापकरणेन च ।
	ये समानास्तु तैः सार्धं कृषिः कार्या विजानता ॥
	बाह्यबीजात्ययाद् यत्र क्षेत्रहानिः प्रजायते ।
	तेनैव सा प्रदातव्या सर्वेषां कृषिजीविनाम् ॥
	एष धर्मः समाख्यातः कीनाशानां पुरातनः ।
	हिरण्यकुप्यसूत्राणां काष्ठपाषाणचर्मणाम् ॥
	संस्कर्ता तु कलाभिज्ञः शिल्पी चोक्तो मनीषिभिः ।
	हेमकारादयो यत्र शिल्पं संभूय कुर्वते ॥
	कर्मानुरूपं निर्वेशं लभेतंस्ते यथांशतः ॥
कीनाशाः कृषीवलाः । कात्यायनः ।
	शिक्षकाभिज्ञकुशला आचार्यश् चेति शिल्पिनः ।
	एकद्वित्रिचतुर्भागान् हरेयुस्ते यथोत्तरम् ॥
बृहस्पतिः ।
	हर्म्यं देवगृहं वापि धार्मिकोपस्कराणि च ।
	संभूय कुर्वतां चैषां प्रमुखो द्व्यंशमर्हति ॥
[८३९]	नर्तकानामेष एव धर्मः सद्भिरुदाहृतः ।
	तालज्ञो लभते ऽध्यर्धं गायनास्तु समांशिनः ॥
	स्वाम्याज्ञया तु यश् चौरैः परदेशात् समाहृतम् ।
	राज्ञे दत्वा तु षड्भागं भजेयुस्ते यथांशतः ।
	चतुरो ऽंशांस्ततो मुख्यः शूरस्त्र्यंशं समाप्नुयात् ॥
	समर्थस्तु हरेद् द्व्यंशं शेषाः सर्वे समांशिनः ॥ २।२६५ ॥


इति श्रीविद्याधरवंशप्रभवश्रीशिलाहारनरेन्द्रजीमूतवाहनान्वयप्रसूत-
श्रीमदपरादित्यदेवविरचिते याज्ञवल्क्यधर्मास्त्रनिबन्धे ऽपरार्के
संभूयसमुत्थानप्रकरणम् ॥ २२ ॥ 

अथ सटीकयाज्ञवल्क्यस्मृतौ

स्तेयप्रकरणम् । (२३)


चौरस्य दण्डनार्थं परिज्ञानोपायम् आह ।

	ग्राहकैर्गृह्यते चौरो लोप्त्रेणाथ पदेन वा ।
	पूर्वकर्मापराधी च तथा चाशुद्धवासकः ॥ २।२६६ ॥

ग्राहकैश् चौरग्रहणाधिकृतैर्लोप्त्रादिना चौरो गृह्यते ऽवगम्यते । लोप्त्रमपहृतद्रव्यैकदेशः । पांसुकर्दमादिवर्ती पादाङ्कः पदं तस्य पुरुषस्य पादेन संमितम् । यस्य गृहं प्रति नष्टदेशाद् आरभ्य पदपरम्परा जाता सो ऽपि चौरः । अपहृतस्य गवादेः पदपरम्परा यस्य गृहं प्रति प्रवृत्ता सो ऽपि चौरः । एतच् च चौर्याव्यभिचारिधर्मजातस्य प्रदर्शनार्थम् । तेन यन् नष्टावशिष्टं तण्डुलादि प्रस्परगृहे दृश्यते तस्यैकप्रकारकत्वे परस्परचौरत्वं श्रूयते । यश् च पूर्वं पूर्वं कृतेन चौर्यकर्मणापराधीति ज्ञातः, यश् चाशुद्धवासको न विद्यते शुद्धः समीचीनो वास्ते निवासस्थानं यस्य सो ऽशुद्धवासकः, सो ऽपि चौरः ॥ २।२६६ ॥


निर्णयरूपस्य ग्रहणस्य हेतव उक्ताः । तस्यैव संशयरूपस्य हेतून् इदानीम् आह ।

	अन्ये ऽपि शङ्कया ग्राह्या नामजात्यादिनिह्नवैः ।
	द्यूतस्त्रीपानसक्ताश् च शुष्कभिन्नमुखस्वराः ॥ २।२६७ ॥
[८४०]	परद्रव्यगृहाणां च पृ(प्र)च्छका गूढचारिणः ।
	निराया व्ययवन्तश् च विनष्टद्रव्यविक्रयाः ॥ २।२६८ ॥

उक्तेभ्यो ऽन्ये ऽपि नामजातिग्रामदेशादीनां निह्नवैरपलापैर्या चौर्याशङ्का तया ग्राह्याः । चौरत्वेन शङ्कनीया इत्यर्थः । तथा ये द्यूतादिसक्ताः, ये च चौरत्वेनाभियुक्ताः शुष्कमुखा भिन्नस्वराश् च भवन्ति, ये च कस्येमानि द्रव्याणि कस्य वा गृहाणीति परद्रव्यगृहाणां पृ(प्र)च्छकाः, ये च गूढाः प्रच्छन्नाः सन्तो विचरन्तीति तच्छीलाः, ये च निराया अदृष्टधनागमा व्ययवन्तश् च भवन्ति, ये च विनासितग्रैवेयाद्यलंकारस्य विक्रयिणस्ते चौरशङ्कया ग्राह्याः । नारदः ।
	सहोढग्रहणे स्तेयं होढे सत्युपभोगतः ।
	शङ्का त्व् असज्जनैकार्थ्यादनायव्ययतस्तथा ॥
	अहोढान् विमृशेच् चौरान् गृहीतान् परिसंख्यया ।
	भयोपधाभिश् चित्राभिर्ब्रूयुस्तथ्यं यथा हि ते ॥
	देशं ग्रामं दिशं नाम जातिं वा संप्रतिश्रयम् ।
	कृतकार्यसहायाश् च प्रष्टव्याः स्युर्विगृह्य ते ॥
	वर्णस्वराकारभेदात् ससंदिग्धनिवेदनात् ।
	अदेशकालद्रष्टृत्वान् निवेशस्य विशोधनात् ॥
	असद्व्ययात् पूर्वचौर्यादसत्संसर्गकारणात् ।
	दोषैरप्यनुगन्तव्या न होढेनैव केवलम् ॥
होढो लोप्त्रम् । उपभोगो ऽपहृतद्रव्यस्यासाधारणस्य प्रकारान्तरेणासंभवात् प्राप्तेः । ऐकार्थ्यमेकप्रयोजनवत्त्वम् । भयोपधा भयहेतवः के(क्ले)शायुक्तयः । तथा ।
	गवादिषु प्रनष्टेषु द्रव्येष्व् अपहृतेषु च ।
	पदेनान्वेषणं कुर्युरा मूलात् तद्विदो जनाः ॥
आ मूलाद् आ गवादिहरणस्थानात् ।
	ग्रामे व्रजे विवीते वा यत्र तन् निपतेत् पदम् ।
	वोडव्यं तद् भवेत् तेन न चेत् सो ऽन्यत्र तन् नयेत् ॥
	वदे प्रमूढे भग्ने वा विषमत्वाज् जनान्तिके ।
	यस्त्व् आसन्नतरो ग्रामो व्रजो वा तत्र पातयेत् ॥ [८४१]
	समे ऽध्वनि द्वयोर्यत्र स्तेनप्रायो ऽशुचिर् जनः ।
	पूर्वापराधैर्दुष्टो वा संसृष्टो वा दुरात्मभिः ॥
	नैवान्तरिक्षान् न दिवो न समुद्रान् न चान्यतः ।
	दस्यवः संप्रवर्तन्ते तस्मादेवं प्रकल्पयेत् ॥
	ग्रामेष्व् अन्वेषणं कुर्युश् चण्डालवधकादयः ।
	रात्रिसंचारिणो ये च बहिः कुर्युर्बहिश्चराः ॥
समे ऽधव्नि तुल्यमार्गे । द्वयोर्ग्रामयोः । स्तेनप्रायश् चौरबहुलः । मनुनारदौ ।
	सभाप्रपापूपशालावेशमद्यान्नविक्रयाः ।
	चतुष्पथाश् चैत्यवृक्षाः समाजाः प्रेक्षणानि च ॥
	शीर्णोद्यानान्यरण्यानि कारुकावेशनानि च ।
	शून्यानि वाप्यगाराणि वनान्युपवनानि च ॥
	एवंविधान् नृपो देशान् गुल्मैः स्थावरजङ्गमैः ।
	तस्करप्रतिषेधार्थं चारैरप्यनुचारयेत् ॥
तथा ।
	तान् सहायैरनुगतैर्नानाकर्मप्रवादिभिः ।
	विद्यादुत्साहयेच् चैव निपुणैः पूर्वतस्करैः ॥
	भक्ष्यभोज्यापदेशैश् च ब्राह्मणानां च दर्शनैः ।
	शौर्यकर्मापदेशैश् च कुर्युस्तेषां समागमम् ॥
	ये तत्र नोपसर्पेयुश् चारैः प्रणिहितैरपि ।
	ते ऽपि स्युः संग्रहीतव्याः समित्रज्ञातिबान्धवाः ॥
	यांस्तत्र चौरान् गृह्णीयुस्तान् विताड्य विडम्ब्य च ।
	अवघोष्य च सर्वत्र हन्याच् चित्रवधेन तु ॥
	अचौरा अपि दृश्यन्ते चौरैः सह समागताः ।
	यदृच्छया नैव तु तान् नृपो दण्डेन संस्पृशेत् ॥
कात्यायनः ।
	अन्यहस्तात् परिभ्रष्टमकामादुद्धृतं भुवि ।
	चौरेण वा परिक्षिप्तं लोप्त्रं यत्नात् परीक्षयेत् ॥
अस्यार्थः — किमेतदन्यहस्तात् परिभ्रष्टं सदस्य हस्ते दृश्यते, किं वा चौर्यकामनया विनानेनोद्धृतम्, यद् वा चौरेण सतनेन परिक्षिप्तमुद्धृतमिति संशयस्य संदेहस्य संभवाद् यत्नतो लोप्त्रं विचार्यमिति ॥ २।२६८ ॥
[८४२]

	गृहीतः शङ्कया चौर्य आत्मानं चेन् न शोधयेत् ।
	दापयित्वा हृतं द्रव्यं चौरदण्डेन दण्डयेत् ॥ २।२६९ ॥

शङ्कया संदेहेन चौर्यविषयेण मृहीतो ऽभियुक्तो यद्यात्मानं दिव्येन मानुषेण वा प्रमाणेन न शोधयेद् व्यपेतचौर्यशङ्कं न कुर्यात्, तदापहृतं द्रव्यं दापयित्वा वक्ष्यमाणेन चौरदण्डेन दण्डनीयः । न चात्र वाच्यं चौरत्वेनाशङ्कितस्य प्रमाणानर्हता मिथ्यावादित्वाद् इति । यतो न मिथ्यावादित्वमात्रं साधनानर्हत्वे प्रयोजकम् । किं तु प्रथमवादिनो ऽवष्टम्भाभियोक्तृत्वे सति । अतो ऽत्र युक्तं यच् छङ्कितः प्रमाणं कुर्याद् इति । न च चौर्याद्यभावे प्रमाणाभावः । तथा हि सति "महाभियोगेष्व् एतानि," "रुच्या वान्यतरः कुर्यात्," राजभिः शङ्कितानां च" इत्यादिवचनानि नैवारम्भ्येरन् । न च वाच्यं मानुषप्रमाणानामभावो न साध्यत(ध्य) इति । यस्माच् चौर्याद्याभावाव्यभिचारिणं भावविशेषं साधयतां सिध्यत्येव्(वा)भावसाधकत्वमपि । यथा यत्र काले ऽस्य द्रव्यं केनाप्यपहृतं तदा ततो ऽपहारप्रदेशादतिदूरे ऽहं व्यवस्थितो महता व्याध्यादिना क्लान्त इत्यादि भावयन् साधयत्येवात्मनश् चौर्याद्यभावमिति । अत एव शङ्खः: "असाक्षिप्रणिहिते दिव्यम्" इत्युक्त्वा "अथ वा मित्रैः सज्जनैरात्मानं ना शोधयेदेव । स चेद् दण्ड्यो ऽर्थिनां चार्थं दापयेत्" इत्युक्तवान् ॥ २।२६९ ॥


	चौरं प्रदाप्यापहृतं घातयेद् विविधैर्वधैः ।
	सचिह्नं ब्राह्मणं कृत्वा स्वराष्ट्राद् विप्रवासयेत् ॥ २।२७० ॥

प्रमाणतो निश्चितं चौरमपहृतं द्रव्यं स्वरूपतो मूल्यतो वा स्वामिने प्रदाप्य विविधैर्वधैर्वधोपायैर् घातयेद् धिंस्यात् । ब्राह्मणं तु चौरं सचिह्नं श्वपदाङ्कितं कृत्वा स्वराष्ट्राद् राजा विप्रवासयेत् । न तु घातयेत् । अत्र मनुः ।
	न जातु ब्राह्मणं हन्यात् सर्वपापेष्व् अपि स्थितम् ।
	राष्ट्रादेनं बहिः कुर्यात् समग्रधनमक्षतम् ॥
महापातकव्यतिरिक्तापराधविषयमेतत् । तत्र पुनस्तेनैवोक्तम् ।
	गुरुतल्पे भगः कार्यः सुरापाने सुराध्वजः ।
	स्तेये तु श्वपदं कार्यं ब्रह्महण्यशिराः पुमान् ॥ [८४३]
ते च (?) ।
	असंभोज्यास्त्व् असंयाज्या असंपाठ्या विवाहिकाः (?) ।
	चरेयुः पृथिवीं दीनाः सर्वधर्मबहिष्कृताः ॥
अङ्कनं च प्रायश्चित्तमनिच्छतां कार्यम्, यत आह ।
	प्रायश्चित्तं तु कुर्वाणास्त्रयो वर्णा यथोचितम् ।
	नाङ्क्या राज्ञा ललाटे स्युर्दाप्यास्तूत्तमसाहसम् ॥
अतश् च दण्डप्रायश्चित्तयोः समुच्चयो गम्यते । प्रायश्चित्ताकरणे तूत्तमसाहसः शरीरदण्डयोः समुच्चय उक्तस्तेनैव ।
	चतुर्णामपि चैतेषां प्रायश्चित्तमकुर्वताम् ।
	शरीरधनसंयुक्तं दण्डं धर्म्यं प्रकल्पितम् ॥
चतुर्णां महापातकिनामित्यर्थः । नारदः ।
	ब्राह्मणस्य वधो मौण्ड्यं पुरान् निर्वासनं तथा ।
	ललाटे चाङ्ककरणं प्रयाणं गर्दभेन वा ॥
गौतमः: "न शारीरो ब्राह्मणस्य दण्डः कर्मवियोगविख्यापननिर्वासनाद्यङ्ककरणानि" । शारीरो दण्डो ऽङ्गच्छेदादिः । आपस्तम्बः: "पुरुषवधे स्तेये भूम्यादान इति स्वान्यादाय वध्यश् चक्षुर्निरोधस्तु तेषु ब्राह्मणस्य" । बृहस्पतिः ।
	वृत्तस्वाध्यायवान् स्तेये बन्धने क्लेश्यते चिरम् ।
	स्वामिने तद् धनं दाप्यः प्रायश्चित्तं च कर्यते ॥ २।२७० ॥


गृहीते चौर उक्तम्, अगृहीते यत् कार्यं तद् आह ।

	घातिते ऽपहृते दोषो ग्रामभर्तुरनिर्गते ।
	विवीतभर्तुस्तु पथि चौरोद्धर्तुरवीतके ॥ २।२७१ ॥

मनुष्यादौ हते गवाश्वादौ वापहृते हन्तरि चादृष्टे ग्रामाद् बहिरनिर्गते चौरस्य पथि मार्गे ग्रामस्वामिनश् चौर्यदोषः । तेन चौरो देयो ऽपहृतं वेति तात्पर्यार्थः । विवीते तु घातापहारौ चेज् जातौ विवीताच् च बहिरदृष्टे चौरमार्गे विवीतभर्तुर्दोषः । अवीतके विवीतादन्यत्र तु घाते ऽपहारे च कृते चौरोद्धरणनियुक्तस्य दोषः । विवीतं तृणादिप्रयोजनभूः । नारदः ।
	गोचरे यस्य मुष्येत तेन चौरः प्रयत्नतः ।
	ग्राह्यो दाप्यो ऽथ वा मोषं पदं यदि न निर्गतम् ॥
[८४४]	निर्गते तु पदे तस्मान् न चेदन्यत्र पातितम् ।
	सामन्तान् मार्गपालांश् च दिक्पालांश् चैव दापयेत् ॥
पदे चौरमार्गे तस्माद् ग्रामान् निर्गते, तद् यदि न ग्रामान्तरे पातितं चौरेण तदा सामन्तादीन् दापयेत् । कात्यायनः ।
	गृहे तु मुषितं राजा चौरग्राहांस्तु दापयेत् ।
	अरक्षकांश् च दिक्पालान् यदि चौरो न लभते ॥
	ग्रामान्तरे हृतं द्रव्यं ग्रामाध्यक्षं प्रदापयेत् ।
	विवीते स्वामिना देयं चौरोद्धर्ता विवीतके ॥
तथा ।
	स्वदेशे यस्य यत् किंचिद् घृतं देयं नृपेण तु ।
	गृह्णीयात् तत् स्वयं नष्टं प्राप्तमन्विष्य पार्थिवः ॥
	चौरैर्हृतं प्रयत्नेन स्वरूपं प्रतिपादयेत् ।
	तदभावे तु मूल्यं स्यादन्यथा किल्बिषी नृपः ॥
	लब्धे ऽपि चौरे यदि तु मोषस्तस्मान् न लभ्यते ।
	दद्यात् तमथ वा चौरं दापयेत् तु यथेष्टतः ॥
	तस्मिंश् चेद् दाप्यमानानां भवेद् दोषे तु संशयः ।
	मुषितः शपथं दाप्यो बन्धुभिर्वा विशोधयेत् ॥
बन्धुभिः साक्षिभूतैर्निकटवसिभिरदुष्टैरित्यर्थः ।
	यस्मादपहृताल् लब्धं द्रव्यात् स्वल्पं तु स्वामिना ।
	तच्छेषम् आप्नुयात् तस्मात् प्रत्यये स्वामिना कृते ॥ २।२७१ ॥


	स्वसीम्नि दद्याद् ग्रामस्तु पदं वा यत्र गच्छति ।
	पञ्चग्रामी बहिः क्रोशाद् दशग्राम्यथ वा पुनः ॥ २।२७२ ॥

ग्रामसीम्न्येव यदि मोषो भवति, तदा स एव ग्रामो मुषितं दद्यात् । यदि तु पदं चौरमार्गो ग्रामसीम्नो बहिः कंचन ग्रामं प्रति यायात् तदा स एव ग्रामो दद्यात् । यदा तु क्रोशमात्रव्यवस्थितानामनेकेषां ग्रामाणां मध्ये चौर्यं भवति, तदा तुल्याध्वानः पञ्च ग्रामाः समाहृता मोषं दद्युः । यदा पुनर्दश् ग्रामा मोषस्थानात् तुल्यान्तराला भवन्ति तदा दशापि समाहृता हृतं दद्युः ॥ २।२७२ ॥


चौरं विचित्रैर्वधैर्हन्यद् इति सामान्येनैवोक्तम् । तत्र चौर्यविसेषम् आह ।

[८४५]	बन्दिग्राहांस्तथा वाजिकुञ्जराणां च हारिणः ।
	प्रसह्यघातिनश् चैव सूलम् आरोपयेन् नरान् ॥ २।२७३ ॥

शूलरोपणं च वधपर्यन्तम् । मनुः ।
	अग्न्यागारायुधागारदेवतागारभेदकान् ।
	हस्त्यश्वरथहर्तॄश् च हन्यादेवाविचारयन् ॥
प्रसह्यघातिनो जनसमक्षं मनुष्यादिहन्तारः । व्यासः ।
	अश्वहर्ता हस्तपादौ कटिं छित्त्वा प्रमाप्यते ।
	पशुहर्तुश् चार्धपादं तीक्ष्णशस्त्रेण कर्तयेत् ॥
मनुः ।
	संधिं भित्त्वा तु ये चौर्यं रात्रौ कुर्वन्ति तस्कराः ।
	तेषां छित्त्वा नृपो हस्तौ तीक्ष्णे शूले निवेशयेत् ॥
यतो हस्तच्छिन्नस्तत्र शूलद्वयं निवेशयेद् इत्यर्थः । बृहस्पतिः ।
	संधिछिदो हृतं त्याज्याः शूलम् आरोपयेत् ततः ।
	तथा पान्थमुषो वृक्षे गले बद्ध्वावलम्बयेत् ॥
कात्यायनः ।
	स्वदेशघातिनो ये स्युस्तथा मार्गनिरोधकाः ।
	तेषां सर्वस्वम् आदाय राजा शूले निवेशयेत् ॥ २।२७३ ॥


	उत्क्षेपकग्रन्थिभेदो करसंदंशहीनकौ ।
	कार्यौ द्वितीयापराधे करपादैकहीनकौ ॥ २।२७४ ॥

यो ऽङ्गुष्ठाङ्गुलिभ्यां परस्वमुत्क्षिपत्यपहरति, यश् च ग्रन्थिं भिनत्ति, तौ करसंसंशेनाङ्गुष्ठाङ्गुलिभ्यामपराधहेतुभूताभ्यां हीनौ कार्यौ । द्वितीये ऽपराध एकेन करेणैकेन च पादेन हीनौ हार्यौ । मनुः ।
	अङ्गुली ग्रन्थिभेदस्य छेदयेत् प्रथमे ग्रहे ।
	द्वितीये हस्तचरणौ तृतीये वधमर्हति ॥
कात्यायनः ।
	येन येन परद्रोहं करोत्यंशेन तस्करः ।
	छिन्द्यादङ्गं नृपस्तस्य न करोति यथा पुनः ॥ २।२७४ ॥


उक्तमविशेषेण "चौरं प्रदाप्यापहृतं घातयेद् विविधैर्वधैः" इति, तद्विषयविशेषमुपसंहर्तुम् आह ।

[८४६]	क्षुद्रमध्यमहाद्रव्यहरणे सारतो दमः ।
	देशकालवयःशक्ति संचिन्त्यं दण्डकर्मणि ॥ २।२७५ ॥

क्षुद्रद्रव्याणि मृद्भाण्डादीनि, मध्यमानि वस्त्रादीनि, महाद्रव्याणि हिरण्यादीनि, तेषां सारतो यथासारं दमो धनापहाराङ्कनगात्रच्छेदवधात्मा चौराणां कल्प्यः । देशश् च कालश् च वयश् च् शक्तिश् च देशकालवयःशक्ति । एतत् सर्वं दण्डे कार्ये ब्राह्मणैः सह नृपेण चिन्तनीयम् । तत्र द्रव्यत्रैविध्यम् आह नारदः ।
	मृद्भाण्डासनखड्गादि चारुचर्मतृणादि यत् ।
	शमीधान्यं कृतान्नं च क्षुद्रद्रव्यमुदाहृतम् ॥
शमीधान्यं शिम्बिधान्यं माषमुद्गादि । कृतान्नं सिद्धान्नम् ।
	वासः कौशेयवर्जं च गोवर्जं पशवस्तथा ।
	हिरण्यवर्जं लोहं च मध्यं व्रीहियवं तथा ॥
	हिरण्यरत्नकौशेयस्त्रीगुञ्जो(पुंगो)गजवाजिनः ।
	देवब्राह्मणराज्ञां च द्रव्यं विज्ञेयमुत्तमम् ॥
कौशेयमस्तसीमयम् । हिरण्यं सुवर्णं रजतं च । अत्र त्रिविधस्यापहारे त्रिविधसाहसदण्डातिदेशं स एवाह ।
	साहसेषु य एवोक्तस्त्रिषु दण्डो मनीषिभिः ।
	स एव दण्डः स्तेये ऽपि त्रिषु द्रव्येष्व् अनुक्रमात् ॥
तत्र धान्ये विशेषम् आह मनुः ।
	धान्यं दशभ्यः कुम्भेभ्यो हरतो ऽभ्यधिकं वधः ।
	शेषे ऽप्येकादशगुणं दाप्यस्तस्य च तद् धनम् ॥
कुम्भो द्रोणद्वयम् । तदुक्तम् ।
	पलद्वयं तु प्रसृतं द्विगुणं कुडवं मतम् ।
	चतुर्भिः कुडवैः प्रस्थः प्रस्थाश् चत्वार आढकः ॥
	आढकैस्तैश् चुतुर्भिश् च द्रोणस्तु कथितो बुधैः ।
	कुम्भो द्रोणद्वयं शूर्पः खारी द्रोणास्तु षोडश ॥ इति ।
दशभ्यः कुम्भेभ्यो ऽधिकधान्यहारिणो वधः । शेषे ऽनधिके हृते यत्र दान्यापहारे यो दण्डस्तमेकादशगुणं दण्डं दाप्यः । यावदपहृतं तावच् च स्वामिने ।
[८४७]	तथा धरिममेयानां शतादभ्यधिके वधः ।
	सुवर्णरजतादीनामुत्तमानां च वाससाम् ॥
धरिमेण तुलया मीयन्त इति धर्ममेयानि, तान्येव सुवर्णरजतादीनामित्यनेन विशेषितानि । यदि सुवर्णरजतादीनामित्येतावन्मात्रमुच्यते ततो लोहानामेव ग्रहणं स्यात् । अथ धरिममेयानामित्येवोच्येत, तदा गुडादीन्यपि गृह्येरन् । उभयोपादाने तु लोहव्यतिरिक्तानामपि मुक्ताप्रवालादीनां तुलामेयानां परिग्रहः । महार्घत्वेन सुवर्णरजतप्रकारत्वात् । प्रकारवचनश् चायम् आदिशब्दः । अत एव गुडादीनां धरिममेयत्वे ऽपि निवृत्तिः । अमहार्घत्वेन सुवर्णतुल्यताविरहात् । तेन लोहानामपि त्रपुसीसादीनामसाराणां नेह ग्रहणम् । उत्तमानि च वासांसि पत्त्रो(त्रो)र्णनेत्रपटीप्रभृतीनि । तथा ।
	पञ्चाशतस्त्व् अभ्यधिके हस्तच्छेदनमिष्यते ।
	शेषे त्व् एकादशगुणं मूल्याद् दण्डं प्रकल्पयेत् ॥
	पुरुषाणां कुलीनानां नारीणां च विशेषतः ।
	मुख्यानां चैव रत्नानां हरणे वधमर्हति ॥
	महापशूनां हरणे शस्त्राणाम् औषधस्य च ।
	कालम् आसाद्य कार्यं च राजा दण्डं प्रकल्पयेत् ॥
महापशवो गवादयः ।
	सूत्रकार्पासकिण्वानां गोमयस्य गुडस्य च ।
	दघ्नः क्षीरस्य तक्रस्य पानीयस्य तृणस्य च ॥
	वेणुवैणवभाण्डानां लवणानां तथैव च ।
	मृन्मयानां च हरणे मृदो भस्मन एव च ॥
	मत्स्यानां पक्षिणां चैव तैलस्य च घृतस्य च ।
	मांसस्य मधुनश् चैव यच् चान्यत् पशुसंभवम् ॥
	अन्येषां चैवमादीनां मद्यानाम् ओदनस्य च ।
	पक्वान्नानां च सर्वेषां तन्मूल्याद् द्विगुणो दमः ॥
	कार्षापणं भवेद् दण्डो यत्रान्यः प्राकृतो जनः ।
	तत्र विप्रो भवेद् दण्ड्यः सहस्रमिति धारणा ॥
	अष्टापाद्यं तु शूद्रस्य स्तेये भवति किल्बिषम् ।
	षोडशैव तु वैश्यस्य द्वात्रिंशत् क्षत्रियस्य तु ॥
[८४८]	ब्राह्मणस्य चतुःषष्टिः पूर्णं वापि शतं भवेत् ।
	द्विगुणा वा चतुःषष्टिस्तद्दोषगुणविद् (?) धि सः ॥
विद्वद्विषयमिदं वाक्यम् । तद्दोषगुणविद् धि स इति हेत्वभिधानात् । तेन यः स्तेयास्तेययोर्गुणदोषाव् ऐहिकामुष्मिकौ बालादिर्न जानाति तस्य स्ते[ये] यो दण्डः सो ऽष्टगुणस्तद्विदुषः शूद्रस्य भवेति । तदुक्तम् — अष्टापाद्यं तु शूद्रस्य किल्बिषमिति । अष्ट दण्डा आपाद्या येन किल्बिषेण स्तेयेन तदष्टापाद्यम् ।
	यज्ञार्थायुपकॢप्तानि द्रव्याणि स्तेनयेन् नरः ।
	तं शतं दण्डयेद् राजा यश् चाग्निं चोरयेद् गृहात् ॥
	यस्तु रज्जुं घटं कूपाद् धरेद् भिन्द्याच् च य प्रपाम् ।
	दण्डं स प्राप्नुयान् माषं तच् च तस्मिन् समाहरेत् ॥
	महापशून् स्तेनयतो दण्ड उत्तमसाहसः ।
	मध्यमो मध्यमपशून् पूर्वः क्षुद्रपशौ हृते ॥
	पुरुषं हरतो हस्तौ दण्ड उत्तमसाहसः ।
	सर्वस्वं हरतो नारीं कन्यां तु हरतो वधः ॥
	तुलाधरिममेयानां गणिमानां च सर्वशः ।
	एभ्यस्तूत्कृष्टमूल्यानां मूल्याद् दशगुणो दमः ॥
	काष्ठभाण्डतृणादीनां मृन्मयानां तथैव च ।
	वेणुवैणवभाण्डानां तथा स्नाय्वस्थिचर्मणाम् ॥
	शाकानां सार्द्रमूलानां हरणे फलपुष्पयोः ।
	गोरसेक्षुविकाराणां तथा लवणतैलयोः ॥
	पक्वान्नानां कृतान्नानां मधूनाम् आमिषस्य च ।
	सर्वेषामल्पमूल्यानां मूल्यात् पञ्चगुणो दमः ॥
स्मृतिः ।
	तृणं वा यदि वा काष्ठं पुष्पं वा यदि वा फलम् ।
	अनापृच्छंस्तु गृह्णानो हस्तच्छेदनमर्हति ॥
शङ्खलिखितौ: "अब्राह्मणो ब्राह्मणस्य समिदाज्येध्माग्निकाष्ठतृणोलपशष्पपुष्पधूपफलान्यपहरेद् वलादविज्ञातो वा हस्तच्छेदनम् आप्नुयात् । कुशचर्मभाण्डं करकाग्निहोत्रद्रव्याण्यपहारतः प्रत्यक्षो ऽङ्गच्छेदः स्यादप्रत्यक्षं यदा विदितो ऽयं किल्बिषीति ब्राह्मणः खरयानम् आप्नुयात् । सूत्रमौण्ड्यम् । इतरेषां खरयानमेव" । [८४९] विष्णुः: "स्तेनाः सर्व एवापहृतं धनिकस्य दाप्यास्ततस्तेषामभिहितदण्डप्रयोगः" । मनुः ।
	न होढेन विना चौरं घातेयेद् धार्मिको नृपः ।
	सहोढं सोपकरणं घातयेदविचारयन् ॥
होढं लोप्त्रम् । उपकरणं चौर्योपकरणम् । कात्यायनः ।
	सहोढमसोहोढं वा तत्त्वागमितसाहसम् ।
	प्रगृह्याच्छिन्नम् आवेद्य सर्वस्वैर्विप्रयोजयेत् ॥
तत्त्वतः प्रमाणतः साहसकर्तृकतया निश्ञितं होढं विनापि साहसिको ऽयमिति सर्वजनविदितं कृत्वा यथाविधि सर्वस्वहरणाङ्गच्छेदादिकं वधं कुर्याद् इत्यर्थः ।
	अयःसंधानगुप्तास्तु मन्द्भक्ता बलान्विताः ।
	कुर्युः कर्माणि नृपतेरा मृत्योरिति कौशिकः ॥
अयःसंधानमयोनिगडः । मन्दभक्ता अल्पभक्ताः ।
	परदेशाद् धृतं द्रव्यं वैदेश्येन यदा भवेत् ।
	गृहीत्वा तस्य तद् दर्व्यमदण्डं तं विसर्जयेत् ॥
वैदेश्यः प्रवासी ॥ २।२७५ ॥


स्तेयप्रसङ्गादन्यदप्याह ।

	भक्तावकाशाग्न्युदकमन्त्रोपकरणव्ययम् ।
	दत्वा चौरस्य हर्तुर्वा जानतो दम उत्तमः ॥ २।२७६ ॥

चौरो ऽयं साससिको ऽयमित्यवगच्छन्नपि तस्य भक्तमन्नमवकाशं निवासं पाकादिसिद्धये ऽग्निं शीतापनोदाय वा स्नानपानाद्यर्थमुदकं मन्त्रं स्तेयहरणोपायकथनमुपकरणं खनित्रशस्त्रादि व्ययं पाथेयादिकमेवमादिकं चौरसाहसिकयोरनुकूलं कुर्वत उत्तममो दमः स्यात् । मनुराह ।
	ग्रामेष्व् अपि च ये केचिच् चौराणां भक्तदायकाः ।
	भाण्डावकाशदांश् चैव सर्वांस्तानपि घातयेत् ॥
	अग्निदान् भक्तदांश् चैव तथा शत्रावकाशदान् ।
	संनिधातॄंश् च मोषस्य हन्याच् चौरान् इवेश्वरः ॥
नारदः ।
	क्रेतारश् चैव भाण्डानां प्रतिग्राहिण एव च ।
	समदण्डाः स्मृताः सर्वे ये च प्रच्छादयन्ति तान् ॥ [८५०]
गौतमः: "चौरसमः सचिवो मतिपूर्वं प्रतिग्रहीताप्यधर्मसंयुक्तात्" । अत्रैव ब्राह्मणं प्रयाह मनुः ।
	अदत्तादायिनो हस्ताल् लिप्सेत ब्राह्मणो धनम् ।
	याजनाध्यापनेनापि यथा स्तेनस्तथैव सः ॥
	राष्ट्रेषु राष्ट्राधिकृतान् सामन्तांश् चैव चोदितान् ।
	अभ्याघातेषु मध्यस्थाञ् शिष्यांश् चौरान् इव द्रुतम् ॥
	ग्रामघाते हिडाभङ्गे पथि मोषाभिदर्शने ।
	शक्तितो ऽनभिदावन्तो निर्वास्याः सप्रिच्छदाः ॥
प्रक्षेत्रोप्तसस्यस्य नाशनं हिडाभङ्गः । नारदः ।
	उत्क्रोशतां जनानां च ह्रियमाणे जने तथा ।
	श्रुत्वा ये नाभिधावन्ति ते ऽपि तद्दोषभागिनः ॥ २।२७६ ॥


	शस्त्रावपाते गर्भस्य पातने चोत्तमो दमः ।
	उत्तमो वाधमो वापि पुरुषस्त्रीप्रमापणे ॥ २।२७७ ॥

शस्त्रावपातः शस्त्रघातः, परं प्रति तस्मिन् कृते गर्भपातने चोत्तमसाहसो दण्डः । दासीगर्भपातने तु पणशतस्योक्तत्वात् ततो ऽन्यदत्र गर्भपातनं द्रष्टव्यम् । ब्राह्मणीगर्भपातने तु,
	हत्वा गर्भमविज्ञातमेतदेव व्रतं चरेत् ।
इति प्रायश्चित्तमात्रातिदेशादप्राप्तो दण्डो ऽनेन विधीयत एव । पुरुषस्य स्त्रियाश् चैव वधे यथासंख्यमुत्तमाधमौ ज्ञेयौ । अधमः प्रथमसाहसः । वाशब्दद्वयाद् दण्डान्तरमपि गुणाद्यपेक्षया वेदितव्यम् । उशना ।
	परिक्लेशेन पूर्वः स्याद् भैषज्येन तु मध्यमः ।
	प्रहारेण तु गर्भस्य पातने दम उत्तमः ॥
बौधायनः: "क्षत्रियादीनां ब्राह्मणवधे वधः सर्वस्वहरणं च तेषामेव तुल्यावकृष्टवधे गोसहस्रम् ऋषभाधिकं राज्ञ उत्सृजेत् । वैरनिर्यातनार्थं शतशतं वैश्ये, दश शूद्रे वृषभश् चात्राधिकः । शूद्रवधेन स्त्रीवधो गोवधश् च व्याख्यातौ । अन्यत्रात्रेय्या धेन्वनडुहोश् चान्ते चान्द्रायणं चरेत् । आत्रेय्या वधः क्षत्रियवधेन व्याख्यातः" । [८५१] आत्रेयी रजस्वला । "हंसभासबर्हिणचक्रवाकबलाकाकाकोलूकनकुल-मण्डूकहिण्डिकाभेरीकश्वबभ्रुनकुलादीनां वधे शूद्रवत्" । बृहस्पतिः ।
	प्रकाशघातका ये तु तथा चोपांशुघातकाः ।
	ज्ञात्वा सम्यग् धनं हृत्वा हन्तव्या विविधैर्वधैः ॥
	मित्रप्राप्त्यर्थलाभे वा राज्ञा लोकहितैषिणा ।
	न मोक्तव्याः साहसिकाः सर्वलोकभयावहाः ॥
	लोभाद् भयाद् वा यो राजा न हन्त्यन्याय्यकारिणः ।
	तस्य प्रक्षुभ्यते राष्ट्रं राज्याच् च परिहीयते ॥
	एकस्य बहवो यत्र प्रहरन्ति रुषान्विताः ।
	मर्मप्रहारदो यस्तु घातकः स उदाहृतः ॥
	समघाती तु यस्तेषां यथोक्तं दापयेद् दमम् ।
	आरम्भकृत् सहायश् च दोषभाजस्तदर्धतः ॥
	क्षतस्याल्पमहत्त्वं च मर्मस्थानं यत्नतः ।
	सामर्थ्यं चानुबन्धं च ज्ञात्वा चिह्नैः प्रसादयेत् ॥
नारदः ।
	अविशेषेण सर्वेषामेष दण्डविधिः स्मृतः ।
	वधाद् ऋते ब्राह्मणस्य न वधं ब्राह्मणो ऽर्हति ॥
	शिरसो मुण्डनं दण्डस्तस्य निर्वासनं पुरात् ।
	ललाटे चाभिशस्ताङ्कः प्रयाणं गर्दभेन च ॥
साहसवौर्ययोर्यमः ।
	न ब्राह्मणस्य शारीरो दण्डो भवति कर्हिचित् ।
	गुप्ते तु बन्धने बद्ध्वा राजा भक्तं प्रदापयेत् ॥
	अथ वा बन्धनं रज्ज्वा कर्म वा कारयेन् नृपः ।
	मासार्धमासं कुर्वीत कार्यं विज्ञाय तत्त्वतः ॥
	यथापराधं विप्रं तु विकर्माण्यपि कारयेत् ॥ २।२७७ ॥


	विप्रदुष्टां स्त्रियं भ्रूणपुरुषघ्नीमगर्भिणीम् ।
	सेतुभेदकरीं चाप्सु शिलां बद्ध्वा प्रवेशयेत् ॥ २।२७८ ॥

विविधं प्रकर्षेण दुष्टामेनस्विनीम्, तथा भ्रूणस्य गर्भस्य पुरुषस्य हन्त्रीम्, बहूनां लोकानामुपकारकस्य सेतोर् भेत्त्रीमगर्भिणीं स्त्रियं शिलां बद्ध्वा जले निमज्जयेत् ॥ २।२७८ ॥
[८५२]

	विषाग्निदां पतिगुरुनिजापत्यप्रमापणीम् ।
	विकर्णकरनासौष्ठीं कृत्वा गोभिः प्रवासयेत् ॥ २।२७९ ॥

या तु मनुष्यमृत्यवे विषं ग्रामादिदाहाय चाग्निं ददाति, तथा पतिं गुरुं पितरं श्वशुरं वा निजमपत्यं वा हन्ति, तस्याः कर्णौ हस्तौ नासाम् ओष्ठौ च छित्त्वा तां बलीवर्दम् आरोप्य देशाद् बहिः कुर्यात् । प्रमापयेद् इति पाठे तां पादयोर्वरत्रया युगे बद्ध्वा बलीवर्दा यथाकृष्य प्रमापयन्ति तथा कुर्यात् ॥ २।२७९ ॥


घातकाविज्ञाने तत्परिज्ञानोपायम् आह ।

	अविज्ञातहतस्याशु कलहं सुतबान्धवाः ।
	प्रष्टव्या योषितश् चास्य परपुंसि रताः पृथक् ॥ २।२८० ॥
	स्त्रीद्रव्यवृत्तिकामो वा केन वायं गतः सह ।
	तत्प्रदेशसमासन्नं पृच्छेद् वापि जनं शनैः ॥ २।२८१ ॥

अविज्ञातेन विशेषतो न ज्ञातेन हस्तस्य पुत्रा बान्धवाश् च केनास्य कलहो भवेद् इति श्रीघ्रं प्रष्टव्याः । तथायं कस्य स्त्रियं द्रव्यं वृत्तिं वा कमयेत, तथायं केन सह च गत इति तदीयाः स्त्रियो याः पुंश्चल्यस्ताः प्रत्येकं पृच्छेत् । तथा यत्रासौ मृतस्तं प्रदेशं प्रति समासन्नं जनं पूर्वोक्तप्रकारेण शनैः पृच्छेत् । बृहस्पतिः ।
	हतस्तु दृश्यते यत्र घातकश् च न दृश्यते ।
	पूर्ववैरानुसारेण ज्ञातव्यः स महीभुजा ॥
	प्रतिवेश्यानुवेश्यौ च तस्य मित्रारिबान्धवाः ।
	प्रष्टव्या राजपुरुषैः मासादिभिरुपक्रमैः ॥
	विज्ञेयो ऽसाधुसंसर्गाच् चिह्नहोढेन वा नरैः ।
व्यासः ।
	ज्ञात्वा तु घातकं सम्यक् ससहायं सबान्धवम् ।
	हन्याच् चित्रैर्वधोपायैरुद्वेजनकरैर्नृपः ॥
बृहस्पतिः ।
	दिव्यैर्विशुद्धो मेध्यः स्यादशुद्धो वधमर्हति ।
	निग्रहानुग्रहै राज्ञः कीर्तिर्धर्मश् च वर्धते ॥ २।२८०,२८१ ॥


	क्षेत्रवेश्मवनग्रामविवीतखलदाहकाः ।
	राजपत्न्यभिगामी च दग्धव्यास्तु कटाग्निना ॥ २।२८२ ॥
[८५३]
क्षेत्रस्य सस्यवतो वेश्मनो महतो राजकीयादेर्वनस्यारामस्य ग्रामस्य गृहसमूहस्य विवीतस्य तृणाद्याधाराया भुवः खलस्य धान्यसाधनस्थानस्य च दाहकाः, राजपत्न्यभिगामी च, प्रत्येकमेते कटागिना कटस्यानलेन दग्धव्याः । वीरणम्य उपवेशनार्थो द्रव्यविसेषः कटः । मनुः ।
	प्राकारस्य च भेत्तारं परिखानां(णां) च पूरकम् ।
	द्वाराणां चैव भेत्तारं क्षिप्रमेव प्रमापयेत् ॥
	राज्ञः कोशापहर्तॄंश् च प्रतिकूलेषु च स्थितान् ।
	घातयेद् विविधैर्दण्डैररीणां चोपजापकान् ॥
राज्ञ इति प्रत्येकं संबध्यते । तेन दण्डेन विधीयमानेन प्रसङ्गात् साहसिकानामपि वधो ऽत्रैव प्रकरणे विहितः । इति स्तेयप्रकरणम् ॥ २।२८२ ॥


इति श्रीविद्याधरवंशप्रभवश्रीशिलाहारनरेन्द्रजीमूतवाहनान्वयप्रसूत-
श्रीमदपरादित्यदेवविरचिते याज्ञवल्क्यधर्मास्त्रनिबन्धे ऽपरार्के
स्तेयप्रकरणम् ॥ २३ ॥ 

अथ सटीकयाज्ञवल्क्यस्मृतौ

स्त्रीसंग्रहणप्रकरणम् । (२४)


अथ परस्त्रीसंभोगात्मके संग्रहणे निमित्ते पुरुषस्य ग्राह्यतायां कारणम् आह ।

	पुमान् संग्रहणे ग्राह्यः केशाकेशि परस्त्रिया ।
	सद्यो वा कामजैश् चिह्नैः प्रतिपत्तौ द्वयोस्तथा ॥ २।२८३ ॥

संग्रहणे परस्त्रिया सह मिथुनीभावे निमित्ते दण्डयितुं पुमान् ग्राह्यः । केन हेतुनेत्यपेक्षित उक्तम् — केशाकेशि, परस्त्रिया सह परस्परकेशग्रहनवत्या क्रीडया पुमान् ग्राह्य इत्यन्वयः । बहुव्रीहिसमासात्मकं तृतीयान्ता(न्त)वृत्तीच्समासान्तं केशाकेशीत्यव्ययम् । न केवलमयमेव हेतुः, किं तु सद्यः संभूतानि परस्परमिथुनीभावाभिलाषादुत्पन्नानि दन्तनखक्षतादीनि चिह्नानि सुरत(ता)व्यभिचारीणीति, तैरपि हेतुभिर्ग्राह्यः । उक्तहेत्वभावे ऽपि द्वयोः स्त्रीपुंसयोः सिद्धो मिथुनीभाव आवयोरित्येवंरूपायां संप्रतिपत्तौ सत्यामपि ग्राह्यः । मनुः ।
	परदाराभिमर्शेषु प्रवृत्तेषु महीपतिः ।
	उद्वेजनकरैर्दण्डैश् चिह्नयित्वा प्रवासयेत् ॥
[८५४]	तत्समुत्थो हि लोकस्य जायते वर्णसंकरः ।
	येन मूलहरो ऽधर्मः सर्वनाशाय कल्पते ॥
बृहस्पतिः ।
	पारुष्यं द्विविधं प्रोक्तं साहसं च द्विलक्षणम् ।
	पापमूलं संग्रहणं त्रिप्रकारं निबोधत ॥
	बलोपाधिकृते द्वे तु तृतीयमनुरागजम् ।
	तत् पुनस्त्रिविधं प्रोक्तं प्रथमं मध्यमोत्तमम् ॥
	अनिच्छन्त्या यत् क्रियते सुप्तोन्मत्तप्रमत्तया ।
	प्रलपन्त्या वा रहसि बलात्कारकृतं तु तत् ॥
	छद्मना गृहम् आनीय दत्वा वा मद्यकार्मणम् ।
	संयोगः क्रियते यस्यास्तत्दुपाधिकृतं विदुः ॥
	अन्योन्यचक्षूरागेण दूरीसंप्रेषणेन च ।
	कृतं रूपार्थलोभेन ज्ञेयं तदनुरागजम् ॥
रूपार्थयोर्लोभो रूपार्थलोभः । कार्मणं वशीकरणम् ॥ २।२८३ ॥


	नीवीस्तनप्रावरणसक्थिकेशावमर्शनम् ।
	अदेशकालसंभाषं सहैकस्थानमेव च ॥ २।२८४ ॥

संग्रहणे ग्राह्य इत्यनुवर्तते । यः परस्त्रीणां नीव्यादिस्पर्शं करोति, यत्र देशे च काले च परस्त्रिया सह बाषमाणः शिष्टैर्न गर्ह्यते ततो ऽन्यो देशः कालश् चादेशकालम् । तत्र यः परस्त्रीसंभाषणं कुरुते, यश् चैकत्र शयन आसने वा परस्त्र्या सहावतिष्ठते, स पुमान् संग्रहणे ग्राह्यः । नीवी परिधानग्रन्थिः । कुचयोरावरणं स्तनप्रावरणम् । सक्थि जघनम् । व्यासः ।
	संग्रहस्त्रिविधो ज्ञेयः प्रथमो मध्यमस्तथा ।
	उत्तमश् चेति शास्त्रेषु तस्योक्तं लक्षणं पृथक् ॥
	अदेशकालसंभाषा अरण्ये च परस्त्रिया ।
	अपाङ्गप्रेक्षणं हास्यं पूर्वसंग्रहणं स्मृतम् ॥
मनुः ।
	परस्य पत्न्या संभाषं पुरुषो योजयन् सह ।
	पूर्वम् आक्षारितो दोषैः प्राप्नुयात् पूर्वसाहसम् ॥
	(यस्त्व् अनाक्षारितो दोषैरभिभाषेत कारणात् ।
	न दोषं प्राप्नुयात् किंचिन् न हि तस्य व्यतिक्रमः ॥ [८५५]
दोषैस्तत्स्त्रीप्रार्थनादिभिरशस्तैः ।
	प्रेषणं गन्धमाल्यानां धूपभूषणवाससाम् । )
	प्रलोभनं चान्नपानैर्मध्यमः संग्रहः स्मृतः ॥
	शय्यासने विविक्ते तु परस्परसमाश्रयः ।
	केशाकेशिग्रहश् चैव ज्ञेय उत्तमसंग्रहः ॥
विविक्तं विजनम् । बृहस्पतिः ।
	त्रयाणामपि चैतेषां प्रथमो मध्य उत्तमः ।
	विनयः कल्पनीयः स्यादधिको द्रविणाधिके ॥
व्यासः ।
	उपकारः क्रिया केलिः स्पर्शो भूषणवससाम् ।
	सह शय्यासनं चैव सर्वं संग्रहणं स्मृतम् ॥
	स्त्रियं स्पृशेददेशे यः स्पृष्टो वा मर्षयेत् तथा ।
	परस्परस्यानुमतं सर्वं संग्रहणं स्मृतम् ॥
(नारदः ।
	दर्पाद् वा यदि वा मोहाच् छ्लाघया वा स्वयं वदेत् ।
	पूर्वं मयेयं भुक्तेति तच् च संग्रहणं स्मृतम् ॥)
	पाणौ यश् च निगृह्णीयाद् वेण्यां वस्त्राञ्चले ऽपि वा ।
	तिष्ठ तिष्ठेति वा ब्रूयात् सर्वं संग्रहणं स्मृतम् ॥
शङ्खलिखितौ: "अबुद्धिपूर्वमलंकृतो युवा परदारमनुप्रविशन् कुमारीं वावच्यः । बुद्धिपूर्वं तु दुष्टभावो दण्ड्यः" ॥ २।२८४ ॥


	स्त्री निषेधे शतं दद्याद् द्विशतं तु दमं पुमान् ।
	प्रतिषेधे तयोर्दण्डो यथा संग्रहणे तथा ॥ २।२८५ ॥

येन पुरुषेणा सह स्त्रियाः संभाषणं भर्त्रादिभिः प्रतिषिद्धं तत् तेन सह समाचरन्ती पणशतं दण्ड्या । एवं पुरुषो ऽपि पणशतद्वयम् । उभयोः प्रतिषिद्धमन्योन्यसंभाषणम् आचरतोर्यो वक्ष्यते संग्रहणे दण्डः स एव वेदितव्यः । मनुः ।
	चतुर्णामपि वर्णानां दारा रक्ष्यतमाः सदा ।
	भिक्षुका बन्दिनश् चैव दीक्षिताः कारवस्तथा ॥
	संभाषणं सह स्त्रीभिः कुर्युरप्रतिवारितः ।
	न संभाषं सह स्त्रीभिः प्रतिषिद्धः समाचरेत् ॥
[८५६]	निषिद्धो भाषमाणस्तु सुवर्णं दण्डमर्हति ।
	नैष चारणदारेषु विधिर्नात्मोपजीविषु ॥
	सज्जयन्ति हि ते नारीं निगूढाश् चारयन्ति च ।
	किंचिदेव हि दाप्यः स्यात् संभाषं ताभिराचरन् ॥
	प्रेष्यासु चैकभक्तास्तु रहः प्रव्रजितासु च ॥
भिक्षुकादयो ऽप्रतिवारिता अनिषिद्धभाषणाः स्त्रीभिः सह संभाषेरन् । प्रतिषिद्धा न संभाषेरन्न् इत्यर्थसिद्धम् । ततश् च "न संभाषं सह स्त्रीभिः" इति भिक्षुकादिव्यतिरिक्तपुरुषविषयो निषेधः । तद्विषय एव च सुवर्णं दण्डमर्हतीति दण्डविधिः । सुवर्णशब्दो ऽयं परिमाणवचनः । तथा हि सति जातिपरिमाणयोरुक्तिः । अन्यथा तु जातेरेव । न चापरिमाणा जातिरुपासीनाङ्गं भवति । ततश् च पणशतद्वयस्य सुवर्णस्य च दण्डत्वं शक्त्यपेक्षया  व्यवस्थाप्यम् । प्रेष्या दास्यादयः । एकभक्ता अव्यभिचारिण्यः । प्रव्रतिजासु च नैष विधिरित्यन्वयः । मत्स्यपुराणम् ।
	भिक्षुको ऽप्यथ वा नारी यो ऽपि स्यात् तु कुशीलवः ।
	प्रविशेत् प्रतिषिद्धस्तु प्राप्नुयाद् द्विशतं दमम् ॥
	यस्तु संचारकस्तत्र पुरुषः स तथा भवेत् ।
	पारदारिकवद् दण्ड्यो यश् च स्यादवकाशदः ॥ २।२८५ ॥


	सजाताव् उत्तमो दण्ड आनुलोम्ये तु मध्यमः ।
	प्रातिलोम्ये वधः पुंसो नार्याः कर्णादिकर्तनम् ॥ २।२८६ ॥

सर्वेषां वर्णानां सजातौ सवर्णे यत् संग्रहणं तत्रोत्तमसाहसो दण्डः । आनुलोम्ये ब्राह्मणादेः क्षत्रियादिस्त्र्यभिगमने तु मध्यम्साहसो दण्डः । गुप्तां बलाद् गच्छतः एतत् । यद् आह मनुः,
	सहस्रं ब्राह्मणो दण्डं दाप्यो गुप्ते तु ते व्रजन् ।
	शूद्रायां क्षत्रियविशोः साहस्रो वै भवेद् दमः ॥
ते क्षत्रियावैश्ये । तथा ।
	अगुप्ते वैश्यराजन्ये शूद्रां वा ब्राह्मणो व्रजन् ।
	शतानि पञ्च दाप्यः स्यात् सहस्रं त्व् अन्त्यजस्त्रियम् ॥
प्रातिलोम्ये हीनवर्णः पुरुष उत्तमवर्णा स्त्रीत्येवंरूपे संग्रहणे पुंसो वधः । स्त्रियास्तु कर्णकरनासौष्ठच्छेदनं कार्यम् । गुप्तायां स्त्रियामेतत् । यद् आह मनुः ।
[८५७]	ब्राह्मणीम् यद्यगुप्तां तु गच्छेतां वैश्यपार्थिवौ ।
	वैश्यं पञ्चशतं कुर्यात् क्षत्रियं तु सहस्रिणम् ॥
	उभाव् अपि तु ताव् एव ब्राह्मण्या गुप्तया सह ।
	विप्लुतौ शूद्रवद् दण्ड्यौ दग्धव्यौ वा कटाग्निना ॥
	शूद्रो गुप्तमगुप्तं वा द्वैजातं सर्णम् आवसन् ।
	अगुप्तैकाङ्गसर्वस्वी गुप्ते सर्वेण हीयते ॥
एकाङ्गं लिङ्गम्, सर्वेन जीवितधनेनेत्यर्थः । तथा च शूद्रस्यानुवृत्तौ गौतमः: "आर्यस्त्र्यभिगमने लिङ्गोद्धारः सर्वहरणं च" । मनुः ।
	वैश्यश् चेत् क्षत्रियां गुप्तां वैश्यां वा क्षत्रियो व्रजेत् ।
	यो ब्राह्मण्यामगुप्तायां ताव् उभौ दण्डमर्हतः ॥
अत्यन्तविप्लुतायामगुप्तायां क्षत्रियायां वैश्यस्य पञ्चशतिको दण्डो ऽयम् । अविप्लुतायां गुप्तायां वधः "प्रातोलोम्ये वधः" इति विशेषवचनादुक्तः । सजातौ सामान्येनोत्तमसाहसो दण्डः । तदपवादाय स्त्रीविशेषे दण्डान्तरम् आह नारदः ।
	माता मातृष्वसा श्वश्रूर्मातुलानी पितृष्वसा ।
	पितृव्यसखिशिष्यस्त्री भगिनी तत्सखी स्नुषा ॥
	दुहिताचार्यभार्या च सगोत्रा शरणागता ।
	राज्ञी प्रव्रजिता धात्री साध्वी वर्णोत्तमा च या ॥
	आसामन्यतमां गत्वा गुरुतल्पग उच्यते ।
	शिश्नस्योत्कर्तनात् तत्र नन्यो दण्डो विधीयते ॥
मनुः ।
	पुमान् संदाहयेत् पापं शयने तप्त आयसे ।
	अभ्यादद्युश् च काष्ठानि तत्र दह्येत पापकृत् ॥
ब्राह्मणव्यतिरिक्तगुरुतल्पगविषयमेतत् । तथाविधं ब्राह्मणं प्रति बृहस्पतिराह ।
	छद्मना कामयेद् यस्तु तस्य सर्वहरो दमः ।
	अङ्कयित्वा भगाङ्केन परान् निर्वासेयत् ततः ॥
	सहमायः कामयते धनं तस्याखिलं हरेत् ।
	उत्कृत्य लिङ्गवृषणौ भ्रामयेद् गर्दभेन तु ॥ २।२८६ ॥
[८५८]

प्रसङ्गात् कुमारीविषयम् आह ।

	अलंकृतां हरन् कन्यामुत्तमं त्व् अन्यथाधमम् ।
	दण्डं दद्यात् सवर्णां तु प्रातिलोम्ये वधः स्मृतः ॥ २।२८७ ॥
	समाकास्व् अनुलोमासु न दोषस्त्व् अन्यथाधमः ।

सवर्णां कुमारीमलंकृतां हरन्न् उत्तमसाहसं दण्डं दद्यात् । अनलंकृतां तु प्रथमसाहसम् । हीनवर्णस्योत्तमवर्णां कन्यां हरतो वधो दण्डः । उत्तमवर्णेन हीनवर्णासु सकामासु कन्यास्व् अपहृतासु नास्त्यपहर्तुर्दोषः । अन्यथा त्व् अकामास्व् अधमः प्रथमसाहसः । एतच् चापहारमात्रे दण्डविधानम् ॥ २।२८७ ॥

कन्यां दूषयतो ऽधुना दण्डम् आह ।

	दूषणे तु करच्छेद उत्तमायां वधस्तथा ॥ २।२८८ ॥

यस्तु कन्याया अङ्गुल्या योनिक्षतं कृत्वा दूषणं करोति, तस्य करच्छेदो दण्डः । अस्मिन् दोष उत्तमवर्णकन्याविषये दूषयितुर्वधः । करशब्दो ऽत्राङ्गुल्यां वर्तते । अत एव मनुः ।
	अभिषह्य तु यः कन्यां कुर्याद् दर्पेण मानवः ।
	तस्याशु कर्त्ये अङ्गुऌयौ दण्डं चार्हति षट्शतम् ॥
अभिषह्य प्रसह्य, कन्यां षतयोनित्वेन दुष्टां कुर्याद् इत्यर्थः । तस्याविलम्बेनाङ्गुल्यौ कन्यादूषणहेतुभूते कर्ते छेद्ये । तथा ।
	सकामां दूषयंस्तुल्यो नाङ्गुलीछेदमर्हति ।
	द्विशतं तु दमं दाप्यः प्रसङ्गविनिवृत्तये ॥
तुल्यः सवर्णः । प्रसङ्गो ऽतिप्रसङ्गः । यस्तु मैथुनेन कन्यां दूषयति, तं प्रत्याह मनुरेव ।
	यो ऽकामां दूषयेत् कन्यां स सद्यो वधमर्हति ।
	सकामां दूषयंस्तुल्यो न वधं प्राप्नुयान् नरः ॥
अकामामनिच्छन्तीं कन्यामकृतविवाहां चाक्षतयोनिं दूषयति, स ब्राह्मणव्यतिरिक्तः सवर्णो ऽसवर्णो वा वधमर्हति । ब्राह्मणस्य तु दण्डः कल्प्यः । सकामां यदि तुल्यः सवर्णो ऽभिगच्छेत् ततो ऽस्य न वधः । किं तूत्तमसाहसो दण्डः ।
	कन्यां भजन्तीमुत्कृष्टं न किंचिदपि दापयेत् ।
	जघन्यं सेवमानां तु संयतां वासयेद् गृहे ॥ [८५९]
उत्कृष्टमुत्कृष्टवर्णम्, जघन्यं हीनवर्णम् । सवर्ण उत्तमग्रहणेन लक्ष्यते ।
	उत्तमां सेवमानस्तु जघन्यो वधमर्हति ।
	शुल्कं दद्यात् सेवमानः समामिच्छेत् पिता यदि ॥
समां सवर्णां सेवमान इच्छते तत्पित्रे शुल्कं दद्यात् । नारदः ।
	सकामायां तु कन्यायां सवर्णे नास्त्यतिक्रमः ।
	किं त्व् अलंकृत्य संस्कृत्य स एवैनां समुद्वहेत् ॥
शङ्खलिखितौ: "कन्यायामसकामायां द्व्यङ्गुलच्छेदो दण्डश् चोत्तमायां वधो जघन्यस्य, समायां सकामायां च शुल्कम् आभरणं द्विगुणं च स्त्रीधनं दत्वा प्रतिपद्येत स्व(स)कन्याम्" । मनुः ।
	कन्यैव कन्यां या कुर्यात् तस्याः स्याद् द्विशतो दमः ।
	शुल्कं च त्रिगुणं दद्याच् छिपाश् चैवाप्नुयाद् दश ॥
अयमर्थः — या कन्या केनापि हेतुनाङ्गुल्यादिना कन्यां क्षतयोनिं कुर्यात् सा पणशतद्वयं राज्ञे दद्यात् । तथा यच् छुल्कं मूल्यं कन्यार्हति, तत्त्रिगुणं तस्यै दूषितायै दत्वा दश शिफाश् चाप्नुयात् । रज्जुप्रहारो लताप्रहारो वा शिफा ।
	या तु कन्या प्रकुर्यात् स्त्री सा सद्यो मौण्ड्यमर्हति ।
	अङ्गुल्योरेव छेदं खरेणोद्वहनं तथा ॥
स्त्री चात्र कन्याव्यतिरिक्ता वेदितव्या । कन्यायाः पूर्वमुक्तत्वात् ॥ २।२८८ ॥


किं च ।

	शतं स्त्रीदूषणे दद्याद् द्वे तु मिथ्याभिशंसिता ।
	पशुं गच्छञ् शतं दाप्यो हीनस्त्रीं गां च मध्यमम् ॥ २।२८९ ॥

स्त्रियाः कन्याया दूषणं क्षतयोनित्वादिकेनाकन्यात्वाभिधानम् । तत्कर्तुः पणशतं दण्डः । तदेव चेन् मिथ्या ब्रूयात् पणशतद्वयं दण्ड्याः । गोव्यतिरिक्तं पशुं गच्छन् पणशतं दाप्यः । अन्त्यजां स्त्रीं गां च गच्छतो मध्यमसाहसो दण्डः । हीनस्त्रीं गच्छतो ब्राह्मणव्यतिरिक्तस्यायं दण्डः । ब्राह्मणस्य तु सहस्त्रम्, "सहस्रं त्व् अन्त्यजस्त्रियम्" इतिवचनात् । कन्यादोषान् आह नारदः ।
	दीर्थकुत्सितरोगार्ता व्यङ्गा सासृष्टमैथुना ।
	धृष्टान्यगतभावा च कन्यादोषाः प्रकीर्तिताः ॥ [८६०]
यत् तु "दूषयंस्तु मृषा शतम्" इत्युक्तम्, तदल्पधनविषयम् ॥ २।२८९ ॥


	अवरुद्धासु दासीषु भुजिष्यासु तथैव च ।
	गम्यास्वपि पुमान् दाप्यः पञ्चाशत् पणिकं दमम् ॥ २।२९० ॥

या दास्यः स्वामिनावरुद्धा निषिद्धपुरुषसेवा याश् च भुजिष्याः स्वामिनैवोपभुज्यन्ते, ता यद्यपि दासत्वे सत्यानुलोम्येन गम्यास्तथापि तदभिगन्ता पुमान् पञ्चाशत्पणं दाप्यः । गम्यत्वाभिधानं चेदं न प्रत्यवायाभावाभिप्रायम् । किं तु दण्डभावाभिप्रायम् । तेन भुजिष्यामनवरुद्धां च दासीं गच्छतो नास्ति दण्डः । नारदः ।
	स्वैरिण्यब्राह्मणी वेश्या दासी निष्कासिनी च या ।
	गम्याः स्युरानुलोम्येन स्त्रियो न प्रतिलोमतः ॥
	आस्व् एव तु भुजिष्यासु दोषः स्यात् परदारवत् ।
	गम्या अपि हि नोपेया यतस्ताः सपरिग्रहाः ॥
व्यासः ।
	परोपरुद्धागमने पञ्चाशत्पणिको दमः ।
	प्रसह्य वेश्यागमने दण्डो दशपणः स्मृतः ॥
द्वादशको द्वादशपणः । व्यासः ।
	बहुभिर् भुक्तपूर्वा या गच्छेद् यस्तां नराधमः ।
	तस्य वेश्यावद् इच्छन्ति दण्डनं न तु दारवत् ॥
कात्यायनः ।
	कामार्ता स्वैरिणी या तु स्वयमेव प्रकामयेत् ।
	राजादेशेन भोक्तव्या विख्याप्य जनसंनिधौ ॥ २।२९० ॥


	प्रसह्य दास्यभिगमे दण्डो दशपणः स्मृतः ।
	बहूनां यद्यकामासौ चतुर्विंशतिकः पृथक् ॥ २।२९१ ॥

परदासीं हठादभिगच्छतो दशपणो दण्डः । अनिच्छन्तीं बहूनामभिगच्छतां प्रत्येकं चतुर्विंशतिपणः ॥ २।२९१ ॥

[८६१]
	अयोनौ गच्छतो योषां पुरुषं चाधि मेहतः ।
	चतुर्विंशतिको दण्डस्तथा प्रव्रजितागमे ॥ २।२९२ ॥

यः पुनरयोनौ मुखादौ योषां योषितं गच्छति, यश् च पुरुषमधि पुरुषस्योपरि मेहं मूत्रपुरीषं चोत्सृजति, यश् च प्रव्रजितां श्रमणिकादिकामुपैति, तस्य चतुर्विंशतिपणो दण्डः । चत्वारिंशत्पणो दण्ड इति वा पाठे चत्वारिंशत्पणरूपः ॥ २।२९२ ॥


	अन्त्याभिगमने त्व् अङ्क्य कबन्धेन प्रवासयेत् ।
	शूद्रस्तथाङ्क्य एव स्यादन्त्यस्यार्यागमे वधः ॥ २।२९३ ॥

इति स्त्रीसंग्रहणप्रकरणम् ॥ २४ ॥

अन्त्याश् चण्डालक्षत्रायोगवस्त्रियः । तदभिगन्तारं द्विजातिं प्रायश्चित्तमकुर्वाणं कबन्धेन शिरोरहितेन पुंसा ललाटे ऽङ्कयित्वा स्वराष्ट्रात् प्रवासयेत् । शूद्रस्तु प्रायश्चित्तम् कुर्वाणो ऽप्यङ्क्य एव । अन्त्यस्य चन्दालादेरुत्तमवर्णां गच्छतो वध एव । इति स्त्रीसंग्रहणम् ॥ २।२९३ ॥


इति श्रीविद्याधरवंशप्रभवश्रीशिलाहारनरेन्द्रजीमूतवाहनान्वयप्रसूत-
श्रीमदपरादित्यदेवविरचिते याज्ञवल्क्यधर्मास्त्रनिबन्धे ऽपरार्के
स्त्रीसंग्रहणप्रकरणम् ॥ २४ ॥ 

अथ सटीकयाज्ञवल्क्यस्मृतौ

प्रकीर्णकप्रकरणम् । (२५)

अधुना प्रकीर्णाख्यं विवादपदं प्रस्तौति ।

	ऊनं वाप्यधिकं वापि यो लिखेद् राजशासनम् ।
	पारदारिकचौरौ वा मुञ्चतो दण्ड उत्तमः ॥ २।२९४ ॥

दत्तस्य भूम्यादे राजनिर्दिष्टं यत् परिमाणं तच् छासने न लिखति । किं तु ततो न्यूनमधिकं वा यः शासनलेखने ऽधिकृतः स लिखेत् । यच् (यश्) चौरादिग्रहणे ऽधिकारी चौरं पारदारिकमन्यं वा दण्डनीयं गृहीत्वा राजाज्ञामन्तरेण मुञ्चेत् स उत्तमसाहसं दण्डनीयः । [८६२] शङ्खलिखितौ: "कूटशासनप्रयोगे राजशासनप्रतिषेधे कूटतुलामानप्रतिमानव्यवहारे शारीरो ऽङ्गच्छेदो वा" । कात्यायनः ।
	प्रमाणेन तु कूटेन मुद्रया वापि कूटया ।
	कार्यं तु साधयेद् यो वै स दाप्यो दम उत्तमम् ॥
मनुः ।
	कूटशासनकर्तॄंश् च प्रकृतीनां च दूषकान् ।
	स्त्रीबालब्राह्मणघ्नांश् च हन्याद् द्विट्सेविनस्तथा ॥
प्रकृतयः स्वाम्यादिराज्याङ्गानि, द्विट्सेविनो राजद्वेषिसेविनः । विष्णुः: "कूटशासनकृतॄंश् च राजन्यात् कूटलेख्यकरांश् च" ॥ २।२९४ ॥


	द्विजं प्रदूष्याभक्ष्येण दण्ड्य उत्तमसाहसम् ।
	क्षत्रियं मध्यमं वैश्यं प्रथमं शूद्रमर्धिकम् ॥ २।२९५ ॥

अभक्ष्येण लशुनादिना ब्राह्मणं दूषयित्वोत्तमसाहसं दण्ड्यः । क्षत्रियं दूषयित्वा मध्यमसाहसम् । वैश्यं दूषयित्वा प्रथमसाहसम् । शूद्रं तु तदर्थम् । दण्ड्य इत्यनुवृत्तौ विष्णुः: "अभक्ष्येण ब्राह्मणस्य दूषयिता षोडश सुवर्णान् । जात्यपहारिणा शतम् । सुरया वध्यः । क्षत्रियं दूषयितुस्तदर्धम्, वैश्यं दूषयितुस्तदर्धमपि शूद्रं दूषयितुः प्रथमसाहसम् । जातिभ्रंशकरस्याभक्ष्यस्य भक्षयिता विवास्यः" ॥ २।२९५ ॥


	कूटस्वर्णव्यवहारी विमांसस्य च विक्रयी ।
	त्र्यङ्गहीनस्तु कर्तव्यो दाप्यश् चोत्तमसाहसम् ॥ २।२९६ ॥

असुवर्णे सुवर्णबुद्धिं परस्योत्पाद्य यो व्यवहरति, यश् च विरुद्धं विड्वराहादिमांसं समीचीनमांसबुद्धिमुत्पाद्य विक्रीणीते, स त्रिभिरङ्गैर्नासाकर्णहस्तैर्हीनः कार्यः । उत्तमसाहसं च दण्ड्यः । यतु तु मनुनोक्तम्,
	सर्वकण्टकपापिष्ठं हेमकारं तु पार्थिवः ।
	प्रवर्तमानमन्याये छेदयेल् लवशः क्षुरैः ॥
तद् ब्राह्मणसुवर्णापहारिसुवर्णकारविxअयम् ॥ २।२९६ ॥


विषयविशेषे दण्डापवादम् आह ।

	चतुष्पादकृतो दोषो नापेहीति प्रजल्पतः ।
	काष्ठलोष्टेषु पाषाणवाह्ययुग्यकृतस्तथा ॥ २।२९७ ॥
[८६३]
चतुष्पादैर्योऽजाश्वादिभिः कृतो मनुष्यमारणादिरपराधस्तद्वाहकस्य दण्डनिमित्तं भवति । यद्यसाव् उच्चैरपेहीति परं प्रति ब्रूयात्, काष्ठादि व्यापारयतश् चापेहीत्युच्चैर् भाषमाणस्य काष्ठादिक्र्तो ऽपराधो दण्डनिमित्तं न भवति । लोष्टो मृत्पिण्डः । इषुर्बाणः । युग्यं यानम् ॥ २।२९७ ॥


	छिन्ननस्येन यानेन तथा भग्नयुगादिना ।
	पश्चाच् चैवापसरता हिंसने स्वाम्यदोषभाक् ॥ २।२९८ ॥

बलीवर्दनासिकार्पिता रज्जुर्नस्या, सा छिन्ना यत्र याने तच् छिन्ननस्यं यानम् । तथा भग्नं युगादि यस्य तत् तथोक्तम् । आदिशब्देन चक्राक्षादीनि यानाङ्गानि गृह्यन्ते । तेनोक्तप्रकारेण यानेन पश्चादपसरता कृते प्राणिहिंसने स्वामी न दोषभाग् भवति । चकारात् पश्चादपसरणव्यतिरिक्ता अप् यानस्य गतयः परिगृह्यन्ते । स्वामिग्रहणं प्रदर्शनार्थम् । तेन सारथ्यादिरपि न दोषभाक् । मनुः ।
	छिन्ननस्ये भग्नयुगे तिर्यक्प्रतिमुखागते ।
	अक्षाभावे च यानस्य चक्राभावे तथैव च ॥
	छेदने चैव यन्त्राणां योक्तृरश्म्योस्तथैव च ।
	आक्रन्दे चाप्यपेहीति न दण्डं मनुरब्रवीत् ॥
	यत्रापवर्तते युग्यं वैगुण्यात् प्राजकस्य तु ।
	तत्र स्वामी भवेद् दण्ड्यो हिंसायां द्विशतं दमम् ॥
प्राजकः सारथिः । स्वामी रथी ।
	प्राजकश् चेद् भवेद् आप्तः प्राजको दण्डमर्हति ।
	युग्यस्थाः प्राजके ऽनाप्ते सर्वे दण्ड्याः शतं शतम् ॥
आप्तो निवारणसमर्थः । अनाप्ते तु तस्मिन् युगस्था यानस्थाः सर्वे प्रत्येकं शतं दण्ड्याः । तथा ।
	स चेत् तु प्रतिसंरुद्धः पशुभिर्वा रथेन वा ।
	प्रमापयेत् प्राणभृतस्तत्र दण्डो विचारतः ॥
	मनुष्यमारणे क्षिप्रं चौरवत् किल्बिषं भवेत् ।
	प्राणभृत्सु महत्स्व् अर्धं गोगजोष्ट्रहयादिषु ॥
[८६४]	क्षुद्रकाणां पशूनां तु हिंसायां द्विशतो दमः ।
	पञ्चाशत् तु भवेद् दण्डः शुभेषु मृगपक्षिषु ॥
	गर्दभाजाविकानां तु दण्डः स्यात् पञ्चमाषकः ।
	माषकस्तु भवेद् दण्डः श्वसूकरनिपातने ॥ २।२९८ ॥


	शक्तो ऽप्यमोक्षयन् स्वामी दंष्ट्रिणां शृङ्गिणां तथा ।
	प्रथमं साहसं दद्याद् विक्रुष्टे द्विगुणं तथा ॥ २।२९९ ॥

दंष्त्रिणां गजादीनां शृङ्गिणां बलीवर्दादीनां स्वामी प्राणिव्यापादने प्रवर्तमानानां तन्निवारणे शक्तः सन् यो न निवारयति, तस्य प्रथमसाहसो दण्डः । यस्तु व्यापाद्यमानेन त्रायस्वेति विक्रुष्टे ऽपि न निवारयति तस्य पूर्वोक्ताद् द्विगुणो दण्डः ॥ २।२९९ ॥


	जारं चौरेत्यभिवदन् दाप्यः पञ्चशतं दमम् ।
	उपजीव्य धनं मुञ्चंस्तदेवाष्टगुणीकृतम् ॥ २।३०० ॥

यस्तु स्वकीयस्त्रीणां दोषं प्रच्छादयितुकामस्तज्जारं चौरत्वेनाभिवदति, तस्य पञ्च शतानि यअस्य स पञ्चशतः [दण्डः] । यस्तु जाराद् द्रव्यं गृहीत्वा तं राजन्यनिवेद्य मुञ्चति, स गृहीतं धनमष्टगुणं दाप्यः ॥ २।३०० ॥


किं च ।

	राज्ञो ऽनिष्तप्रवक्तारं तस्यैवाक्रोशकारिणम् ।
	तन्मन्त्रस्य च भेत्तारं छित्त्वा जिह्वां प्रवासयेत् ॥ २।३०१ ॥

राज्ञो जनपदादिपालकस्य यदनिष्टमप्रियं शत्रुप्रशंसादि तस्यातिशयेन वक्तारम्, तथा राजविषयस्याक्रोशस्य शपथस्य कर्तारम्, तदीयमन्त्रस्य च संधिविग्रहादिविषयस्य भेत्तारं प्रकाशयितारं छिन्नजिह्वं कृत्वा प्रवासयेत् । मनुः ।
	राज्ञः कोशापहर्तॄंश् च प्रतिकूलेषु च स्थितान् ।
	घातयेद् विविधैर्दण्डैररीणां चोपजापकान् ॥
उपजापका उपोद्बलकाः । विविधैर्दण्डैरिति । यथापराधं सर्वे ऽपि दण्डाः प्रयोक्तव्या इत्यर्थः । तत्र सर्वस्वापहारे जीविकासाधनं नापहार्यमित्याह नारदः ।
	आयुधान्यायुधीयानां बाह्यादीन् बाह्यजीविनाम् ।
	वेशस्त्रीणामलंकारान् आतोद्यादीनि तद्विदाम् ॥
[८६५]	यश् (यच्) च यस्योपकरणं येन जीवन्ति कारवः ।
	सर्वस्वहरणे ऽप्येतन् न राजा हर्तुमर्हति ॥ २।३०१ ॥


	मृताङ्गलग्नविक्रेतुर्गुरोस्ताडयितुस्तथा ।
	राजयानासनारोढुर्दण्डो मध्यमसाहसः ॥ २।३०२ ॥

शवालंकरणाय तदङ्गलग्नं वस्त्रादि विक्रीणानस्य गुरुमुक्तलक्षणं ताडयतः (प)हरतो (?) राज्ञो यानासनयोस्तदाज्ञामन्तरेणारोढुर्मध्यमसाहसो दण्डः ॥ २।३०२ ॥


	द्विनेत्रभेदिनो राजद्विष्टादेशकृतस्तथा ।
	विप्रत्वेन तु शूद्रस्य जीवतो ऽष्टशतो दमः ॥ २।३०३ ॥

यो द्वे अपि नेत्रे रोषात् परस्य भिनत्ति, यश् च राजद्विष्टस्याज्ञाकारी, यश् च शूद्रो विप्रलिङ्गेन जीवति, तस्याष्टौ शतानि दण्डः । विप्रत्वेन जीवता शूद्रेण यदि द्विजातिभिः सह ब्राह्मो योनौ वा संबन्ध आचरितस्तदासौ वध्य एव ।
	तान् सर्वान् घातयेद् राजा शूद्रांश् च द्विजलिङ्गिनः ।
इति मनुवचनम् । यत् तु "शूद्रस्य विप्रवेशधारिणस्तप्तशलाकया यज्ञोपवीतं दद्याद् वपुष्यपि लिखेत्" इति स्मृत्यन्तरवचनम्, तच् छ्राद्धभोजनवैश्वदेवादिकं स्मार्तं कर्म परार्थं कुर्वतो द्रष्टव्यम् । मनुः ।
	यो लोभादधमो जात्या जीवेदुत्कृष्टकर्मभिः ।
	तं राजा निर्धनं कृत्वा क्षिप्रमेव प्रवासयेत् ॥ 
क्षत्रियवैश्यविषयमेतत् ॥ २।३०३ ॥


सर्वव्यवहारशेषतया किंचिद् आह ।

	सम्यग् दृष्ट्वा तु दुर्दृष्टान् व्यवहारान् नृपेण तु ।
	सभ्याः सजयिनो दण्ड्या विवादाद् द्विगुणं पृथक् ॥ २।३०४ ॥

ये दुर्दृष्टा लोभादिवशादयथाशास्त्रं दृष्टा व्यवहारास्तान् पुनः सम्यग् दृष्ट्वा राज्ञा पूर्वसभाश् तत्र च यो जयी वादी तेन सहिताः प्रत्येकं पराजितस्य यो दण्डस्ततो द्विगुणं दण्डं दण्डनीयाः । [८६६]
	सभ्याः पृथक् पृथग् दण्ड्या विवादाद् द्विगुणं दमम् ।
इत्युक्तम्, तद् दनविवादविषयम् । इदं तु तद्व्यतिरिक्तविषयमिति न पौनरुक्त्यम् । यदा तु साक्षिदोषाक्रुष्टदुष्टो व्यवहारः स्यान् न तदा सभ्यदण्डस्तेषां तत्राहेतुत्वात् । यदा तु विवादादिसभ्यसभापतिसाक्षिवशादसमीचीनो व्यवहारः स्यात् तदा सर्वेषां लेशतः प्रत्यवायसमवायः स्यात् । तदुक्तम् ।
	पादो ऽधर्मस्य कर्तारं पादः साक्षिणम् ऋच्छति ।
	पादः सभासदः सर्वान् पादो राजानम् ऋच्छति ॥ २।३०४ ॥


न्यायतः पराजितस्य वादिनो न्यायदर्शनोपायम् आह ।

	यो मन्येताजितो ऽस्मीति न्यायेनापि पराजितः ।
	तम् आयान्तं पुनर् जित्वा दापयेद् द्विगुणं दमम् ॥ २।३०५ ॥

यो वादी शास्त्रतः पराजितो ऽपि नाहं पराजितो ऽस्मीति मन्यते, तं पुनर्व्यवहारदर्शनायायान्तम् आगतं पुनर्व्यवहारदर्शनेन जित्वा द्विगुणं दमम् दापयेत् । द्विगुणदमाङ्गीकारे सत्येव तदीयो व्यवहारः पुनर्द्रष्टव्यो नान्यथेति तात्पर्यार्थः । अत एव नारदः ।
	तीरितं चानुशिष्टं च यो मन्येत विधर्मतः ।
	द्विगुणं दण्डम् आस्थाय तत् कार्यं पुनरुद्धरेत् ॥
अयमर्थः — यत् तस्य पराजयहेतुलिखितं तीरितं यश् (यच्) च तस्य दण्डनं तदनुशिष्टं तदुभयं विधर्मतो धर्मशास्त्रविरोधतो जातमिति यो मन्यते, स द्विगुणं दण्डमङ्गीकृत्य व्यवहारदएशनं पुनः कारयेद् इति । यदि पुनर्द्विगुणदण्डा[न]ङ्गीकारो वादिन ऽस्ति, तदा पूर्वदृष्टं नैव चालनीयमित्याह ।
	तीरितं चानिशिष्टं च यत्र क्वचन विद्यते ।
	कृतं तद् धर्मतो ज्ञेयं न तत् प्राज्ञो निवर्तयेत् ॥ इति ॥ २।३०५ ॥


	राज्ञान्यायेन यो दण्डो गृहीतो वरुणाय तम् ।
	निवेद्य दद्याद् विप्रेभ्यः स्वयं त्रिंशद्गुणीकृतम् ॥ २।३०६ ॥

इति प्रकीर्णप्रकरणम् ॥ २५ ॥

यदा तु राज्ञान्यायेन न्यायातिक्रमेण कुतो ऽपि दण्डो गृहीतस्तद्दण्डधनं [८६७] तस्मै दत्वा ततस्त्रिंशद्गुणं वरुणाय निवेद्य वरुणमुद्दिश्य स्वयं त्यक्त्वा ब्राह्मणेभ्यो दद्यत् । ब्राह्मणेषु प्रतिपादयेद् इत्यर्थः ॥ २।३०६ ॥


इति श्रीविद्याधरवंशप्रभवश्रीशिलाहारनरेन्द्रजीमूतवाहनान्वयप्रसूत-
श्रीमदपरादित्यदेवविरचिते याज्ञवल्क्यधर्मास्त्रनिबन्धे ऽपरार्के
प्रकीर्णप्रकरणम् ॥ २५ ॥ 


समाप्तो ऽयं व्यवहाराध्यायो द्वितीयः ॥