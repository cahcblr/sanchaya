


Open Educational Resources
for South Asian Language Research



Language: Sanskrit





Searchable Electronic Edition of the Manuśāstravivaraṇa of Bhāruci on the Mānava-dharmaśāstra, transcribed, edited, formatted, and color-coded by Patrick Olivelle, is licensed under a Creative Commons Attribution 4.0 International License.


Last updated: 20 April 2021 


Patrick Olivelle (jpo@austin.utexas.edu)
University of Texas at Austin

मनुशास्त्रविवरण
अ चोम्मेन्तर्य् ओन् थे मानव-धर्मशास्त्र

ब्य् भारुचि


बसेद् ओन् थे एदितिओन् (

देर्रेत्त्, ज्। दुन्चन् म्। १९७५। भारुचि’श्चोम्मेन्तर्य् ओन् थे मनुस्मृति। २ वोल्स्। wइएस्बदेन्: फ़्रन्ज़् स्तेइनेर्।





षष्ठो ऽध्यायः


	वैतानिकाञ् च जुहुयादग्निहोत्रं यथाविधि ।
	दर्शम् अस्कन्दयन् पर्व पौर्णमासं च योगतः ॥ ६।९ ॥

होमसाधनप्रदर्शनार्थम् अग्निहोत्रग्रहणम् ॥ ६।९ ॥

	ऋक्षेष्ट्याग्रयणं चैव चातुर्मास्यानि चाहरेत् ।
	तुरायणं च क्रमशोदाक्षस्यायनम् एव च ॥ ६।१० ॥

वैतानिकम् इति श्लोके स्मार्तानाम् एव प्रवृत्तिर्दर्शपौर्णमासादिशब्दे स्तुत्यर्थम् उच्यते । श्रौतानां तु नित्यानां चरुपुरोडाशादीनां व्रीह्यादिनियतत्वादसामर्थ्यस्मृतिर्व्रीह्यादिनिर्वर्तने ॥ ६।१० ॥

	वासन्तशारदैर्मेध्यैर्मुन्यन्नैः स्वयमाहृतैः ।
	पुरोडाशांश्चरूंश्चैव विधिवन् निर्वपेत् पृथक् ॥ ६।११ ॥

वैखानसोक्ता एवैते चरुपुरोडाशाः स्मार्ता वेदितव्याः ॥ ६।११॥

	देवताभ्यस्तु तद्धुत्वा वन्यं मेध्यतरं हविः ।
	शेषं समुपयुञ्जीत लवणं च स्वयंकृतम् ॥ ६।१२ ॥

तच्छेषवृत्तितास्य नियम्यते ॥ ६।१२ ॥

	स्थलजौदकशाकानि पुष्पमूलफलानि च ।
	मेध्यवृक्षोद्भवान्यद्यात् स्नेहांश्च फलसंभवान् ॥ ६।१३ ॥

आरण्यान्येवैतानि श्यामाकादीनि गृह्यन्ते ॥ ६।१३ ॥

	वर्जयेन् मधुमांसानि भौमानि कवकानि च ।
	भूस्त्रृणं शिग्रुकं चैव श्लेष्मातकफलानि च ॥ ६।१४ ॥

भौमशब्दो गोजिह्विकाविषयो पृथगुक्तत्वात् । कवकशब्दस्तु प्रसिद्दार्थ एव । अपरे तु कवकविशेषणं भौमशब्दम् इच्छन्ति । तेषाम् अभोज्यत्वं प्राप्नोति । पूर्वस्मिन्न् अभक्ष्यप्रकरणे चाविशेषेण प्रतिषेधः सर्वच्छत्राकाण्म्। अथ तु तत्पदार्थविशिष्टप्रतिषेधात् एकजातिविषय एव । शिग्रुकशब्दश्च भूस्तृणसाहचर्यान् न सौभञ्जनकविषयः, किं तर्हि तत्स्वरूपतृणजातिविषयः । 
	अयं प्रतिषेधो ऽनर्थक इति, यतः कवकग्रहणम् अनर्थकम् इति केचित्। 
	अहं तु ब्रुवे, नानर्थक्यं शास्त्रे वेदितव्यं प्रसिद्धानाम् अवधानत्वादृषेः । यतो ऽनुवादो ऽयं प्रतिषिद्धानां भूस्तृषादीनां साहचर्यात् तत्समप्रत्यवायप्रज्ञापनार्थो, तत्भोजनं च प्रायश्चित्तसाम्यम् ।
	अपरस्तु शुतापसप्रतिषेधार्थम् इदम् आह ।
	तत् पुनर्विचार्यम् ।कवकानां पुनर्विधानेन तत्सहोपदिष्टानां लशुनादीनां विकत्थश्शक्यो वक्तुम्, समाचार । । । पुनर्ग्रहणवत् ।

	त्यजेदाश्वयुजे मासि मुन्यन्नं पूर्वसंचितम् ।
	जीर्णानि चैव वासांसि शाकमूलफलानि च ॥ ६।१५ ॥

"षण्मासनिचयः" (म्ध् ६।१८) इति वैकल्पिकानि वक्ष्यति ॥ ६।१५ ॥

	न फालकृष्टम् अश्नीयादुत्सृष्टं पूर्वसंचितम् ।
	जीर्णानि चैव वासांसि शाकमूलफलानि च ॥ ६।१६ ॥

अयं प्रतिषेधो फालकृष्टानां तथाफालकृष्टानाम् अपि ग्रामजातानाम् आरण्यानाम् ॥ ६।१६ ॥

	अग्निपक्वाशनो वा स्यात् कालपक्वभुग् एव वा ।
	अश्मकुट्टो भवेद्वापि दन्तोलूखलिको ऽपि वा ॥ ६।१७ ॥

अग्निपक्वभिक् कालपक्वभुग् अश्मकुत्तभुग् इत्येते दन्तोलूखलिकाः ॥ ६।१७ ॥

	सद्यः प्रक्षालको वा स्यान् माससंचयिको ऽपि वा ।
	षण्मासनिचयो वा स्यात् समानिचय एव वा ॥ ६।१८ ॥

। । । समानिच्यस्यापवादः ॥ ६।१८ ॥

	नक्तं वान्नं समश्नीयाद्दिवा वाहृत्य शक्ततः।
	चतुर्थकालिको वा स्यात् स्याद्वाप्यष्टमकालिकः ॥ ६।१९ ॥

[थे चोम्मेन्तर्यिस् इल्लेगिब्ले हेरे।]

	चान्द्रायणविधानैर्वा शुक्लकृष्णे च वर्तयेत् ।
	पक्षान्तयोर्वाप्यश्नीयाद्यवागूं क्वथितां सकृत् ॥ ६।२० ॥

[थे चोम्मेन्तर्यिस् इल्लेगिब्ले हेरे।]

	पुष्पमूलफलैर्वापि केवलैर्वर्तयेत् सदा ।
	कालपक्वैः स्वयं शीर्णैर्वैखानसमते स्थितः ॥ ६।२१ ॥

**थे चोम्मेन्तर्यन्द् थे मूल तेxत्स् फ़्रोम् ६।२१–३८ wएरे इल्लेगिब्ले तो देर्रेत्त्। थिस् इस्सोमेथिन्ग् थत् wए मय् wअन्त् तो रेविसित् ब्य् रेअदिन्ग् थे ओरिगिनल् मलयलम् मनुस्च्रिप्त्। थे रेअदब्ले चोम्मेन्तर्येन्द्स् थुस्:

पुनर्ब्राह्मः एतस्माल् लिङ्गादग्निपरित्यागात् । । । योत्सन्नशाखास्थम् अनुत्सन्नशाखास्थं वा चतुर्थम् आश्रमान्तरं प्रसादयितयं श्रुत्यविरोदेन्ह, यत् कारणं न ह्यकस्मात् सर्वकर्मसूत्रकर्तनो ऽस्ति ।

	यो गत्त्वा दर्वभूतेभ्यः प्रव्रजत्यभयं गृहात् ।
	तस्य तेजोमया लोकाः

तेजस्विनो ब्रह्मलोकस्थानविशेषा अपुनरावर्तिनो ऽस्य नित्यप्रकाशलक्षणा वा परमात्मप्राप्तिलक्षणा वा

		भवन्ति ब्रह्मवादिनः ॥ ६।३९ ॥

परमात्मज्ञस्य न केवलं प्रव्रजितस्येति ॥ ६।३९ ॥

	यस्मादण्वपि भूतानां द्विजान् नोत्पद्यते भयम् ।
	तस्य देहाद्विमुक्तस्य भयं नास्ति कुतश्चन ॥ ६।४० ॥
	अगानादभिनिष्क्रान्तः पवित्रोपचितो मुनिः ।
	समुपोढेषु कामेषु निरपेक्षः परिव्रजेत् ॥ ६।४१ ॥

अनेन श्लोकत्रयेण सर्वभूताभयप्रदानं प्रव्रजितस्य विधीयते । एकारामता चानेन ॥ ६।४०–४१ ॥

	एक एव चरेन् नित्यं सिद्ध्यर्थम् असहायवान् ।
	सिद्धिम् एकस्य संपश्यन् न जहाति न हीयते ॥ ६।४२ ॥

सिद्धे शास्त्राग्नित्यागे लौकिकाग्नित्यागार्थम् इदम् उच्यते ॥ ६।४२ ॥

	अनग्निरनिकेतः स्याद्ग्रामम् अन्नार्थम् आश्रयेत् ।
	उपेक्षको ऽसंचयिको मुनिर्भावसमाश्रितः ॥ ६।४३ ॥

अनग्निः स्यात् । सो ऽयम् अग्नीन्धनतत्संपरिग्रहप्रतिषेधः । अनिकेतश्च स्यात् । ग्रामैकरात्रिकन्यायेन ग्रामम् अन्नार्थम् आश्रयेत् । अर्थाच्छेषं कालम् अरण्ये तिष्ठेत् । उपेक्षकः स्वशरीरादिषु । असंचयिकः अप्रतिषिद्धास्वपि कमण्डल्वादिमात्रासु । मुनिर्भावसमाश्रितः । चित्तसंयमोपदेशपरम् इदं ध्यानात्मानुष्ठानम् ॥ ६।४३ ॥

	कपालं वृक्षमूलानि कुचेलम् असहायता ।
	समता चैव सर्वस्मिन्न् एतन् मुक्तस्य लक्षणम् ॥ ६।४४ ॥

समतादिगुणविधानार्थम् इदं भिक्षोः ॥ ६।४४ ॥

	नाभिनन्देत मरणम्

अनेन क्लेशाभिघातोद्वेगेन कार्त्स्ने
		नाभिनन्देत जीवितम् ।

विज्ञानाविगमसङ्गप्रीत्या,

	कालम् एव प्रतीक्षेत निर्वेशं भृतको यथा ॥ ६।४५ ॥
	दृष्टिपूतं न्यसेत् पादं वस्त्रपूतं जलं पिबेत् ।
	मनःपूतां वदेद्वाचं सत्यपूतं समाचरेत् ॥ ६।४६ ॥

प्रसिद्धार्थश्लोकः ॥ ६।४६ ॥

	अतिवादांस्तितिक्षेत

क्षमोपदेशो ऽयम् ।

		नावमन्येत कंचन ।

इति परावमानं वारयति ।

	न चेमं देहम् आश्रित्य वैरं कूर्वीत केनचित् ॥ ६।४७ ॥

एवं च सति क्षमायोगा

	क्रुध्यन्तं न प्रतिक्रुध्येदाक्रुष्टः कुशलं वदेत् ।

शिवेन मनसा ध्यायेदाक्रोष्टारं न केवलं न क्रुध्येत् ।

	सप्तद्वारावकीर्णां च न वाचम् अनृतां वदेत् ॥ ६।४८ ॥

वाचस्सप्तद्वाराणि धर्मो ऽर्थः कामो धर्मार्थावर्थकामौ धर्मकामौ धर्मार्थकामा इति । तत्र मोक्षाश्रिताम् एव वाचं वदेन्, न सप्तद्वाराश्रिताम् अनृतां त्रिवर्गाश्रयाम् ।
	अपरे तु सप्त शिरसि प्राणाः, तदाश्रितां इत्याहुः । 
	सप्तविभक्त्याश्रिताम् इत्यपरे ॥ ६।४८ ॥

	अध्यात्मरतिरासीनो निरपेक्षो निरामिषः ।
	आत्मनैव सहायेन सुखार्थी विचरेदिह ॥ ६।४९ ॥
	न चोत्पातनिमित्ताभ्यां न नक्षत्राङ्गविद्यया ।
	नानुशासनवादाभ्यां भिक्षां लिप्सेत कर्हिचित् ॥ ६।५० ॥
	न तापसैर्ब्राह्मणैर्वा वयोभिरपि वा श्वभिः ।
	आकीर्णं भिक्षुकैर्वान्यैरगारम् उपसंविशेत् ॥ ६।५१ ॥
	कॢप्तकेशनखश्मश्रुः पात्री दण्डी कुसुम्भवान् ।
	विचरेन् नियतो नित्यं सर्वभूतान्यपीडयन् ॥ ६।५२ ॥
	अतैजसानि पात्राणि तस्य स्युर्निर्व्रणानि च ।
	तेषाम् अद्भिः स्मृतं शौचं चमसानाम् इवाध्वरे ॥ ६।५३ ॥
	अलाबुं दारुपात्रं च मृन्मयं वैदलं तथा ।
	चत्वारि यतिपात्राणि मनुः स्वायम्भुवो ऽब्रवीत् ॥ ६।५४ ॥
	एककालं चरेद्भैक्षे न प्रसज्जेत विस्तरे ।
	भैक्षे प्रसक्तो हि यतिर्विषयेष्वपि सज्जति ॥ ६।५५ ॥

सायं भोजनस्य प्रतिषेधः, गार्हस्थ्ये द्विभोजनस्य प्राप्तस्य ॥ ६।५५ ॥

	विधूमे सन्नमुसले व्यङ्गारे भुक्तवज्जने ।
	वृत्ते शरावसंपाते भिक्षां नित्यं यतिश्चरेत् ॥ ६।५६ ॥
	अलाभे न विषादी स्याल् लाभश्चाइनं न हर्षयेत् ।
	प्राणयात्रिकमात्रः स्यान् मात्रासङ्गाद्विनिर्गतः ॥ ६।५७ ॥

अर्थप्राप्त । । । म् अस्मिन्न् अपि ॥ ६।५७ ॥

	अभिपूजितलाभांस्तु जुगुप्सेतैव सर्वशः ।
	अभिपूजितलाभैस्तु यतिर्मुक्तो ऽपि बध्यते ॥ ६।५८ ॥
	अल्पान्नाभ्यवहारेण रहःस्थानासनेन च ।
	ह्रियमाणानि विषयैरिन्द्रियाणि निवर्तयेत् ॥ ६।५९ ॥

इन्द्रियजयोपायद्वयोपदेशो ऽयम् । कस्य पुनर्हेतोरे यौ॥।

	इन्द्रियाणां निरोधेन रागद्वेषक्षयेण च ।
	अहिंसया च भूतानाम् अमृतत्वाय कल्पते ॥ ६।६० ॥

संसारस्वभावावलोकनेन च नित्यम् इन्द्रियजयम् आतिष्ठेत् । तच्च पुनरिदम् ॥ ६।६० ॥

	अवेक्षेत गतिर्नॄणां कर्मदोषसमुद्भवाः ।
	निरये चैव पतनं यातनाश्च यमक्षये ॥ ६।६१ ॥
	विप्रयोगं प्रियैश्चैव संप्रयोगं तथाप्रियैः ।
	जरया चाभिभवनं व्याधिभिश्चैव पीडनम् ॥ ६।६२ ॥
	देहादुत्क्रमणं चास्मात् पुनर्गर्भे च संभवम् ।
	योनिकोटिसहस्रेषु सृतीश्चास्यान्तरात्मनः ॥ ६।६३ ॥
	अधर्मप्रभवं चैव दुःखयोगं शरीरिणाम् ।
	धर्मार्थप्रभवं चैव सुखसंयोगम् अक्षयम् ॥ ६।६४ ॥
	सूक्ष्मतां चान्ववेक्षेत योगेन परमात्मनः ।
	देहेषु चैवोपपत्तिम् उत्तमेष्वधमेषु च ॥ ६।६५ ॥
	दूषितो ऽपि चरेद्धर्मं यत्र तत्राश्रमे रतः।
	समः सर्वेषु भूतेषु न लिङ्गं धर्मकारणम् ॥ ६।६६ ॥

प्रसंख्यानद्यानात्मानुष्ठानस्तुतिरियं समत्वदर्शनस्य, न तु लिङ्गप्रतिषेधो, विहितत्वात् ।

	फलं कतकवृक्षस्य यद्यप्यम्बुप्रसादकम् ।
	न नामग्रहणादेव तस्य वारि प्रसीदति ॥ ६।६७ ॥

क्रियातः फलम्, न विज्ञानमात्रादित्यनुष्ठानस्तुतिरियम् ॥ ६।६७ ॥

	संरक्षणार्थं जन्तूनां रात्रावहनि वा सदा ।
	शरीरस्यात्यये चैव समीक्ष्य वसुधां चरेत् ॥ ६।६८ ॥

अप्रत्ययाद्धर्मोत्पत्तिरेव यत्नवतो ऽपि, यस्माद् समीक्ष्य वसुधां चरेदिति । तस्य च प्रायश्चित्तम् अप्रकरणे ऽप्यादरार्थम् ॥ ६।६८ ॥

	अह्ना रात्र्या च याञ् जन्तून् हिनस्त्यज्ञानतो यतिः ।
	तेषां स्नात्वा विशुद्ध्यर्थं प्राणायामान् षड् आचरेत् ॥ ६।६९ ॥
	प्राणायामा ब्राह्मणस्य त्रयो ऽपि विधिवत् कृताः ।
	व्याहृतिप्रणवैर्युक्ता विज्ञेयं परमं तपः ॥ ६।७० ॥
	दह्यन्ते ध्मायमानानां धातूनां हि यथा मलाः ।
	तथेन्द्रियाणां दह्यन्ते दोषाः प्राणस्य निग्रहात् ॥ ६।७१ ॥

एवं च सति ।

	प्राणायामैर्दहेद्दोषान् धारणाभिश्च किल्बिषम् ।
	प्रत्याहारेण संसर्गान् ध्यानेनानीश्वरान् गुणान् ॥ ६।७२ ॥

प्राणायामैर्दहेद्दोषान् रागादीन् सविषयान् तत्कारणं वा ऽकुशलकर्मराशि । तथा च प्राणायामान् शुद्धिहेतून् वक्ष्यति प्रायश्चित्तप्रकरणे । तथा च प्राणायामान् शुद्धिहेतून् वक्ष्यति प्रायश्चित्तप्रकरणे । प्राणायामस्य दोषाणां च विनाश्यविनाशकसंबन्धः । शास्त्रलक्षणत्वाच्छ्रद्दधानीयः, विधिपक्षम् आश्रित्य । यतो नायं प्राणायामस्तुत्यर्थो ऽर्थवादः । स्तुत्यर्थत्वे ऽपि च सति न ह्यकस्मात् स्तुतिः प्राणायामानामुपपद्यते इति स्तुत्या विधिरनुमातव्यः । धारणाः पुनरवधारयत्यात्मानम् उपसृष्टो यतिर्योगसमाध्यवस्थायां कामक्रोधमोहलोभस्नेहादिभिः प्रवर्त्यमानम् अकुशलेषु, तभिश्च परमार्थदर्शनप्रसंख्यानभावनाख्याभिः कामादिप्रतिपक्षभूताभिर्धारणाभिः किल्बिषम् अनुत्पत्त्या दहेत् । एवं च प्राणायामैः संचितविरोधः धारणाभिः स्नागतानुत्पत्तिरकुशलस्येत्युक्तं भवति । अपरे त्वाहुर्विशिष्टानि शरीरात्मप्रदेशानि मनसः प्रज्ञाप्रयत्नकृतान्यात्मनो यथाबलं धारणाह् । 
	अन्ये धारणा मैत्र्याद्याः संचक्षते ।
	मैत्रीकृपामुदोपेक्षाः सर्वप्राणिष्ववस्थिताः ।
	ब्रह्मलोकं नयन्त्याशु ध्यातारं धारणास्त्विह ॥ 
प्रत्याहारेण मनस इन्द्रियाणां च संसर्गान् विषयसंपर्काख्याञ् छब्दाद्युपलब्धिहेतून् । तेषु ह्येवम् उपहेतुषु अन्तःकरणप्रत्याहारेण मनसः समाधानयोगः प्रत्यनीकः । प्रतिलब्धसमाधानस्य प्रतिबन्धकरणत्वाच्छब्दाद्युपलब्धिकण्टकानि ध्यानादीन्याहुराचार्याः । परमात्मकर्मकेण च प्रणवध्यानेनानीश्वरान् गुणान् योगर्द्धिप्रत्यनीकभूतानैश्वर्यादीन् प्रतिलब्धसमाधानस्य दहमानस्य योगिनः सर्वोपसर्गस्थानम् अतिक्रान्तस्य परमार्थदर्शनप्रसंख्यानभावनाभिरिति ॥ ६।७२ ॥

किं चान्यत् ।

	उच्चावचेषु भूतेषु दुर्ज्ञानाम् अकृतात्मभिः ।
	ज्ञानयोगेन संपश्येद्गतिम् अस्यान्तरात्मनः ॥ ६।७३ ॥

उच्चावचेषु गतिषूत्कृष्टापकृष्टेषु वा भूतानाम् उत्पत्तिस्थानेषु गतिसंभवम् अस्यान्तरात्मनः कर्माधिकारपुरुषस्य ज्ञानयोगेन, ज्ञानं शस्त्रं ज्ञायते ऽनेनेति कृत्वा, तदध्ययनविज्ञानसंबन्धेनाभ्यासयोगेन वा । तस्य दुर्ज्ञानाम् अकृतात्मभिरनधीताश्रुतशास्त्रैः । एवं हि प्रसंख्यानवान् नित्यम् अध्यात्मरतिरुत्कृष्यते ॥ ६।७३ ॥

कस्य पुनर्हेतोरेतदेवम्, यस्मादाह ।

	सम्यग्दर्शनसंपन्नः कर्मभिर्न निबध्यते ।
	दर्शनेन विहीनस्तु संसारं प्रतिपद्यते ॥ ६।७४ ॥

सम्यग्दर्शनं नाम परमात्मदर्शनम् । संसार्यात्मनो ऽसंसार्यात्मनो वा देहेन्द्रियमनोबुद्ध्यादिव्यतिरिक्तस्य संसार्यात्मनो ऽधिकारीपुरुषस्य वा प्रधानपुरुषयोर्वा नानात्वकस्य कर्माङ्गदेवताया वा संसारस्वभावस्य च वा "अवेक्षेत गतीर्नॄणाम्" (म्ध् ६।६१) इत्येवमाद्युक्तं प्रसंख्यानविज्ञानं वा शरीरगतं शुक्लशोणिताद्युत्पन्नम् इति विषयगतं च संयग्दर्शनशब्देनोच्यते । तथा च वक्ष्यत्य् "अस्थिस्थूणम्" (म्ध् ६।७६) इत्येवमादि । सर्वं चैतद्यथाविषयं संयग्दर्शनशब्देनोच्यते । सामर्थ्यादेवं ज्ञानकर्मसमुच्चयम् उपदेक्ष्यत्यनन्तरश्लोक एवम् । अतश्चैतदेवम् अतः, दर्शनेन विहीनस्तु केवलकर्मकृत् संसारम् आवृत्तिम् प्रतिपद्यते पितृलोकद्वारेण । सैषा ज्ञानकर्मसमुच्च्यस्तुतिर्विज्ञानमात्रस्तुतिर्वा ॥ ६।७४ ॥

तथा च दर्शयति ।

	अहिंसयेन्द्रियासङ्गैर्वैदिकैश्चैव कर्मभिः ।
	तपसश्चरणैश्चोग्रैः साधयन्तीह तत्पदम् ॥ ६।७५ ॥

अहिंसयेति सामान्यम् अपीदं प्रव्रजितस्य विशेषसाधनम् । तद्धर्मानाम् अपि विशेषाणां निदर्शनार्थम् । एवम् इन्द्रियसङ्गैः ब्रह्मचारिणः, वैदिकैश्चाग्निहोत्रादिकर्मभिः गृहस्थस्य, तपसश्चरणैरिति तापसस्य । तदैवं सर्वाश्रमेष्वयं ज्ञानकर्मसमुच्चयो ब्रह्मत्वप्राप्तिहेतुर्विज्ञेयः, समुच्चयविकल्पपक्षयोराश्रमाणाम्, न तु बाधापक्षे । प्रकरणाद्वायं प्रव्रजितस्य विज्ञानकर्मस्मुच्चयः । एवं च सति वैदिकैश्चैव कर्मभिरित्यत्र वेदान्तचोदिता परमात्मोपासना गृह्यते, नाग्निहोत्रादीनि कर्माणि । तपसश्चरणैरित्यत्रापि तद्धर्मा एवानूद्यन्ते । तथा चोपनिषत्स्वेवाह: "तस्मादेवंविच्छान्तो दान्त उपरतस्तितिक्षुः समाहितो भूत्वात्मन्येवात्मानं पश्यति" इति । न वानप्रस्थधर्माः ॥ ६।७५ ॥ 

एवं च सत्ययम् अनेन सम्यग्विज्ञानसमानभावनाकरमेण प्रसन्नतत्त्वज्ञानो वैराग्यप्रकर्षात् प्रसंख्यायेमं कायम् एव,

	अस्थिस्थूणं स्नायुबद्धं मांसशोणितलेपनम् ।
	चर्मावनद्धं दुर्गन्धिं पूर्णं मूत्रपुरीषयोः ॥ ६।७६ ॥
	जराशोकसमाविष्टं रोगायतम् आतुरम् ।
	रजस्वलम् अनित्यं च भूतावासम् इमं त्यजेत् ॥ ६।७७ ॥

तस्य च त्यागस्योपायभेदाद्द्वित्वं दृष्टान्तद्वयेन प्रदर्शयति ।

	नदीकूलं यथा वृक्षो वृक्षं वा शकुनिर्यथा ।
	तथा त्यजन्न् इमं देहं दुःखग्राहाद्विमुच्यते ॥ ६।७८ ॥

यस्तावद् घटमानकस्तस्य कर्मक्षयात् अपराधिनो देहत्यागः, यथा वृक्षस्याबुद्धिपूर्वः पातः । यः पुनरभ्याससामर्थ्यात् प्राणमनोनिग्रहस्तस्य निस्तीर्णोपधस्य पश्यप्रकृतेर्धर्मविशेषोपष्कृतात्मनो महायोगयुक्तदीकस्य बुद्धिपूर्वो देहत्यागः शकुनिवद् जिज्ञेयः सांख्ययोगयोराशयो देहपातद्वयोपदेशो दृष्टान्तद्वयेन प्रदर्श्यते ॥ ६।७८ ॥

इदानीं क्षमासाधनस्तुत्यर्थं मध्यस्थ्यप्रदर्शनार्थं वा प्रसंख्यानम् इदम् अत्रोच्यते ।

	प्रियेषु स्वेषु सुकृतम् अप्रियेषु च दुष्कृतम् ।
	विसृज्य ध्यानयोगेन ब्रह्माभ्येति सनातनम् ॥ ६।७९ ॥

प्रियेषु स्वेषु धर्मविरुद्धेष्वात्मीयेषु स्वादुभैक्षलाभादिषु च निपतत्सु कारणत्वेनात्मीयम् एव सुकृतं विसृज्य, ध्यानयोगेन परमार्थदर्शनेन विनियुज्य, तम् कारणतया स्वधर्मं व्युदस्य च तत्संपादयितारं पुरुषम्, एवम् अप्रियेषु दुष्कृतं विसृज्य ध्यानयोगेन परं ब्रह्माभ्येति। 

क्षमयानया विगतरागद्वेषतया च मध्यस्थो भूत्वा, एवं च अयम्,

	यदा भावेन भवति सर्वभावेषु निःस्पृहः ।
	तदा सुखम् अवाप्नोति प्रेत्य चेह च शाश्वतम् ॥ ६।८० ॥

इह शमसुखं प्रेत्य च ब्रह्मलोकप्राप्तिसुखम् । शाश्वतम् इतीयं स्तुतिः भूतार्थानुवादो वा ॥ ६।८० ॥ 

अधुना सर्वसङ्गत्यागोपयोपदेशस्य प्रयोजनम् इदम् आचष्टे ।

	अनेन विधिना सर्वांस्त्यक्त्वा सङ्गाञ् छनैः शनैः ।
	सर्वद्वन्द्वैर्विप्रमुइतो ब्रह्मण्येवावतिष्ठते ॥ ६।८१ ॥

उभावपि चेमौ श्लोकौ "प्रियेषु स्वेषु सुकृतम्" (म्ध् ६।७९) इत्येतस्य श्लोकस्य शेषयोर्वचनीयौ ॥ ६।८१ ॥

तथा च सत्येतदत्र यत् परमार्थदर्शनं रागद्वेषप्रहाणायोक्तं "विसृज्य ध्यानयोगेन" इति तत्स्तुतिम् अधिकृत्य सर्वविज्ञानस्तुत्यर्थं वेदम् आरभ्यते ।

	ध्यानिकं सर्वम् एवैतद्यदेतदभिशब्दितम् ।

प्रकरणात् प्रव्रज्याख्यं कर्म सर्वाश्रमकर वा, कार्यसामान्यात् । द्यानशब्देन च यावत् किंचिदत्र प्रव्रज्याप्रकरणे शास्त्रे वा परमार्थदर्शनम् उक्तं तत् सर्वम् अभिधीयते । तस्मिन् ध्याने परमार्थदर्शने यत् कर्म तद्ध्यानिकम् । एवं च सति परमार्थदर्शनस्तितुरियम्, ज्ञानकर्मसमुच्चयस्तुतिर्वा । तथा चोक्तम्: "सम्यग्दर्शनसंपन्नः कर्मभिर्न निबध्यते" (म्ध् ६।७४) इति । अस्य वा हेतुरयं विज्ञेयः । कस्मात् पुनरेतदेवं भवति, यस्मात्,

	न ह्यनध्यात्मवित् कश्चित् क्रियाफलम् उपाश्नुते ॥ ६।८२ ॥

आत्मनि तदित्यध्यात्मं बुद्ध्यादि तद्वेत्तीत्यध्यात्मविच्च । पुनर्यथाविषयं व्याकरणीयम् । अस्य निदर्शनार्थम् इदं रहस्यब्राह्मणं भवति "यो वा एतदक्षरं गार्ग्यविदित्वा ऽस्मिंल् लोके जुहोति यजते तपस्तप्यते बहूनि वर्षसहस्राण्यन्तवदेवास्य तद्भवति" इति श्रुतेः । तथा च समुच्चये प्रशस्यते: "तद्य इत्तम् एतद्विदुर्ये चेमे ऽरण्ये श्रद्धा तप इत्युपासते, ते ऽर्चिषम् अभिसंभवन्ति" इत्येवमादिः । अधुना षडङ्गवेदाध्ययनोपदेशात् पूर्वत्र ब्रह्मचारिप्रकरणे नियमार्थं प्रव्रजितस्येदम् आरभ्यते, विशेषार्थं वा ॥ ६।८२ ॥

अध्यात्मनिष्ठत्वोपदेशे वा सति तन्निवृत्त्याशङ्कयानुवृत्त्यर्थम् इदम् उच्यते ।

	[अधियज्ञं ब्रह्म जपेद्] अधिदैविकम् एव च ।
	आध्यात्मिकं च सततं वेदान्ताभिहितं च यत् ॥ ६।८३ ॥

यज्ञे तदित्यधियज्ञं कर्मोपदेशः । ब्रह्म विध्यर्थवादनामधेयाख्यम् । आधिदैविकं मन्त्राः । आध्यात्मिकं च ब्रह्ममन्त्रैकदेशः । प्रकरणात् पुरुषसूक्तादि सुक्रिया वा । वेदान्ताभिहितम् उपनिषदः । सामर्थ्यात् सोयं मन्त्रब्राह्मणाख्यो वेदः, श्लोकसमाप्त्यर्थम् एवं चतुर्धोक्तः । तथा च सति यथैव प्रव्रजितस्याध्यात्मानुष्ठानम् उत्कर्षाय, एवं वेदाभ्यासो ऽपीत्येतदपि सामर्थ्यादवगम्यते । तथा च स्मृतिः: 
	शब्दब्रह्मणि निष्णातः
तस्याध्ययनविज्ञानतदर्थानुष्ठानेन,
		परं ब्रह्माधिगच्छति ॥
अपरस्त्वाह: समर्थस्येदम् अध्यात्मानुष्ठाने श्रौतस्य वा तत्रारतेर्वा ।

अस्येदानीं सर्वविधेर्वा यथायोगं स्तुत्यर्थम् इदम् आरभ्यते ।

	इदं शरणम् अज्ञानाम् इदम् एव विजानताम् ।
	इदम् अन्विच्छतां स्वर्गम् इदम् आनन्त्यम् इच्छताम् ॥ ६।८४ ॥

आनन्तर्याद्ब्रह्मणो जपकर्मेदम् उच्यते यथा सांख्येन । अथ वा परिव्रज्याप्रशंसेयम्, तदुपसंहारदर्शनात् चातुराश्रमिधर्मक्रमेण शास्त्रस्यानुपसंहारात् तस्य । तथा च शास्त्रोपसंहारशास्त्रस्तुतिर्वक्ष्यते ॥ ६।८४ ॥

	अनेन क्रमयोगेन परिव्रजति यो द्विजः ।
	स विधूयेह पाप्मानं परं ब्रह्माधिगच्छति ॥ ६।८५ ॥

अयं श्लोकः परव्रज्याधिकारस्तुत्यर्थः, आश्रमसमुच्चयस्तुत्यर्थो वा ॥ ६।८५ ॥

	एष धर्मो ऽनुशिष्टो वो यतीनां नियतात्मनाम् ।
	वेदसंन्यासिकानांतु कर्मयोगं निबोधत ॥ ६।८६ ॥

पूर्वोत्तरयोः प्रकरणयोरुपसंहारार्थोपन्यासार्थः श्लोकः । वेदस्य संन्यासो वेदसंन्यासः । तत्र भवो वेदसंन्यासिकम् । न हि वेदस्य संन्यासो ऽस्ति शास्त्रविरोधात्, यतः सामर्थ्यादयम् अस्यार्थ उच्यते । वेदस्य हि ग्रन्थार्थाभ्यासनिमित्तः, तदर्थानुष्ठानाय च प्रतिग्रहादीनां वृत्तिकर्मणां संन्यासो यस्य स वेदसंन्यासिको गृहस्त एव कृतकरणीयो ऽभिधीयते सामर्थ्यात् । तथा च तं वक्ष्यत्यनन्तरम् एव । कृतसंपत्तिविधानो वा आसन्नमृत्यूपदर्शकेनारिष्टदर्शनेन । तथा च वाजसनेयकं रहस्यब्राह्मणम् इदमर्थं भवति । "अथातः संप्रत्तिः । यदा प्रैष्यन् मन्यते ऽथ पुत्रम् आह" इत्येवमादि । स हि कृतकरणीयः तथावसन्नशरीरो वा जरसा कृतसंपत्तिविधानो पुत्रोपहृतवृत्तिरस्याम् अवस्थायां निरुत्सुकः परमसंयमवान् परमात्मध्यानैकालम्बनः सुखम् आसीत । न तु नित्यानाम् अग्निहोत्रादीनां संन्यासो ऽस्ति, नित्यत्वादेव, शास्त्रविरोधाच्च, न च वेदस्येत्युक्तम् । यतो ऽयम् एव शास्त्रार्थ इति, विकल्पार्थश्चायम् अस्येहोपदेशः पारिव्राज्येनाक्रमे ऽपि कथम् । यस्तावत् समर्थो गृहात् प्रव्रज्यायां तस्य यथाशास्त्रं संभवति, असमर्थस्य पुनरुत्सृष्टाग्नेः शास्त्रादर्थाद्वेयम् अवस्थोच्यते । प्रव्रज्या वैकल्पिकी । एवं च कृत्वा प्रव्रज्यानन्तरं (?) तदुपदेशो युज्यत इति ॥ ६।८६ ॥

उक्त आश्रमाणां समुच्चयस्, तेषां पुनरधुना बाधाविकल्पौ वक्तव्याविति । यतस्तत्प्रसिद्धय इदम् आरभ्यते ।

	ब्रह्मचारी गृहस्थश्च वानप्रस्थो ऽथ भिक्षुकः ।
	एते गृहस्थप्रभवाश्चत्वारः पृथग् आश्रमाः ॥ ६।८७ ॥

एवं च न पाषण्डोत्पन्नाः सन्तः स्वकर्मणा संबध्यन्ते । सर्वाश्रमाणां च गार्हस्थ्यस्य श्रैष्ठ्यम् । बाधापक्षम् आश्रित्य यद्वक्ष्यति तत्स्तुत्यर्थम् इदं वेदितव्यम् । विकल्पार्थं पुनरिदम् एषाम् ॥ ६।८७ ॥

	सर्वे ऽपि क्रमशस्त्वेते यथाशास्त्रं निषेविताः ।
	यथोक्तकारिणं विप्रं नयन्ति परमां गतिम् ॥ ६।८८ ॥

अपिशब्दात् सर्वे ऽपि त्रयो ऽपि द्वावपि एको ऽपीत्ययम् एव विकल्पः प्रदर्शनीयः, समुच्चयवत् तेषाम् । तथा च स्मृत्यन्तरम्: "तस्याश्रमविकल्पम् एके" (ग्ध् ३।१) इति । सर्वसमुच्चयवच्च द्वित्रिसमुच्चयो ऽप्यपिशब्दसामर्थ्यादुपदिष्टो मन्तव्यः ॥ ६।८८ ॥

बाधापक्षस्तु ।

	सर्वेषाम् अपि त्वेतेषां वेदश्रुतिविधानतः ।
	गृहस्थ उच्यते श्रेष्ठः स त्रीन् एतान् बिभर्ति हि ॥ ६।८९ ॥

वेदश्रुत्या गार्हस्थ्(य्)अस्याधानात् प्रभृत्याश्मशानकरणात् सर्वम् अभिधीयते, न स्मृत्या । अतः "प्रत्यक्षविधानाद्गार्हस्थ्यस्य" (ग्ध् ३।३६) तदनुष्ठानपुरुषो ऽपि श्रेष्ठ उच्यते यतश्च स त्रीन् एतान् बिभर्त्यन्नादिभिः । अतश्च गृहस्थाश्रमस्य वेदश्रुतिविधानतः श्रैष्ठ्यवचनात् तद्विरोधेनाश्रमान्तरप्रतिपत्तिरर्थाद्गम्यते । एवं च सत्याश्रमाणां न समो विकल्पः, किं तर्ःइ विषमः ॥ ६।८९ ॥

अस्मिन् बाधापक्षे स्मार्तत्वादाश्रमाणाम् अस्य स्तुतुः ।

	यथा नदी नदाः सर्वे सागरे यान्ति संस्थितम् ।
	तथैवाश्रमिणः सर्वे गृहस्थे यान्ति संस्थितम् ॥ ६।९० ॥

यथा च गौतमः: "ऐकाश्रम्यं त्वाचार्याः" इत्येवमादि । त्रयो ऽपि चैते, आश्रमाणां विकल्पादस्मिन् पक्षे वेदस्मृतिशास्त्राविरोधेन यथाधिकारं व्याख्येयाः । एकान्तग्रहणस्त्वाचार्यः शास्त्रविरोधाद्विज्ञेयः ॥ ६।९० ॥

	चतुर्भिरपि तूपेतैर्नित्यम् आश्रमिभिर्द्विजैः ।
	दशलक्षणको धर्मः सेवितव्यः प्रयत्नतः ॥ ६।९१ ॥

तत्र तत्र शास्त्रे विक्षेपेणोक्तानां वृत्त्यादीनां समाहृत्येहोपदेशः पुनरसंमोहार्थः, अथ वा साधारणत्वप्रदर्शनार्थः, विशेषणार्थो वा ॥ ६।९१ ॥

	धृतिः क्षमा दमो ऽस्तेयं शौचम् इन्द्रियसंयमः ।
	धीर्विद्या सत्यम् अक्रोधो दशकं धर्मलक्षणम् ॥ ६।९२ ॥

धृतिर्नाम यथाशास्त्रम् अवस्थानम् आत्मगुनाद्यतो भवति सा धृतिः । क्षमा चित्तसंक्षोभहेतुष्वप्रतिक्रियापराधमर्षनेन । दमस्तु द्वन्द्वाभिमुख्यम्, शास्त्रविहिताभ्यासं दमं मन्यन्ते च । परद्रव्येष्वात्मसंयमो ऽस्तेयम् । आहारादिशुद्धिः शौचम् । इन्द्रियसंयमो नाम इन्द्रियविषयेष्वविरुद्धेष्वप्रसङ्गं यथाविषयम् । विज्ञानं शस्त्रात् संशयादिप्रतिपक्षरहितं धीः । विद्या वेदाभ्यासः । सत्यम् प्रसिद्धम् । अक्रोधः सत्स्वपि संक्षोभहेतुषु चित्तस्याविकारः । पूर्वत्रोत्पन्नस्य क्रोधस्य कार्यानारंभः क्षमेत्युक्तः, इह त्वनुत्पत्तिरेव क्रोधस्येति विशेषः । सर्वं चैतच्छास्त्रविहितम् अपि सत् सुखावभोधनार्थं पुनः संक्षिप्योक्तम् ॥ ६।९२ ॥

परिचिन्त्यमानश्च सर्वो ऽयं यमनियमाधीनेति तत्फलविवक्षयेदम् आह ।

	दश लक्षणानि दर्मस्य ये विप्राः समधीयते ।
	अधीत्य चानुवर्तन्ते ते यान्ति परमां गतिम् ॥ ६।९३ ॥

संन्यासक्रमार्थम् अधुनेदम् उच्यते ।

	दशलक्षणकं धर्मम् अनुतिष्ठन् समाहितः ।
	वदान्तान् विधिवच्छ्रुत्वा संन्यसेदनृणो द्विजः ॥ ६।९४ ॥

प्रकरणाच्च वेदन्यासिकस्योच्यते । अन्ये तु प्रव्रजिष्यतो ऽप्याहुः । एवं च सति परित्यक्तसर्वबाह्यव्यापारः ॥ ६।९४ ॥

	संन्यस्य सर्वकर्माणि कर्मदोषान् अपानुदन् ।
	नियतो वेदम् अभ्यस्य पुत्रैश्वर्ये सुखं वसेत् ॥ ६।९५ ॥

संन्यासप्रयोजम् इदानीं तदनुष्ठानप्ररोचनार्थम् आह ।

	एवं संन्यास्य कर्माणि स्वकार्यपरमो ऽस्पृहः ।
	संयासेनापहत्यैनः प्राप्नोति परमां गतिम् ॥ ६।९६ ॥

फलार्थवादो ऽयम्, फलविधिर्वा ॥ ६।९६ ॥

	एष वो ऽभिहितो धर्मो ब्राह्मणस्य चतुर्विधः ।
	पुण्यो ऽक्षयफलः प्रेत्य राज्ञां धर्मं निबोधत ॥ ६।९७ ॥

आगमः सत्यपि द्विजातित्वे । तथा च वाजसनेयकं रहस्यब्राह्मणम् इदमर्थं भवति: "ब्राह्मणाः प्रव्रजन्ति" एवमाद्युक्तो वर्णाश्रमधर्मः । तद्व्यतिक्रमनिमित्तस्त्विदानीं प्रायश्चित्तलक्षणो वक्तव्यो ऽपि स नोच्यते, तत्संरक्षणहेतोः पार्तिवधर्मस्यानभिधानात् । एवं च सति यः श्रद्दधानतया यथाशस्त्रं गुरुम् उपस्थास्यते तस्य व्यतिकर्माभावात् प्रायश्चित्तानधिकार एव, इतरस्य तु राजदण्डभयात् । यः पुनरनयोः राजाचार्ययोः शासनातिगो भविष्यति तं प्रत्युपदेशः प्रायश्चित्तस्य युज्यते । यतो ऽर्थक्रमादेवैतस्मात् प्रायश्चित्तानि प्रोत्सार्य राजधर्मा एव तावच्छिष्यन्त इति ॥ ६।९७ ॥

ऋजुविमलस्य कृतौ मनुशास्त्रविवरणे षष्ठो ऽध्यायः ।



सप्तमो ऽध्यायः

एवम् एकाश्रम्यं चातुराश्रम्यं च सविकल्पं प्रसाध्य तत्संरक्षणार्थम् इदानीम् ।

	राजधर्मान् प्रवक्ष्यामि यथा वृत्तो भवेन् नृपः ।
	संभवश्च यथा तस्य सिद्धिश्च परमा यथा ॥ ७।१ ॥

सिद्धिस्तु परमा राज्ञः स्वीकृतसर्वराजमण्डलस्यानन्तरं सकलमहीमण्डलाधिपत्ये सति निरतिशया धर्मार्थसुखत्रिवर्गाभ्युदयप्राप्तिरपरामात्यादिप्रकृतिसम्पत् ॥ ७।१ ॥

तत्र सिद्धिम् अवेक्ष्येदम् उच्यते ।

	ब्राह्मं प्राप्तेन संस्कारं क्षत्रियेण यथाविधि ।
	सर्वस्यास्य यथान्यायं कर्तव्यं परिरक्षणम् ॥ ७।२ ॥

ब्रह्मणे ब्रह्मणो वा संस्कारो ब्राह्मम् उपनयनादिः स्नानान्तस्, तं प्राप्तेन क्षत्रियेण, नान्यवर्णेन । यथाविधि यथाशस्त्रम् । सर्वस्यास्येत्यनेनाभिनयेन वर्णाश्रमौ निर्दिशति । यथान्यायं यथोपदेशं कर्तव्यं परिरक्षणम् इति अन्यवृत्तिपरिसंख्येयं नियमो वा । 
	एके तु दृष्टार्थत्वादुपदेशं वृत्त्यर्थं मन्यन्ते । तथा च सति पित्र्ये धने निध्यधिगमे ऽन्यथा प्राप्तौ न नियोगतः क्षत्रियो राज्यम् आतिष्ठेदिति । 
	तदयुक्तम्, "वेदाभ्यासो ब्राह्मणस्य क्षत्रियस्य तु रक्षणम्, वार्ताकर्मैव वैश्यस्य विशिष्टानि स्वकर्मसु" इत्युक्तत्वाद्विशिष्टत्वं चैषां दृष्टादृष्टसंबन्धेन युक्तम् । नियमाश्रयश्चादृष्टसंबन्धः । वृत्तिदाश्चानाथा दीनाश्च राज्ञा रक्ष्यन्ते, यतो न दृष्टार्थम् एव रक्षणम् ॥ ७।२ ॥

अराज्ञो ऽपि च क्षत्रियस्य ग्रामादिसंरक्षणे ऽप्येतदर्थवन्नियमशास्त्रस्तुत्यास्य भयो धारणम् अधुनोच्यते ।

	अराजके हि लोके ऽस्मिन् सर्वतो विद्रुते भयात् ।
	रक्षार्थम् अस्य सर्वस्य राजानम् असृजत् प्रभुः ॥ ७।३ ॥

हिरण्यगर्भः मात्स्यन्यायो मा भूत् । प्रजानाम् इति [रक्षाय] राजोत्पत्तिरनेन प्रदर्श्यते । पूर्वविधिस्तुतिरियम् ॥ ७।३ ॥

	इन्द्रानिलयमार्काणाम् अग्नेश्च वरुणस्य च ।
	चन्द्रवित्तेशयोश्चैव मात्रा निर्हृत्य शाश्वतीः॥ ७।४ ॥

"बालो ऽपि नावमन्तव्यः" (म्ध् ७।८) इत्यस्य विधेर्वक्ष्यमाणस्येमे दश श्लोकाः शेषतया विज्ञेयाः । एवम् इन्रादीनां स्वविषये येन चेष्टाः करोति तेन तेषां मात्राभ्यो निर्मित इत्युच्यते ॥ ७।४ ॥

	यस्माद् ēषां सुरेन्द्राणां मात्राभ्यो निर्मितो नृपः ।
	तस्मादभिभवत्येष सर्वभूतानि तेजसा ॥ ७।५ ॥

कार्येणैतदर्थं दर्शयति । यस्मादाधिपत्यैश्वर्यात् सर्वभूतान्यभिभवति स्वेन तेजसा अत इन्द्रादिदेवतामात्राभ्यो निर्मित इति स्तूयते ॥ ७।५ ॥

यतश्च ।

	तपत्यादित्यवच्चैव चक्षूंषि च मनांसि च ।
	न चैनं भुवि शक्नोति कश्चिदप्यभिवीक्षितुम् ॥ ७।६ ॥

महाराजलिङ्गेन चामरच्छत्रभृङ्गादिना युक्तो दीप्तिमत्त्वाच्चक्षूंष्यादित्यवत् तापयति, मनांसि दण्डपातनात् । यस्मादतो न कश्चिदेनं शक्नोत्यभिवीक्षितुम् अपि, किं पुनरपकर्तुम् । पूर्ववदयम् अपि स्तुत्यै ॥ ७।६ ॥

एवं च सति तासु तास्ववस्थासु कार्यार्थम् ।

	सो ऽग्निर्भवति वायुश्च सो ऽर्कः सोमः स धर्मराट् ।
	स कुबेरः स वरुणः स महेन्द्रः प्रभावतः ॥ ७।७ ॥

एवं चेमे लोकपाला यैरयं राजा तथैव व्यपदिश्यते ॥ ७।७ ॥

यतश्चैतदेवम् अतः ।

	बालो ऽपि नावमन्तव्यो मनुष्य इति भूमिपः ।
	महती देवता ह्येषा नररूपेण तिष्ठति ॥ ७।८ ॥

शक्नोति ह्ययं बालो ऽप्यमात्यादिभिरकार्यकारिणो निवर्तयितुम् ॥ ७।८ ॥

किं चान्यत् ।

	एकम् एव दहत्यग्निर्नरं दुरुपसर्पिणम् ।
	कुलं दहति राजाग्निः सपशुद्रव्यसंचयम् ॥ ७।९ ॥

यस्मादकार्यकारिणां तत्सहायानां तदपराधसंबन्धानां च कुलं दहति । अतो ऽप्यसौ नावमन्तव्यः ॥ ७।९॥

यतश्च:

	कार्यं स ऽवेक्ष्य शक्तिं च देशकालौ च तत्त्वतः ।
	कुरुते धर्मसिद्ध्यर्थं विश्वरूपं पुनः पुनः ॥ ७।१० ॥

अतश्चासौ वाल्लभ्यान् मैत्र्यात् स्वाजन्यद्वारेण वा नावमन्तव्यः ॥ ७।१० ॥

यतश्च तस्य सम्यग् उपचरितस्य:

	[यस्य] प्रसादे पद्मा श्रीर्विजयश्च पराक्रमे ।
	मृत्युश्च वसति क्रोधे सर्वतेजोमयो हि सः ॥ ७।११ ॥

अतो न केवलम् असौ भयात् प्रत्यवायपरिहारार्थम् आराध्यः, अभ्युदयो ऽपि हि तस्मात् सम्यग् उपचरिताद्विशिष्टो भवति ॥ ७।११ ॥

अतश्चैवं च सति:

	तं यस्तु द्वेष्टि संमोहात् स विनश्यत्यसंशयम् ।

यथोक्तम् उपदेशम् अपरिगणय्य पौनह्पुन्यन । यतस्तं न द्विष्यादन्यार्थापराधम्, येन:

	तस्य ह्याशु विनाशाय राजा प्रकुरुते मनः ॥ ७।१२ ॥

अनयस्तु द्विष्यमाणः कदाचिद्धर्मापेक्षयाशक्त्या वा सहेत, राज्ञः पुनः सहमानस्य स्वतन्त्रविरोदो यतो ऽशक्तश्चासौ निग्रहणं कर्तुम् इति । अतः सदानुवर्तितव्यो निरुपधैस्सद्भिः ॥ ७।१२ ॥

	तस्मात् धर्मं यम् इष्टेषु व्यवस्यति नराधिपः ।
	अनिष्टं चाप्यनिष्टेषु तद्धर्मं न विचारयेत् ॥ ७।१३ ॥

न हि राजा वर्णाश्रमधर्मप्रवृत्तौ हेतुः, शास्त्रलक्षणत्वाद्धर्माधर्मयोः । अव्यवस्था चैवं स्यात् । व्यवस्थाकारिणा च शास्त्रेण भवितव्यम् । तथा च बहुकृत्वस्तदुक्तिः, तद्विरोधश्चान्याय्यः । यतः प्रकरणाद्राजस्तुतिपरम् एतत् प्रत्यवगन्तव्यम् । लौकिकधर्मापेक्षया वेदं विज्ञेयं शास्त्रम् । समाप्ता राजोत्पत्तिः ॥ ७।१३ ॥

अधुना तत्सहकारी दण्डो व्याक्रियते:

	तस्यार्थे सर्वभूतानां गोप्तारं धर्मम् आत्मजम् ।
	ब्रह्मतेजोमयं दण्डम् असृजत् पूर्वम् ईश्वरः ॥ ७।१४ ॥

इदम् आरभ्य द्वादशश्लोकाः दण्डोत्पत्त्यर्थाः । दण्डनामानं तेजोमयं सर्वभूतगोप्तारं धर्मम् आत्मजम् असृजत् पूर्वं राजोत्पत्तेः । एतदुक्तं भवति "दण्डादृते राजसत्वं नाभिवर्तते तस्मान् नैव दण्डोत्सर्जनेन राजा प्रजा रक्षिष्यति" इति ॥ ७।१४ ॥

यतश्च:

	तस्य सर्वाणि भूतानि स्थावराणि चराणि च ।
	भयाद्भोगाय कल्पन्ते स्वधर्मान् न चलन्ति च ॥ ७।१५ ॥

जातश्चासौ युक्तो राजसाहाय्ये यस्य भयात् स्थावराणि फलच्छायादिभिर्भोगाय कल्पन्ते, किं पुनरन्ये । यो हि स्थावरो वृक्षो न भोगाय कल्पते नियतं तस्य परिशोधनाद्यारभते, यतश्च न परिशुद्ध्यते हित्वासावङ्गारीक्रियते, यश्च प्रतिकूलं वर्तते तस्य छेदनमूलोत्पाटनादिभिर्दण्डः प्रणीयते एव । यथा राजमार्गादिजातस्य बीरणस्तंबादेः॥ ७।१५ ॥

	तं देशकालौ शक्तिं च विद्यां चावेक्ष्य तत्त्वतः ।
	यथार्हतः संप्रणयेन् नरेष्वन्यायवृत्तिषु ॥ ७।१६ ॥

ग्रामारण्यबाह्याभ्यन्तररथ्यादिर्देशः । दिवा नक्तं बालो युवा स्थविर इति कालः । शक्तिः शरीरगतार्थगता च । विद्या त्रयी शाङ्गोपाङ्गा । एतदपेक्षया दण्डः प्रणेयः । अन्यथा प्रणीतो ऽनर्थम् उत्पादयति, अर्थं च न करोतीति दण्डस्तुत्यर्थो ऽयम् अनुवादः । दण्डपातनविधिं तूपरिष्टाद्वक्ष्यत्यपराधं प्रतिज्ञायेति ॥ ७।१६ ॥

	स राजा पुरुषो दण्डः स नेता शासिता च सः ।
	चतुर्णाम् आश्रमाणां च धर्मस्य प्रतिभूः स्मृतः ॥ ७।१७ ॥

दण्ड एव राजा, तन्निमित्तत्वाद्राजत्वस्य । स एव पुरुषः, येन बलीयसो ऽपि पुरुषान् स्त्रीवन् न्यक्क्र्त्वा वशम् आनयति । स नेता यस्मात् तद्भयादेव कार्याणि सम्याङ् नीयन्ते । स एव शासिता येन तदपेक्षयैव वासना शासनीभवति । स एव पतिभूर्वर्णाश्रमव्यतिक्रमे प्रतिभूरिव प्रतिभूः ॥ ७।१७ ॥

यतश्चैवम् अतः:

	दण्डः शास्ति प्रजाः सर्वा दण्ड एवाभिरक्षति ।
	दण्डः सुप्तेषु जागर्ति दण्डं धर्मं विदुर्बुधाः ॥ ७।१८ ॥

न शास्त्रं राजा वा शास्ति । सत्यपि च शास्त्रे राजनि च दण्डभयादेव शासनम् अनुवर्तन्ते वर्णाश्रमिणः । एवं च स एवाभिरक्षति, अकार्यकारिभ्य इतरान् । सुप्तेष्वपि राजपुरुषेष्वैहिकभयात् परलोकभयाद्वा न यथाकामं प्रवर्तते लोकः ॥ ७।१८ ॥

	समीक्ष्य स धृतः सम्यक् सर्वा रञ्जयति प्रजाः ।
	असमीक्ष्य प्रणीतस्तु विनाशयति सर्वतः ॥ ७।१९ ॥

नैतावता मुच्यामहे, असम्यग्धृतः कार्यं न करोतीति । यथैव सम्यग्धृतो रञ्जयति प्रजाः, एवम् असम्यग्धृतः सर्वम् एव विनाशयति ॥ ७।१९ ॥

	यदि न प्रणयेद्राजा दण्डं दण्ड्येष्वतन्द्रितः ।
	शूले मत्यान् एवापक्ष्यन् दुर्बलान् बलवत्तराः ॥ ७।२० ॥

न केवलं दण्डप्रणीतौ गुणावाप्तिः, अप्रणीतौ मत्स्यस्य न्यायः प्रवर्तते ॥ ७।२० ॥

	अद्यात् काकः पुरोषाशं श्वावलिह्याद्धविस्तथा ।
	स्वाम्यं च न स्यात् कस्मिंश्चित् प्रवर्तेताधरोत्तरम् ॥ ७।२१ ॥

सर्वा धर्माण् (?) । काकश्वादयः ऋद्धिमद्भिः सर्वोत्तमैरपि देवैर्दण्डादृते न शक्यन्ते प्रतिवारयितुम् । किं पुनरन्यः । सुहृन्मित्रस्वजनवचनादिति ॥ ७।२१ ॥

एवं च सति:

	सर्वो दण्डजितो लोको दुर्लभो हि शुचिर्नरः ।
	दण्डस्य हि भयात् सर्वं जगद्भोगाय कल्पते ॥ ७।२२ ॥

प्रायण सर्वो दण्डजित एव लोकः, येन दुर्लभः स्वभावशुद्धः, शासनानुवर्ती । तदेतद्दण्डपातनं यद्यपि दुःखोत्पादनं तथापि प्रकल्प्यते शास्त्रेण, येनान्य उपायो धर्मस्थितेर्नास्तीति ॥ ७।२२ ॥

	देवदानवगन्धर्वा रक्षांसि पतगोरगाः ।
	ते ऽपि भोगाय कल्पन्ते दण्डेनैव निपीडिताः ॥ ७।२३ ॥

एवम् ईश्वरा अपि सन्तो देवादयो ऽनुग्रहोपघाताभ्याम् । दण्डभयादेवानुग्राह्यान् अनुगृह्णन्ति, उपघात्यांश्चोपघ्नन्ति । यदि च दण्डान् न बिभुरैश्वर्याद्यथाकामम् अभिप्रवर्तेरन्, न च प्रवर्तन्ते । अतो मन्यामहे देवादयो ऽपि दण्डभयादेव सत्यप्य् ऐश्वर्ये यथा कर्मानुग्रहोपघाताभ्यां वर्तन्ते न यथाकामम् इति अतिशयवचनेनैषा दण्डस्तुतिः ॥ ७।२३ ॥

तथा च:

	दुष्येयुः सर्ववर्णाश्च भिद्येरन् सर्वसेतवः ।
	सर्वलोकप्रकोपश्च भवेद्दण्डस्य विभ्रमात् ॥ ७।२४ ॥

अधार्यमाणे न्यायन् दण्डे वर्णनिमित्ता धर्मा दुष्येयुः । ये च धर्मार्थकामसेतवः ते च भुद्येरन् । किं बहुना, कः शक्नोति भगवन्तं दण्डं धर्मनामानं व्यवस्थाकारिणं बहुगुणत्वात् स्तोतुम् ॥ ७।२४ ॥

	यत्र श्यामो लोहिताक्षो दण्डश्चरति पापहा ।
	प्रजास्तत्र न मुह्यन्ते मेता चेत् साधु पश्यति ॥ ७।२५ ॥

एतद्रूपं मनुष्याणां प्रशस्तम् अभीष्टं चातस्तेनासता रूपकं कृत्वा स्तौति । अथ वा द्विरूपो दण्डः कुःखदो भयदश्चेति । यतस्तस्य द्वाभ्यां रूपाभ्यां स्तूयते भयहेतुत्वं श्यामतया दुःखहेतुत्वं च लोहिताक्षत्वेनेति, देवतारूपं वेदं शास्त्रप्रत्यक्षं यथाभूतम् अनेनानूद्यते । समाप्ता दण्डस्तुतिः ॥ ७।२५ ॥

	तस्याहुः संप्रणेतारं राजानं सत्यवादिनम् ।
	समीक्ष्य कारिणं प्राज्ञं धर्मकामार्थकोविदम् ॥ ७।२६ ॥

तस्य दण्डस्य प्रणेता जात्या क्षत्रियो ऽभिषेकादाधिपत्यप्रभावगुणयुक्तः । सत्यवादि नानवस्थितं दण्डं प्रीत्या प्रापयति, द्वेषेण वा वर्धयति । समीक्ष्य कारी दण्डावधारेण देशाध्यपेक्षया प्राज्ञो देशादीनाम् उत्सर्गापवाददर्शने । धर्मकामार्थेषु च पण्डितः तेषाम् अवस्थाविशेषज्ञः समचित्तः । तम् एवंविधं दण्डस्य प्रेणेतारम् आहुः ॥ ७।२६ ॥

एवंविधश्च:

	तं राजा प्रणयन् सम्यक् त्रिवर्गेणाभिवर्धते ।
	कामात्मा विषमः क्षुद्रो दण्डेनैव निहन्यते ॥ ७।२७ ॥

अदृष्टम् उत्सृज्य दृष्टेन चैनं प्रगुणीकरोति । येन सम्यक् प्रणीत एष त्रिवर्गेण प्रणेतारं वर्धयति । कामादिदिषैश्च दण्डेनैव निहन्यते ॥ ७।२७ ॥

यस्माद्:

	दण्डो हि सुमहत्तेजो दुर्धरश्चाकृतात्मभिः ।
	धर्माद्धि चलितं हन्ति नृपम् एव सबान्धवम् ॥ ७।२८ ॥

येषां स्वाभाविको विद्योपनीतश्च विनयस्ते कृतात्मानः । तैरयम् शको धारयितुम् । व्परीतं तस्माच्चलितं दण्द एव सबान्धवं हन्ति ॥ ७।२८ ॥

	ततो दुर्गं च राष्ट्रं च लोकं च सचराचरम् ।
	अन्तरिक्षगतांश्चैव मुनीन् देवांश्च पीडयेत् ॥ ७।२९ ॥

यदि नृपं सबान्धवं हत्वावतिष्ठेत दण्डः किं न लब्धं भवेत् । येन तु नैतावतावतिष्ठेत दण्डः किं न लब्धं भवेत् । येन तु नैतावतावतिष्ठते दुर्गादीन् अपि हन्ति । अन्तरिक्षगतान् द्युलोकगतांश्च देवादीन् अपि हन्ति । यस्मादितः प्रदानजीवना देवा मुनयश्चैतस्मादसम्यक्प्रणयनाद्देशादिविप्लवे तदिज्याविच्छेदेन हता एव देवादयो भवन्ति, येभ्यो न प्रदीयते । तथा च पौराणिकाः:
	वर्णाश्रमेभ्यस्त्विज्या तु लोके ऽस्मिन् या प्रवर्तते ।
	सर्वासां देवयोनीनां स्थितिहेतुः स वै स्मृतः ॥ इति ।

	सो ऽसहायेन् मूढेन लुब्धेनाकृतबुद्धिना ।
	न शक्यो न्यायतो नेतुं सक्तेन विषयेषु च ॥ ७।३० ॥

यस्माद्दण्डो दुष्प्रणीतो दृष्टम् अदृष्टं च हन्ति, अतो ऽसहायेन मूढेन लुब्धेनाकृतबुद्धिना विषयातिसेविनेति पञ्चभिरेतैर्दोषैर्युक्तेनाशक्यो नेतुम् । ॥ ७।३० ॥

एतद्विपरीतैश्च पञ्चभिर्गुणैर्युक्तेनासौ शक्यो नेतुम्, यतस्तत्प्रदर्शनायेदम् उच्यते:

	शुचिना सत्यसंधेन यथाशास्त्रानुसारिणा ।
	दण्डः प्रणयितुं शक्यस्सुसहायेन धीमता ॥ ७।३१ ॥

शुचिना जितेन्द्रियेण, सत्यसंधेन प्रकरणादलुब्धेन, यथाशस्त्रानुसारिणा अमूढेन, सुसहायेन नासहायेन मूर्खसहायेन वा, धीमता कृतशास्त्रप्रज्ञेन स्मृतिमता वा ॥ ७।३१ ॥

एवंविधश्च सन् राजा:

	स्वराष्ट्रे न्यायवृत्तः स्याद्भृशदण्डश्च शत्रुषु ।
	सुहृत्स्वजिह्मः स्निग्धेषु ब्राह्मणेषु क्षमान्वितः ॥ ७।३२ ॥

परराष्ट्रे तीक्ष्णदण्डतोच्यते, शौर्यप्रज्ञापनार्थम् । समानाभ्युदयप्रत्यवायः सुहृद्, यस्य कार्यानपेक्षं सुहृत्त्वं स स्निग्धः । तस्मिन् न कुटिलवृत्तिर्, अन्यस्मिंस्तु कार्यापेक्षया कुटिलवृत्तिरपि स्यात् । ब्राह्मणेषु क्षमान्वितः नियच्छन्न् अपि दण्डेन ब्राह्मणान् अकार्यकारिणः क्षमापूर्वं नियच्छेन् न तु क्रोधेन सहसैव च ॥ ७।३२ ॥

	एवंवृत्तस्य नृपतेः शिलोच्छेनापि (?) जीवतः ।
	विस्तीर्यते यशो लोके तैलबिन्दुरिवाम्भसि ॥ ७।३३ ॥

एवंवृत्तस्य राज्ञो ऽन्तरेणापि कोशं केवलेनैव सम्यग्दण्डप्रणयनेन विस्तीर्यते राजयशः, येन शक्नोति परराष्ट्राण्यप्यात्मीकर्तुं परिपालयितुं च ॥ ७।३३ ॥

	अतस्तु विपरीतस्य नृपतेरजितात्मनः ।
	संक्षिप्यते यशो लोके घृतबिन्दुरिवाम्भसि ॥ ७।३४ ॥

अतो विपरीतस्य राष्ट्रम् अपि संकुचति निर्गुणत्वात्, कुतो ऽन्यद्भविष्यति । सैषा दण्डप्रणयनस्तुतिः समाप्ता ॥ ७।३४ ॥

कस्मात् पुनरेतदेवम् । यद्मादेवंगुण एव:

	स्वे स्वे धर्मे निविष्टानां सर्वेषाम् अनुपूर्वशः ।
	वर्णानाम् आश्रमाणां च राजा सृष्टो ऽभिरक्षिता ॥ ७।३५ ॥

उपन्यासार्थम् उत्तरविवक्षार्थं चेदम् उक्तम् अप् सदुच्यते ॥ ७।३५ ॥

	तेन यद्यत् सभृत्येन कर्तव्यं रक्षता प्रजाः ।
	तत् तद्वो ऽहं प्रवक्ष्यामि यथावदनुपूर्वशः ॥ ७।३६ ॥

श्रोतॄणाम् अवधानार्थः श्लोकः ॥ ७।३६ ॥

	ब्राह्मणान् पर्युपासीत प्रातरुत्थाय पार्थिवः ।
	त्रैविद्यवृद्धान् विदुषस्तिष्ठेत् तेषां च शासने ॥ ७।३७ ॥

त्रयो ऽवयवा अस्येति त्रयी । तस्यां ग्रन्थार्थयोर्वृद्धास्ते त्रैविद्यवृद्धाः, तान् । अथ वा त्रैविद्याध्यायिनस्त्रैविद्यवृद्धाश्च वयस्थप्रज्ञया च त्रैविद्यवृद्धा, ये आन्वीक्षिक्यां दण्डनीत्यां च स्वभिविनीतास्ते विद्वांसः तान् विदुषः प्रातरुत्थायोपासीतानन्यचित्तः । यच्च ते ब्रूयुस्तच्चाविशङ्कितं कुर्यान् न हि ते किंचिदहितं राज्ञो वक्ष्यन्ति परमधार्मिकत्वात् ॥ ७।३७ ॥

	वृद्धांश्च नित्यं सेवेत विप्रान् वेदविदः शुचीन् ।
	वृद्धसेवी हि सततं रक्षोभिरपि पूज्यते ॥ ७।३८ ॥

इमान् अपरान् विद्यावृद्धान् ब्राह्मणान् धर्मायैव केवलाय सेवेत । येन वृद्धसेवी न केवलं धर्मेण युज्यते, लोके ऽपि च विश्वसनीयतमो भवति । अतश्च रक्षोभिरपि पूज्यते इत्युच्यते ॥ ७।३८ ॥

	तेभ्यो ऽधिगच्छेद्विनयं विनीतात्मापि नित्यशः ।
	विनीतात्मा हि नृपतिर्न विनश्यति कर्हिचित् ॥ ७।३९ ॥

विनयो हि द्विविधः: वाभाविकः आधेयश्च । शुश्रूषादिगुणयुक्तं च विद्या विनयति । अतो यद्यपि स्वभावतो विनीतात्मा भवेत्, तथाप्यभ्यासेन पाटवं जनयेत् । कस्मात् । पुनरियान् विनयाधाने यत्न आस्थीयते ॥ ७।३९ ॥

येन:

	बहवो ऽविनयान् नष्टा राजानः सुपरिग्रहाः ।
	वनस्थाश्चैव राज्यानि विनयात् प्रतिपेदिरे ॥ ७।४० ॥

उभयतोपदेशो हि विनयाधानादरार्थः ॥ ७।४० ॥

तानिदानीं (?) दर्शयति:

	वेनो विनष्टो ऽविनयान् नहुषश्चैव पर्थिवः ।
	सुदाः पैजवनश्चैव सुमुखि निमिरेव च ॥ ७।४१ ॥
	पृथुस्तु विनयाद्राज्यं प्राप्तवान् मनुरेव च ।
	कुबेरश्च धनैश्वर्यं ब्राह्मण्यं चैव गाधिजः ॥ ७।४२ ॥

त्रिभिः शॢओकैर्विनयस्य प्रत्यक्षफलतां वेनादिदृष्टान्तैर्दर्शयति विनयाधानप्ररोचनाय ॥ ७।४२ ॥

एवं च सत्याहितविनयो राजा:

	त्रैविद्येभ्यस्त्रयीं विद्यां दण्डनीतिं च शास्वतीम् ।
	आन्वीक्षिकीं चात्मविद्यां वार्तारंभांश्च लोकतः ॥ ७।४३ ॥

अधिगच्छेदिति वर्तते । त्रैविद्येभ्यो वेदाधिगमस्योक्तत्वाद्ब्रह्मचार्यवस्थायाम् एव तदर्थाधिगमार्थो ऽयं पुनरारम्भः सामर्थ्याद्वेदितव्यः । अनधिगताधिगमार्थो वा व्रतस्नातकपक्षे दण्डनीत्युपदिदिक्षया वा पुनरस्योपदेशो दृष्टान्तार्थवादार्थः । एवं दण्डनीतिविद्भ्यो दण्डनीतिम् अधिगच्छेत् । शाश्वतीम् इति स्तुतिपरम् एतत् । दन्डनीतेर्वेदवत् [आनन्त्यं नास्ति] । यद्यपि च दण्डनीत्याश्रयं सर्वं शक्यते लोकतो ग्रहीतुम्, दृष्टोपायसाध्यत्वात् तस्य, तथाप्यबुद्धा न प्रतिपद्येरन्, बुद्धाश्च दण्डपातने नियमेन वर्तेरन् । लोभान् परित्यज्यादृष्टम् अस्याङ्कनम् अस्य विवासनम् । इयांश्च पुनरयम् अस्य दण्ड इतीष्यते च नियमो, दृष्टप्रयोजनत्वान् नियमस्मृतेः । अतो राज्ञा दण्डनीतिरवश्यम् अध्येतव्या । आन्वीक्षिकीं चात्मविदां तद्विद्भ्यः । एवं च सत्ययं तयाहिततत्त्वविज्ञानो ऽभ्युदयोपनिपातापक्रमकालेषु हर्षविषादविकारोपशमप्रयोजनम् अध्यात्मप्रसंख्यानम् अवाप्य न राज्यतन्त्रं परिहापयिष्यति । प्रज्ञावाक्यक्रियावैशारद्यं चास्या जायते, आन्वीक्षिक्यधिगमे तच्चास्यागमिके विधौ सामन्तदूतसंवादादिषु सप्रयोजनं भवति । वार्तारंभांश्च कोशोपचयहेतून् लोकतो ऽधिगच्छेदिति वर्तते ॥ ७।४३ ॥

आहितविद्याविनयश्चायं राजा प्रयत्नतः,

	इन्द्रियाणां जये योगं समातिष्ठेद्दिवानिशम् ।
	जितेन्द्रियस्तु शक्नोति वशे स्थापयितुं प्रजाः ॥ ७।४४ ॥

श्रोत्रादीनां शब्दादिषु यथाशास्त्रं प्रवृत्तिरिन्द्रियजयः । स च वर्णधर्मेषूक्तो [मुख्यो विनय इति पुनरिहोपदिष्टः] ॥ ७।४४ ॥

कथं नामायं जितेन्द्रियः ।

	दश कामसमुत्तानि तथाष्टौ क्रोधजानि च ।
	व्यसनानि दुरन्तानि प्रयत्नेन विवर्जयेत् ॥ ७।४५ ॥

कामक्रोधसमुत्थयोर्दुःखयोरुपन्यासस्त्यागार्थः, कामक्रोधपरित्यागेन । तत्त्यागश्चेन्द्रियजयेनेत्युक्तम् । बलाबलम् अधुना व्यसनवर्गस्योच्यते, आदरार्थम् । कथं नामायं गुरुतरं व्यसनवर्गम् आदरेण जह्यात् ॥ ७।४५ ॥

	कामजेषु प्रसक्तस्तु व्यसनेषु महीपतिः ।
	वियुज्यते ऽर्थधर्माभ्यां क्रोधजेष्वात्मनैव तु ॥ ७।४६ ॥

अनयोस्तु वर्गयोः कामजेषु प्रसक्तः पानद्यूतगीतनृत्तवादित्रादिषु अर्थधर्माभ्यां वियुज्यते, येनार्थधर्माभ्याम् अविरोदेन नैषा प्रवृत्तिः संभवति । क्रोधजेष तु पैशुनसाहसादौ वर्तमानो द्वेष्यभावम् उपगतो नियतम् उच्छिद्यते ॥ ७।४६ ॥

	मृगयाक्षो दिवास्वप्नः परिवादः स्त्रियो मदः।
	तौर्यत्रिको वृथाट्या च कामजो दशको गणः ॥ ७।४७ ॥

कामज इत् कामादिच्छातो जातो विशिष्टकामार्थो वा । स च यः सुखोपभोगार्थो जायते । पूर्वानुभूतविषयानुचिन्तनसुखाद्वा कामपराणां जायते । येनातः कामज इत्युच्यते दशको गणः । कामजव्यसनवर्गस्वरूपनिर्देशो मृगयादिः । यानं मृगया । दिवास्वप्नः कर्मानुष्ठानकाले कर्मस्वव्यापारः । परिवादस्त्वमात्यादीनां क्रियमाणः स्वतन्त्रविरोधी संपद्येत,सर्वो हि पृष्टमांसभक्षणे क्रियमाणे राजकार्यषु न सम्यग् वर्तते, प्रशिथिलमानतया । अपरिवाद्यानां च परिवादे प्रसिद्धो दर्मविरोधः । स्त्रियो मद इत्येतद्द्वयं प्रतीतम् । तौर्यत्रिको नृत्तगीतवादित्राणि । वृथाट्या अप्रयोजनम् अटनम् । धर्मार्थसुखरहितम् ईषत्प्रयोजनं वा । एवं च सति सर्वम् एतद्राज्ञो ऽर्थविरोधेन वर्तते । अतो ऽस्य कामजव्यसनवर्गस्य परिहर्तव्यतयोपदेशो युक्ततरः ॥ ७।४७ ॥

	पैशुनं साहसं द्रोह ईर्ष्यासूयार्थदूषणम् । 
	वाग्दण्डजं च पारुष्यं क्रोधजो ऽपि गणो ऽष्टकः ॥ ७।४८ ॥

पैशुनं हेडकत्वं तच्च क्रोधात् क्रियते । एवं साहसं च । तच्च साधोर्नीचे कर्मणि नियोगः, कर्मोपरोधो वा निष्कारणम् । द्रोह उपांशुवधः, तन्त्रोपरोधो वा जीवत एव । ईर्ष्या विषयसाधारणत्वव्यावृत्तीच्छा । असूया परतुणोपघातार्था वाक्प्रवृत्तिश्चेष्टा वा, जिह्विकाधरविक्षेपहस्ताभिनयैः । अर्थदूषणम् अदानम् अपहरणं वा । वाग्दण्डजपारुष्यं प्रसिद्धार्थम् । एवं क्रोधजो ऽपि गणो ऽष्टकः ॥ ७।४८ ॥

	द्वयोरप्येतयोर्मूलं यं सर्वे कवयो विदुः ।
	तं यत्नेन यजेल् लोभं तज्जौ ह्येतौ गणावुभौ ॥ ७।४९ ॥

स्त्र्यादिषु लुब्धः कामजं गणं सेवते । प्रतिहतस्य च तत्र क्रोध इति । स एवम् अयं लोभः कामक्रोधयोः व्यसनवर्गयोः मूलम् उच्यते । उपदेशप्रयोजनं तु तत्त्यागे व्यसनवर्गद्वयाभावः प्रदर्शितो यथा स्यात् कारणाभावात् । अथ वान्यायेन परद्रव्यादानं लोभात् क्रियते, मृगयायां च वर्तमानः स्वतन्त्रावसादादवश्यम् अन्यायेन परद्रव्याण्यादत्ते । यश्च मृगयापरित्यागे वर्तते, अवश्यम् असौ स्वतन्त्रसिद्ध्यर्थं कोशोपचयहेत्वनुष्ठाने यतेत, तत्र च व्यापृतस्य मृगयायाम् अप्रवृत्तिः । एवं दिवास्वप्नादिषु अपि व्याख्येयम् । अक्षेषु तु प्रसिद्दैव लोभात् प्रवृत्तिः । एवं क्रोधजेष्वपि पैशुनादिषु वर्तमानो लुब्ध एवान्तं गच्छति । केवलेन तु क्रोधेन प्रवर्तमानः स्वल्पके वा विआशे ऽवतिष्ठते, उपशमं वा गच्छति । व्यसनवर्गद्वयासेविनः कार्यसामान्याद्वा लोभस्य द्वयोरप्येतयोर्व्यसनवर्गयोर्मूलं लोभ उच्यते । यथाश्रुतार्थासंभवादितरत्र च सामर्थ्यात् सो ऽयम् अत्र निन्दातिशयः, परित्यागादरार्थो राज्यतन्त्रसिद्धय इति ॥ ७।४९ ॥

	पानम् अक्षाः स्त्रियश्चैव मृगया च यथाक्रमम् ।
	एतत् कष्टतरं विद्याच्चतुष्कं कामजे गणे ॥ ७।५० ॥

दिवास्वप्नादिभ्यो ऽयं चतुष्को कष्टतर इति प्रसिद्धम् इतीदं व्याख्येयम् ॥ ७।५० ॥

	दण्डस्य पातनं चैव वाक्पारुष्यार्थदूषणे ।
	क्रोधजे ऽपि गणे विद्यात् कष्टम् एतत् त्रिकं सदा ॥ ७।५१ ॥

अयम् अपि त्रिको गणः पैशुनादिभ्यः पापीयान् इति सुप्रतीतम् ॥ ७।५१ ॥

	सप्तकस्यास्य वर्गस्य सर्वत्रैवानुषङ्गिणः ।
	पूर्वं पूर्वं गुरुतरं विद्याद्व्यसनम् आत्मवान् ॥ ७।५२ ॥

पानद्यूतयोः पानं गरीयः । तत्र हि संज्ञाप्रणाशः, अनुमत्तस्योन्मत्तत्वम् अप्रेतस्य प्रेतत्वं [कौपीनदर्शनं] श्रुतप्रञाप्रहाणं मित्रहानिः सद्भिर्वियोगः, असद्भिश्च प्रयोगः, गीतादिषु चार्थघ्नेषु प्रसङ्गः, रहस्यमन्त्रप्रकाशं मदवेगेनेति पानदोषाः । द्यूते तु जितम् एवाक्षविदुषा अनक्षज्ञस्यापि पाक्षिकः पराजयः । द्यूतस्त्रीव्यसनयोश्च द्यूतं गरीयः । येन तदेव जितद्रव्यं तस्याप्य् [आमिषं] भवति, तथा तन्निमित्तो वैरानुबन्धः । जयः साधारणः केवलः पराजयो ऽनुभक्तनाशः । मूत्रपुरीषवेगधारणाच्च शरीरतन्त्रशैथिल्यं व्याधिनिदानम् आसेवनेन क्षुद्रादिभिश्च पीडातिशयेन । मातर्यपि च मृतायां दीव्यत्येव कितवः, कृच्छ्रेषु च पृच्छ्यमानः सुहृद्भिरपि कुप्यतीति द्यूतदोषाः । स्त्रीव्यसने त्वपत्योत्पत्तिः, प्रतिकर्मभोजनभूयिष्ट्गम् (?) अनुसवनं धर्मार्थपरिग्रहः । शक्या च स्त्री राजहिते नियोक्तुम् अपवाहयितुं वा । स्त्रीमृगयाव्यसनयोः स्त्रीव्यसनं गरीयः । अदर्शनं कार्याणाम्, स्त्रीव्यसनासङ्गेषु राजकार्येषु निर्वेदः । कालातिपातनम् । धर्मलोपः । पानदोषानुबन्धः । अर्थघेषु च नृत्तादिषु प्रसङ्ग इति । मृगायां तु व्यायामः पित्तश्लेषमेधःस्वेदादिनाशः । चले स्थिरे च काले लक्षपरिचयः । प्रहरणवैशारद्योपजननं ग्राम्यजनपरिचयश्चेति । एवं कामजस्य चतुष्कस्य स्ववर्गे पूर्वं पूर्वं पापीयः । ततस्तेषां पूर्वं पूर्वं यत्नतः परिहरेत् । क्रोधजस्य तु त्रिकस्य दण्डपातनवाक्पारुष्ययोर्दण्डपातनं गरीयः । दण्डपातने हि शरीरविनाशादशक्यं प्रतिसन्धानम्, वाक्पारुष्ये त्वमर्षजः क्रोधाग्निः शक्यते दानमानाम्भोभिः शमयितुम् । वाक्पारुष्यार्थदूषणयोर्वाक्पारुष्यं गरीयः । तेजस्विनो हि परुषवचनस्य चित्तसंक्षोभे भेषजं नासादयन्ति । तथा च प्रवादः:
	स्थिरं स्वाधिम् इतं गाढं भित्त्वास्तिसंप्रवेशित 
	निःशल्यम् अङ्गान् कृन्तन्ति न वाचो हृदयादपि ॥
	संरोहति शरैर्विद्धं वनं परशुना हतम्
	वाचा दुरुक्तं बीभत्सं न रोहति परिक्षतम् ॥
भाग्यायत्तत्वादर्थस्य च तेजस्विनो ऽर्थदूषणं न गणयन्ति । एवम् एवास्यापि क्रोधजस्य त्रिकस्य पूर्वं पूर्वं गरीय इति व्याख्यातम् ॥ ७।५२ ॥

	व्यसनस्य च मृत्योश्च व्यसनं कष्टम् उच्यते ।
	व्यसन्यधो हि व्रजति स्वर्यात्यव्यसनी मृतः ॥ ७।५३ ॥

व्यसननिन्देयं सामान्यतस्तत्परिहारार्थम् । यद्यपि मृत्युव्यसने सर्वहरे, तथाप्ययम् अनयोर्विशेषः: मृत्युरस्मिन्न् एव लोके सर्वहरः, व्यसनं पुनरुभयोरपि लोकयोरिति । अथ वा यथाश्रुत एवास्य श्लोकस्यार्थो वचनीयः । एवं च ब्रुवता कामक्रोधजानां पुरुषधर्माणां व्यसनीभूतानां प्रतिषेध उक्तो भवति, न त्व् ईषदासेवनेन । येनाभ्यस्यामाना ह्येते व्यसनीभूता धर्मार्थप्राणहरा भवन्ति राज्यतन्त्रशैथिल्यन् । अपि चात्यन्तासेवनम् अप्युक्तम्, राज्ञ शक्यं चेति । यतो व्यसनाख्यानाम् एषां प्रतिषेधः । एवम् अव्यसनस्य राज्ञो गुणवत्सहायसंपदर्थम् अमात्यलक्षणम् इदम् अधुनोच्यते ॥ ७।५३ ॥

	मौलाञ् छास्त्रविदः शूरांल् लब्धलक्षान् कुलोद्गतान् ।
	सचिवान् सप्त वाष्टौ वा प्रकुर्वीत परीक्षितान् ॥ ७।५४ ॥

[मूलम्] अन्वयम्, अन्वयागता जानपदाश्च मौलाः । शास्त्रविद्ग्रहणेन तु सर्वे ऽमात्यगुणा गृह्यन्ते, सामर्थ्यात् । तद्यथा प्राज्ञः स्ववग्रहः धारयिष्णुर्दक्षो वाग्मी प्रगल्भः प्रतिपत्तिमान् उत्साहप्रभावयुक्तः क्लेशसहः शुचिर्मैत्रः शीलबलार्योग[सत्त्व]युक्तः स्तम्भचापलहीनस् [संप्रियो] वैरा[णाम् अकर्तेत्यमात्यसंपत् । शूरशब्देन राजका]र्येषु शरीरकलत्रापत्यधनादिष्वपि निरपेक्षो गम्यते । अथ वा प्रसिद्ध्यपेक्ष एवास्यार्थः । लब्धलक्षग्रहणेन च परिदृष्टाभ्यस्ततत्कर्मा गृह्यते । [कुलोद्गता हि सामान्यतो ऽका]र्येषु न प्रवर्तन्ते । सचिवशब्दः सहायपर्यायः । सप्ताष्टग्रहणं नियमार्थम् । येनाल्पानाम् एकचित्ततादोषः, बहूनां मन्त्रभेदः पक्षवि[भागत् [?] । सुपरीक्षितान् इति धर्मार्थकामभयोपधाभिः । सेयं परी]क्षोच्यते । पुरोहितः स्वल्पे कार्ये राज्ञा व्याजेनाक्षिप्तो ऽमृष्यमाणः सशपथम् एकैकम् अमात्यम् उपजपेत् । "अधार्मिको ऽयं रा[जा] । साधु धार्मिकम् एकं कुलीनम् अवरुद्धम् एकप्रग्रहं सामन्तम् आटविकं वा प्रतिपादयामः । अन्यभ्यश्च मन्त्रिभ्य एतद्रोचते । भवतस्तु कथम्" इति । प्रत्याख्याने धर्मोपधाशुद्धः । सेनापतिरसत्प्रतिग्रहेणावक्षिप्तो राज्ञा सर्वप्रत्यक्षं बहुनार्थसंप्रदानेनाप्तपुरुषैरेकैकम् अमात्यम् उपजपेद्राजविनाशाय । "एतच्च सर्वमन्त्रिभ्यो रोचते, अथ कथं भवतः" इति । प्रत्याख्याने ऽर्थोपधाशुद्धः । परिव्राजिकान्तःपुरे लब्धविश्वासा एकैकम् अमात्यम् उपजपेत् "राजमहिषी भवन्तं कामयते तत्कृतसमागमोपाया च" [इति प्रत्याख्यान (?) कामोपधाशुद्धः । राजप्रयुक्ता एव केचित् पुरुषाः प्रवादम् आविष्कुर्युः, "कृतसमयैरमात्याइ राजा हन्यते" इति । उपलब्धप्रवाद] आप्तपुरुषः कश्चिदमात्येषु मन्त्रम् अवश्रावयेत् "इमं प्रवादम् उपश्रुत्य भवतां निग्रहो राज्ञावधृतः" इति । तेषाम् एव चान्यतमः कृतसंवित्कः प्रत्येकं तान् राजामात्येषूत्साहयेत् । तत्र ये प्रत्याचक्षते ते भयोपधाशुद्धाः ।
	अथ वा मौलांस्तावत् कुर्यादर्थसमाहर्तॄन् संनिधातॄन् अर्थव्यवहारिणः । शास्त्रविदः कुर्यात् प्रज्ञासचिवान् । शूरांस्तु दण्डातिशयव्यवहारिणः कुर्यात् । सर्वांश्चैतान् लब्धलक्षान् दृष्टशौचानुरागसामर्थ्यान् इत्यर्थः । कुलोद्गतान् इति चैतत् सर्वेषां पूर्वविशेषणम् । सचिवान् सप्त वाष्टौ वेति यथा संभवं राजकार्येषु प्रसमीक्ष्य कुर्यात् । सुपरीक्षितान् इति चैतत् सर्वामात्यविशेषणम् । कथम् । प्रणिधिभिः सर्वोपधाशुद्धान् इत्यर्थः। इयं परीक्षा राजविषयादन्यत्र, न तु पूर्ववत् । इतरथा ह्येतदेव शुद्धिभेदे हेतुः स्यात् । अमात्यानां व्युत्पत्तावमात्या नानाकर्मप्रयोजना राज्ञा परिगृह्यन्ते ॥ ७।५४ ॥ 

यस्मात्,

	अपि यत् सुकरं कर्म तदप्येकेन दुष्करम् ।
	विशेषतो ऽसहायेन किम् उ राज्यं महोदयम् ॥ ७।५५ ॥

एवं च सति मन्त्रिणाम् अविधानादन्यत्रैत एव यथासंभवं राज्ञो मन्त्रिणः स्युः । तथा च कृत्वोक्तम् एवेति ॥ ७।५५ 

तत्र ये तेषां मन्त्रिसचिवः,

	तैः सार्धं चिन्तयेन् नित्यं सामान्यं संधिविग्रहम् ।
	स्थानं समुदयं गुप्तिं लब्धप्रशमनानि च ॥ ७।५६ ॥

तैः सह संधिव्ग्रहादौ षाड्गुण्ये सामान्यं गुणदोषबलाबलं विचारयेत् । स नातिरहस्यम् । यत् त्विदं कर्तव्यावधारणं परमरहस्यं तत् स्वचित्तेनैव व्यवस्येत् । एवम् अस्य राज्ञः परप्रणेयता न भवति । किं चान्यत् स्थानं तैस्सार्धं चिन्तयेदिति वर्तते । तत् पुनश्चतुर्विधम्: दण्डकोशपुरराष्ट्राणि । तत्र दण्डो हस्त्यश्वरथपदातयः । तेषां प्रतिकर्मपोषणरक्षणादि चिन्त्यम् । तथा कोशस्य हेमरूप्यबाहुल्यम् आयव्ययरक्षणानि च चिन्त्यानि । तथा राष्ट्रस्य देशप्रयायस्य स्वाजीव आत्मसंधारणः परसंधारणो, आपदि स्वारक्ष्यः, पशव्यः शत्रुद्वेषि सीताप्रायो गुप्तगोचरः, पशुमान् अदेवमातृकः, आपदि च दण्डकरसह इत्येवमादि चिन्त्यम् । पुरस्य वक्ष्यति: तत् स्यादायुधसंपन्न इत्येवमादि ।
	अथ वा स्थानं स्वदेशादप्रच्यवनम् । एवं समुदयाश्चिन्त्याः । ते च कृषिर्व्रजो गुल्मस्थानं वणिक्पथः शुल्कदण्ड इत्येवमादयः । गुप्तिं स्वराष्ट्रगतां वक्ष्यति । लब्धप्रशमनानि देवताश्रमविद्व्यावतां धार्मिकाणां च शूराणां च दानमानत्यागायोगः । उचितानां चाभ्यनुज्ञानम् । सर्वबन्धनमोक्षः । अनुग्रहो दीनानाथव्याधितानाम् । उत्सवानां चापूर्वाणां प्रव[र्तनं, प्रवृत्तानाम् अनुवृत्तिः । यच्च कोश]दण्डोपघातकम् अधार्मिकं वा चारित्रं तदपनीय धर्मव्यवहारं स्थापयेत् । आह च: "चारित्रम् [अकृतं धर्म्यं कृतं चान्यैः प्रवर्तयेत्, प्रवर्तयेन् न चाधर्म्यं कृतं चान्यैर्निवर्तयेत्" इति । एवं] स्थानादीनि चिन्त्यानि ॥ ७।५६ ॥

	तेषां स्वं स्वम् अभिप्रायम् उपलभ्य पृथक् पृथक् ।
	स्मस्तानां च कार्येषु विदध्याद्धितम् आत्मनः ॥ ७।५७ ॥

परतः प्रज्ञाम् उपादित्समानस्तान् मन्त्रि[ण एकैकशः पृच्छेत्] समस्तांश्च । यत्कारणं कश्चिद्धि पुरुषः परिषद्यप्रतिभानवान् भवति, रहसि च प्रगल्भः परिषदि च घट्टितप्रज्ञो भवति । यतस्तान् अपक्ष्योभयथा पृच्छेत् । ते यदुक्तवन्तस्तद्व्यवस्येत्, तदन्यतमोपदिष्टं यावदप्रत्यनीकं निर्दोषं च ॥ ७।५७ ॥

	सर्वेषां तु विशिष्टेन ब्राह्मणेन विपश्चिता ।
	मन्त्रयेत परं मन्त्रं राजा षाङ्गुण्यसंयुतम् [?] ॥ ७।५८ ॥

अधिकतरप्रज्ञो हि ब्राह्मणो धार्मिकत्वाच्च निर्दोषतया विश्वसनीयः ॥ ७।५८ ॥

एवं च सति,

	नित्यं तस्मिन् समाश्वस्तः सर्वकार्याणि निक्षिपेत् ।
	तेन सार्धं विनिश्चित्य ततः कर्म समाचरेत् ॥ ७।५९ ॥
	अन्यान् अपि प्रकुर्वीत शुचीन् प्राज्ञान् अवस्थितान् ।
	सम्यग् अर्थसमाहर्तॄन् अमात्यान् सुपरीक्षितान् ॥ ७।६० ॥

मन्त्रिगुणयुक्तान् एतान् अपि कुर्यात् सर्वोपधाभिदृष्टतया च सुपरीक्षितान् । अर्थसअमाहर्तॄन् संनिधातॄन् [सप्ताष्टौ] वा संख्यानियमापवादो ऽयं राजसहायानाम् उच्यते ॥ ७।६० ॥

	निवर्तेतास्य यावद्भिरितिकर्तव्यता नृभिः ।
	तावतो ऽतन्द्रितान् दक्षान् प्रकुर्वीत विचक्षणान् ॥ ७।६१ ॥

कार्यपरिमाणेनाइषां राज्ञः सचिवानां संग्रहः स्यात् । यत्कारणं कार्यसमावेशादन्येनोपयोगेन हि कश्चिद्विषादं गच्छेत्, समर्थो ऽपि च प्रमाद्यति ॥ ७।६१ ॥

	तेषाम् अर्थे नियुञ्जीत शूरान् दक्षान् कुलोद्गतान् ।
	शुचीन् आकरकर्मान्ते भीरून् अन्तर्निवेशने ॥ ७।६२ ॥

तेषाम् अर्थे शुचयो ऽर्थस्यायव्यययोः स्थाप्याः । दृष्टकर्मतयाविषादिनः शूरा बलाध्यक्षा भीरवस्तु भोजनादौ नियोक्तव्याः । सर्वे चैते दक्षाः कर्याः, ते हि द्वन्द्वोपनिपातान् अपरिगणय्योत्थानशीलतया स्वामिनः कार्यकालं नातिपातयन्ति ॥ ७।६२ ॥

	दूतं चैव प्रकुर्वीत सर्वशास्त्रविशारदम् ।
	इङ्गिताकारचेष्टज्ञं शुचिं दक्षं कुलोद्गतम् ॥ ७।६३ ॥

दूतो ऽमात्यगुणसंपदुपेतः कार्यः, सर्वशास्त्रविशारदोपदेशात् । इमाश्चेङ्गिताकारचेष्टा दूतेनावश्यं वेदितव्याः । परविषये राज्ञः । तत्र संधित्सत इमानीङ्गितानि दूतस्यादरेण सम्प्[अरिग्रहः, विश्वसनम्, मुहुः संपूजनम्, तद्वाक्यस्य चानसूयाभिनन्दनम् । एतान्येव विपर्यस्तानि विजिघृक्षतः । आकारः खलु शरीरगतः, म्लानमुखता वर्णविपर्ययः । तूष्णींभावो दीर्घोष्णनिश्वासादिः शरीरविकारो दैन्यं सूचयति । प्रसन्नमुखता वाक्यवैशारद्यं शरीरसंस्कार इत्येवमादि हर्षम् सूचयति । चेष्टासु कर्मस्वनभ्युत्थानं दैन्यम् आविष्करोति कार्यव्यापद्विषादानुगतम्, अभ्युत्थानं पुनर्हर्षं विपर्यये । शुचित्वम् अस्य दूतस्य स्त्रीगते ऽर्थगते [च] । स च विशेषेणोपदिश्यते । स्त्रीसंबन्धे मन्त्रभेदः परिभवश्चार्थग्रहणे कार्यहानिः । कुलोद्गतप्रयोजनम् उक्तम् ॥ ७।६३ ॥

कस्य पुनर्हेतोरादरेण दूतलक्षणम् इदं कथ्यते, यस्मात् ।

	अनुरक्तः शुचिर्दक्षः स्मृतिमान् देशकालवित् ।
	वपुष्मान् वीतभीर्वाग्मी दूतो राज्ञः प्रशस्यते ॥ ७।६४ ॥

अनुरक्तो ऽहार्यो भवति । शुचिरर्थे स्त्रीषु चाभेद्यो भवति । दक्षो देशकालौ नातिक्रामति । स्मृतिमान् स्वामिसंदेशम् अपरिमुषितस्मृतिप्रसङ्गेन कथयति । देशकालवित् सर्वत्र कार्यसाधकः । वपुष्मान् अनाधृष्यो भवति, प्रियदर्शनत्वाच्च ग्राह्यवाक् । वीतभीः स्वामिसंदेशं परुषम् अप्यवितथम् आचष्टे । पौनः पुन्येन । वाग्मी संदेशस्योत्तरप्रतिवचनसमर्थो भवति । किमर्थम् अयं दूतलक्षणादरोपदेश एवं क्रियते ॥ ७।६४ ॥

	अमात्ये दण्ड आयत्तो दण्डे वैनयिकी क्रिया ।
	नृपतौ कोशराष्ट्रे तु दूते संधिविपर्ययौ ॥ ७।६५ ॥

यथा बलाधिकृते हस्त्यश्वादिबलम् आ[यत्तम् । । । राजसमुद्यमेन राष्ट्रम् अ]भिप्रायेण वर्धते, तदुपेक्षया च क्षीयते । एवं दूते संधिविग्रहावायत्तावित् भूतार्थसंबन्धेनैषा दूतस्तुतिः । यतश्चैतदेव मतम् ॥ ७।६५ ॥

	दूत एव [हि संधत्ते भिनत्त्येव च संहतान् ।
	दूतस्तत् कुरुते] कर्म येन भिद्येत मानवाः ॥ ७।६६ ॥

मन्त्रस्य हि भेदेन संवरणेन चेदम् उभयं करोतीत्युच्यत इति ॥ ७।६६ ॥

	स विद्यादस्य कृत्येषु निगूढेङ्गितचेष्टितैः ।
	[आकारम् इङ्गित्]तं चेष्टां भृत्येषु च राजशत्रुषु ॥ ७।६७ ॥
	बुद्ध्वा च सर्वं तत्त्वेन परराजचिकीर्षितम् ।
साध्वसाधु वा सभृत्यवर्गस्य
	तथा प्रयत्नम् आतिष्ठेद्यथात्मानं न पीडयेत् ॥ ७।६८ ॥

स्वामिनो ऽपीडया संधिविग्रहादि प्रतिपत्तव्यं दूतेन । तथा राजधानीम् अनुज्ञातः प्रविशेत् । आटविकान्तपालैः सह संदध्यात् । युद्धोपरोधभूमिम् अवेक्षेत । दुर्गराष्ट्रप्रमाणं सारं चोपलेभेत । प्राणाबाधे ऽपि च शासनं यथोक्तं ब्रूयात् । पूजया नोत्सिक्तः स्यात् । वाक्यम् अनिष्टं सहेत । पानं वर्जयेत् । कृत्यप्क्षान् उपजपेत् । अनुरागापरागौ च यातव्यप्रकृतीनां विद्यात् । स्वबलपरिमाणं च नाचक्षीत, केनचिदज्ञानविक्षेपादिना व्याजेन । यच्चान्यदपि यातव्यारम्भसहकारि तत् सर्वं बन्धुरत्नापहरणं चारज्ञानादि चानुतिष्ठेत् ॥ ७।६८ ॥

	जाङ्गलं सस्यसंपन्नम् आर्यप्रायम् अनाविलम् ।
	रम्यम् आनतसामन्तं स्वाजीव्यं देशम् आवसेत् ॥ ७।६९ ॥

जाङ्ल्गलं नानाविधधान्यमूलफलपुष्पतृणेन्धनहेतुम् । सस्यसंपन्नं दुर्भिक्षरहितम् । आर्यप्रायं ब्राह्मणभूयिष्ठं धर्मादिपरिपालननिमित्तम् । अनाविलं श्वापदसरीसृपतस्करदंशमशकादिभिरनाकुलम् । रम्यं सर्वर्तुकुसुमसमृद्धपादपोद्यानादिभिः । आनतसामन्तं प्रह्वीभूतविनतसामन्तम् । स्वाजीव्यं प्रसन्नसलिलजलाशयम् अतिविशंकटगृहप्रासादमालिनम् । एभिश्च जाङ्गलादिभिरन्यैश्च देशगुणैः संपन्नं देशम् आवसेत् ॥ ७।६९ ॥

	धन्वदुर्गं महीदुर्गम् अब्दुर्गं वार्क्षम् एव वा ।
	नृदुर्गं गिरिदुर्गं वा समाश्रित्यावसेत् पुरम् ॥ ७।७० ॥

प्राकारेण वेष्टितं विष्कम्भद्विगुणोत्सेधेनैष्टिकेन शैलेन वा द्वादशहस्त्[आदूर्ध्वम् उ]च्छ्रितेन तालमूलेन कपिशीर्षचिताग्रेण । । । दृढवप्रेण परिष्कृतं महीदुर्गम् । अगाधेनानास्रावणीयेन चोदकेन परिवेष्टितम् अब्दुर्गम् । समन्ततो ऽर्धयोजनमात्रं घनमहावृक्षचितं वार्क्षदुर्गम् । चतुरङ्गबलाधिष्ठितं प्रवरायुधीयपुरुषप्रायं नृदुर्गम् । गिरिपृष्टं दुरारोहम् एकमार्गानुगतम् [अन्तर्]नदीप्रस्रवणोदमं गिरिदुर्गम् ॥ ७।७० ॥

	सर्वेण तु प्रयत्नेन गिरिदुर्गं समाश्रयेत् ।
	एषां हि बाहुगुण्येन गिरिदुर्गं विशिष्यते ॥ ७।७१ ॥

एषां दुर्गाणाम् अनाधृष्यतमत्वाद्गिरिदुर्गं श्रेष्ठम् ॥ ७।७१ ॥

	त्रीण्याद्यान्याश्रितास्त्वेषां मृगगर्ताश्रयाप्चराः ।
	त्रीण्युत्तराणि क्रमशः प्लवङ्गमनरामराः ॥ ७।७२ ॥
	यथा दुर्गाश्रितान् एतान् नोपहिंसन्ति शत्रवः ।
	तथारयो न हिंसन्ति नृपं दुर्गसमाश्रयम् ॥ ७।७३ ॥

दृष्टानत्श्लोकावादरप्रतिपत्त्यर्थौ ॥ ७।७२–७३ ॥

	एकः शतं योधयति प्राकारस्थो धनुर्धरः ।
	शतं दशसहस्राणि तस्माद्दुर्गं विधीयते ॥ ७।७४ ॥

प्रत्यक्षफलत्वं महीदुर्गस्य दर्शयति । एवं च तस्मिन् तस्मिन् दुर्गे गुणो वेदितव्यः ॥ ७।७४ ॥

	तत् स्यादायुधसंपन्नं धनधान्येन वाहनैः ।
	ब्राःमणैः शिल्पिभिर्यन्त्रैर्यवसेनोदकेन च ॥ ७।७५ ॥

दुर्गोपरोधकालप्रयोजनवतां प्रदर्शनार्थः श्लोकः । एवं च सत्यन्यदपि यत् कालप्रयोजनं वधशल्यविषवैद्यमौहूर्तिकादि तदपि ग्राह्यम् ॥ ७।७५ ॥

	तस्य मध्ये सुपर्याप्तं कारयेद्गृहम् आत्मनः ।
	गुप्तं सर्वर्तुकं शुभ्रं जलवृक्षसमन्वितम् ॥ ७।७६ ॥

आत्मतन्त्रानुरूपम् असंबाधं यथर्तुस्थानं सुरुङ्गादियुक्तं च गृहं कारयेत् ॥ ७।७६ ॥

	तदध्यास्योद्वहेद्भार्यां सवर्णां लक्षणान्विताम् ।
	कुले महति संभूतां हृद्यां रूपगुणान्विताम् ॥ ७।७७ ॥

राज्यतन्त्रसहायार्थं महतः कुलादित्येतत्संबन्धेन सवर्णादीनाम् उक्तानाम् अनुवादः ॥ ७।७७ ॥

	पुरोहितं च कुर्वीत वृणुयादेव चर्त्विजः ।
	ते ऽस्य गृह्याणि कर्माणि कुर्युर्वैतानिकानि च ॥ ७।७८ ॥

अमात्यगुणैर्ब्राह्मणगुणैश्च युक्तः पुरो[हितः स्]यात् । ऋत्विजस्तु ब्राह्मणगुणयुक्ता एव ॥ ७।७८ ॥

	यजेत राजा क्रतुभिर्विविधैराप्तदक्षिणैः ।
	धर्मार्थं चैव विप्रेभ्यो दद्याद्भोगान् धनानि च ॥ ७।७९ ॥

इमे अधिके यागदाने राज्ञो विधीयेते । नित्यवदेवानयोरप्यकरणे प्रत्यवाय एव ॥ ७।७९ ॥

	सांवत्सरिकम् आप्तैश्च राष्ट्रादाहारयेद्बलिम् ।
	स्याच्चाम्नायपरो लोके वर्तेत पितृवन् नृषु ॥ ७।८० ॥

यथोक्तेभ्य आयस्थानेभ्य आम्नायप्रामाण्येन षष्ठाष्टमभागग्रहणादिना बलिम् आहारयेत् । [करदेष्वन्येषु च पितृवत्] स्यात् । 

	अध्यक्षान् विविधान् कुर्यात् तत्र तत्र विपश्चितः ।
	ते ऽस्य सर्वाण्यवेक्षेरन् नॄणां कार्याणि कुर्वताम् ॥ ७।८१ ॥

सुवर्णकोष्ठागारप्ण्यकुप्यायुधतुलाशुल्कनौहस्त्यश्वरथपदात्यध्यक्षादीन् विविधान् विपश्चितः स्थापयेत् । सर्व एते अमात्यगुणसंपद्युक्ता विज्ञेयाः ॥ ७।८१ ॥

	आवृत्तानां गुरुकुलाद्विप्राणां पूजको भवेत् ।
	नृपाणाम् अक्षयो ह्येष निधिर्ब्राह्मो विधीयते ॥ ७।८२ ॥

इदम् अपि स्नातकेभ्यो नियमदानं राज्ञो विधीयते । एतेभ्यो ऽपि ह्यददतः प्रत्यवायः । तथा चोक्तम् "अदित्संस्त्यागम् अर्हति" (म्ध् १०।११३) इति ॥ ७।८२ ॥

	न तं स्तेना न चामित्रा हरन्ति न च नश्यति ।
	तस्माद्राज्ञा निधातव्यो ब्राह्मणेष्वक्षयो निधिः ॥ ७।८३ ॥

यथा स्तेना आटविका अमित्रा नृपद्रव्यापहारिणः न तथा ब्राह्मणादिभ्यो हिरण्यादिदानेन निधेः कुतश्चिद्विनाश इत्यर्थवादो ऽयं नियतदानस्तुत्यर्थः ॥ ७।८४ ॥

अयं चान्यः ।

	न स्कन्दते न व्यथते न च नश्य्ति कर्हिचित् ।
	वरिष्ठम् अग्निहोत्रेभ्यो ब्राह्मणस्य मुखे हुतम् ॥ ७।८४ ॥

यथा स्कन्ना आहुतिर्दोषाय पात्रभेदाच्च व्यथिता, अविज्ञातदेवता च यथा यथानश्यति । तथा च ब्राह्मणम् "अर्धा ह वा एषाहुतिर्या देवताम् अविज्ञाय हुता" । एवं च सति या आहुतेर्दोषत्रयेण निन्दा सा प्रकृतब्राह्मणदानस्तुत्यर्था । तथा चोक्तम् "वरिष्ठम् अग्निहोत्रेभ्यः" इति । अग्निहोत्रेभ्यो ऽग्निहोत्रादिभ्य इत्यर्थः । सर्वं नित्यकर्मोपसंग्रहार्थम् एतदेवं विज्ञेयम् । मुखग्रहणाच्चान्नदानम् इति केचिदाहुः । तदयुक्तम् । "पाण्यास्यो हि द्विजः स्मृतः" (म्ध् ४।११७) इति वचनात्, सर्वप्रतिग्रहविषयम् एतद्विज्ञेयम् ॥ ७।८४ ॥

इदं चान्यत् ।

	समम् अब्राःमणे दानं द्विगुणं ब्राह्मणब्रुवे ।
	सहस्रगुणम् आचार्ये त्वनन्तं वेदपारगे ॥ ७।८५ ॥

इतश्चैतेभ्यो देयम् । गुणवत्स्नातकब्राह्मणनियमदानस्तुतिप्रकरणादब्राह्मणादिग्रहणम् इदं विद्वद्दानप्रशंसार्थं वेदितव्यम् । कथं कृत्वा । अब्राह्मणब्राह्मणब्रुवोर्नोपपद्यते । उक्तं च:
	वेदविद्याव्रतस्नाताञ् श्रोत्रियान् गृहम् आगतान् ।
	पूजयेद्धव्यकव्याभ्यां विपरीतांस्तु वर्जयेत् ॥ इति । (म्ध् ८।६३)
न चायं फलविधिः, फलविधौ हि काम्यदानस्य स्यात् । एवं च यथोक्तार्थसामर्थ्यान् नायं फलविधिः कल्पोपदेशार्थः श्लोकः । अन्यथा हि प्रकरणम् उपरुध्येतेति । अथ वा यथोक्ते दीनानातनिमित्ते अब्राह्मणादिदाने पात्रविशेषात् फलविशेषप्रदर्शनार्थः स्यादयं राज्ञां विशेषधर्मः । यत्कारणं न ह्यकस्मात् प्रशंसा स्यादिति ॥ ७।८५ ॥

तथा चोत्तरश्लोकः।

	पात्रस्य हि विशेषेण श्रद्दधानतयैव च ।
	अल्पं वा बहु वा प्रेत्य दानस्यावाप्यते फलम् ॥ ७।८६ ॥

एवं च सति यथा पात्रविशेषात् फलविशेषः, एवं दाने समानेभ्यो ऽपि ब्राह्मणेभ्य इति पात्रविशेषापवादो ऽयं विज्ञेयः । पूर्वश्लोकार्थस्य तु द्वितीयस्येदम् अधुना विवरणं क्रियते । न च देयद्रव्यस्य फलेन जातितः साम्यम्, न च परिमाणतो युज्यते, शाश्त्रविरोधान् न्यायविरोधाच्च । कथं तर्हि इदं समं व्याकरणीयम् । लोकप्रसिद्ध्या नोत्कृष्टं न च निकृष्टम् । यत् तत्समं तथा च लोकप्रसिद्धमेवावधिं कृत्वा द्वैगुण्यादयो वक्तव्याः । अन्ये तु मन्यन्ते न देयद्रव्यस्य समं फलं घटते । तस्माद्दातृगतं साम्यं प्रत्येतव्यम् । अब्राह्मणाय दत्वा भिक्षाद्यपि मानुषशरीरेणैव तद्दानोपफलोपभोगं प्राप्नोति, नोत्कृष्टपात्रदानात् । तदेतद्विचारणीयम् । अब्राह्मणौ च क्षत्रियवैश्यौ । तथा च गौतमीये भिक्षादानप्रकरण एतदुक्तम् । ब्राह्मणवर्णादनन्तरौ च तौ । प्रयोगश्च "अब्राह्मणाद्विद्योपयोगः" (ग्ध् ७।१) इति । न च शूद्रादब्राह्मणाद्विद्योपयोगः । अर्थलोभाच्छास्त्रप्रतिषेधाच्च । ब्राह्मणजाते । । । नितेनेति । क्षत्रियवैश्ययोस्तु ब्रह्मचारिणोरिष्यत एव भैक्षादिप्रतिग्रहोपदेशसामर्थ्यादेवं चाब्राह्मणशब्देन तावपि युक्त[तरं विज्ञेयौ] ॥ ७।८६ ॥

	समोत्तमाधमै राजा त्वाहूतः पालयन् प्रजाः ।
	न निवर्तेत संग्रामात् क्षत्रधर्मम् अनुस्मरन् ॥ ७।८७ ॥

आहूतस्य [येन] केनापि संग्रामादनिवृत्तिः स्यात्, यत्कारणम् एष हि राज्ञां विशिष्टो धर्मः ॥ ७।८७ ॥

यत् ।

	संग्रामेष्वनिवर्तित्वं प्रजानां चैव पालनम् ।
	शुश्रूषा ब्राह्मणानां च राज्ञां श्रेयस्करं परम् ॥ ७।८८ ॥

यथा प्रजापालनब्राह्मणशुश्रूषणे राज्ञां विशिष्टो धर्म, एवं संग्रामेष्वनिवर्तित्वम् इत्यनिवृत्तिस्तुतिः ॥ ७।८८ ॥

तथा चाह ।

	आहवेषु मिथो ऽन्योन्यं जिघांसन्तो महीक्षितः ।
	युध्यमानाः परं शक्त्या स्वर्गं यान्त्यपराङ्मुखाः ॥ ७।८९ ॥

अतश्च संग्रामादनिवर्तित्वं राज्ञां विशेषधर्मः । तस्य च युध्यतो नियमः शिष्यते च ॥ ७।८९ ॥

	न कूटैरायुधैर्हन्याद्युध्यमानो रणे रिपून् ।
	न कर्णिभिर्नापि दग्धैर्नाग्निज्वलिततेजनैः ॥ ७।९० ॥
	न च हन्यात् स्थलारूढं न क्लीबं न कृताञ्जलिम् ।
	न मुक्तकेशं नासीनं न तवास्मीति वादिनम् ॥ ७।९१ ॥
	न सुप्तं न विसन्नाहं न नग्नं न निरायुधम् ।
	नायुध्यमानं पश्यन्तं न परेण समागतम् ॥ ७।९२ ॥
	नायुधव्यसनप्राप्तं नार्तं नातिपरीक्षितम् ।
	न भीतं न परावृत्तं सतां धर्मम् अनुस्मरन् ॥ ७।९३ ॥

संग्रामनियमविधिरयम्, तेषां हतिप्रत्यवायार्थम् ॥ ७।९०–९३ ॥

	यस्तु भीतः परावृत्तः संग्रामे हन्यते परैः ।
	भर्तुर्यद्दुष्कृतं किंचित् तत् सर्वं प्रतिपद्यते ॥ ७।९४ ॥
	यच्चास्य सुकृतं किंचिदमुत्रार्थम् उपार्जितम् ।
	भर्ता तत् सर्वम् आदत्ते परावृत्तहतस्य तु ॥ ७।९५ ॥

राज्ञो ऽन्यस्यापि दण्डपुरुषस्य परावृत्तस्य् निन्दा श्लोकद्वयेनोक्ता, युक्ता च तन्निन्दा । यदर्थम् असौ ह्रियते तदकुर्वन् प्रत्यवेत्येव ॥ ७।९४–९५ ॥

	रथाश्वं हस्तिनं छत्रं धनधान्यं पशून् स्त्रियः ।
	सर्वद्रव्याणि कुप्यं च यो यं जयति तस्य तत् ॥ ७।९६ ॥

स्वामित्वाद्राजग्रहणनिवृत्त्यर्थो नियमः ॥ ७।९६ ॥

	राज्ञस्तु दद्यादुद्धारम् इत्येषा वैदिकी श्रुतिः ।
	राज्ञा च सर्वयोधेभ्यो दातव्यम् अपृथग्जितम् ॥ ७।९७ ॥

उद्धारोपरिष्ठद्रव्यं सर्वयोधेभ्यो राज्ञा आदेयम् । वैदिकी श्रुतिर् "महेन्द्रम् उद्धारम् उदहरत् वृत्रं हत्वा" इत्यादि । अपृथग्जितं समूहजितं यत्, ततः सर्वयोधेभ्यो युद्धव्यायामक्लेशानुरूपं देयम् ॥ ७।९७ ॥

	एषो ऽनुपस्कृतः प्रोक्तो यौधधर्मः सनातनः ।
	अस्माद्धर्मान् न च्यवेत क्षत्रियो घ्नन् रणे रिपून् ॥ ७।९८ ॥

अनुपस्कृतः अकृतः स्वभावसिद्धगुण इत्यर्थः । विगुणम् उपस्क्रियते गुणाधानार्थम् । उपसंहारार्थश्लोकः ॥ ७।९८ ॥

	अलब्धं चैव लिप्सेत लब्धं रक्षेच्च यत्नतः ।
	रक्षितं वर्धयेच्चैनं वृद्धं पात्रेषु निक्षिपेत् ॥ ७।९९ ॥

[लिप्सेता]लिप्समानः संतुष्टः सन् राजा सपत्नैर्महद्भिर्दायादैर्वर्धमानैरुच्छिद्येताल्पतन्त्रत्वाद्, अर्जितं चारक्षन् केवलेनार्जितक्लेशेन फलरहितेन संक्षिप्यते, रक्षितं च सम्यग् अवर्धयन् क्षीयते । तदुपयुञ्जानो ऽन्यस्याभावात् तदार्जितं रक्षितं वर्धितं च यन् महता यत्नत्रयेण तदप्रयच्छन् पात्रेभ्यः परलोकाद्धीयते । निष्का[मतयास्यैव यत्न]त्रयसाध्यं क्लेशत्रयम् आपद्यते ॥ ७।९९ ॥

	एतच्चतुर्विधं विद्यात् पुरुषार्थप्रयोजनम् ।
	अस्य नित्यम् अनुष्ठानं सम्यक् कुर्यादतन्द्रितः ॥ ७।१००॥
	अलब्धम् इच्छेद्दण्डेन लब्धं रक्षेदविक्षया ।
	रक्षितं वर्धयेद्वृद्ध्या वृद्धं पात्रेषु निक्षिपेत् ॥ ७।१०१ ॥

अत्र वृद्ध्यर्थम् उपायो वृद्धिशब्देनोच्यते, प्रकरणसामर्थ्यात् । [चतुर्विध]निर्देशः  दानेन पात्रेषु निक्षिपेत् । [चतुर्विध]निर्देशः पुरुषार्थसिद्धये राज्ञः ॥ ७।१००–०१ ॥

यत एतदेवम्, अतः ।

	नित्यम् उद्यतदण्डः स्यान् नित्यं विवृतपौरुषः ।
	नित्यं संवृतसंचारो नित्यं छिद्रानुसार्यरेः ॥ ७।१०२ ॥

हस्त्यादिबलं योग्यादिभिर्नित्यम् अभिविनयेत्, शस्त्रावरणे च संस्कुर्यात् । सततम् एवम् अस्योद्यत्दण्डता राजमण्डले प्रकाशीभवति । संधिपालाटवीस्थानादिषु चाप्तपुरुषोपगृहीतैः संनद्धैः कवचिभिः सततं जागरितव्यम् । एवम् अस्य विवृतपौरुषताविर्भवति । कृत्यपक्षस्य च रक्षणोपग्रहाभ्यां [संवृतसंचारो] बवत् । परकृत्यदूषणेन चरिछिद्रानुसारी स्यात् ॥ ७।१०२ ॥

	नित्यम् उद्यतदण्डस्य कृत्स्नम् उद्विजते जगत् ।
	तस्मात् सर्वाणि भूतानि दण्डेनैव प्रसाधयेत् ॥ ७।१०३ ॥

उद्यतदण्डस्यायत्नेनैव शत्रूप[नतिर्भवति] ॥ ७।१०३ ॥

	अमाययैव वर्तेत न कथंचन मायया ।
	बुद्ध्येतारिप्रयुक्तां तु मायां नित्यं सुसंवृतः ॥ ७।१०४ ॥

क्रुद्धलुब्धभीतमानिनाम् अन्यराजप्रकृतीनाम् उपजापं पूर्वं न कुर्यात् । आत्मीय्[अविषये परविषये च प्रवृत्त]धर्मस्य धार्मिकत्वात् सर्वं प्रत्यनुरागः सुलभः । तत्र विप्रलब्धस्तुल्यकारिणः शिल्पे चोपकारे च विमानितो वल्लभावरुद्धः प्रवासितबन्धुः म्[इथ्याचारवारि]तः सकुल्यैरन्तर्हितः सर्वस्वम् आहारित इत्येवमादिः क्रुद्धवर्गः । पापकर्मा तुल्यदोषदण्दोद्विग्नो ऽनन्तरभूमिर्दण्डोपनतः सर्वाधिकरणस्थः सहसोपचितार्थ इत्येवमादिर्भ्नास्य छिद्रं ईतवर्गः । [परिक्षीनः] कदर्यो व्यसनीत्येवमादिर्लुब्धवर्गः । आत्मसंभावितः शत्रुपूजामर्षितो नीचैरुपहतस्तीक्ष्णः साहसिको भोगेनासन्तुष्ट इत्येवमादिर्मानिवर्गः । एतान् परस्यात्मनश्च बुद्ध्वा संरक्षेदुपजपेच्च ॥ ७।१०४ ॥

	नास्य छिद्रं परो विद्याद्विद्याच्छिद्रं परस्य तु ।
	गूहेत् कूर्म इवाङ्गानि रक्षेद्विवरम् आत्मनः ॥ ७।१०५ ॥

अभियोगातिशयेन स्वछिद्रगूहनं परछिद्रदर्शनं च शक्यते कर्तुम् । तच्च स्वविषये गूढपुरुषाणां कापटिकादीनां संचारेण विजानीयात् परविषये चेति ॥ ७।१०५ ॥

	बकवच्चिन्तयेदर्थान् शशवच्च विनिष्पतेत् ।
	वृकवच्चावलुम्पेत सिंहवच्च पराक्रमेत् ॥ ७।१०६ ॥

यथा अप्दुर्गाश्रयं मत्स्यबलं स्वभावतस्तद्ग्रहणार्थं बकः पर्युपासनया तद्ग्रहणोपायं ध्यानयोगादासादयति, एवम् अर्थचिन्ताभियोगातिशयेन सुदुष्प्रापा अप्यर्था आसाद्यन्त इति मत्वा न निर्वेदं गच्छेत् । यथा शशो ऽल्पकायत्वाच्छक्नोति विनिष्पतितुम् अरिगङ्घादपि, तथैको ऽप्यसहायः सर्वतः समुत्थितसामन्तप्रकोपो ऽशक्तो ऽवस्थातुम्, दुर्गपरिसंग्रहं कृत्वा तस्मान् निष्पतेत् गुणवतिसंश्रयार्थी । यथा च वृकः पशुग्रहणाभियोगात् पालप्रमादम् आसाद्यावलुंपते, एवं स्वारक्षापर इत् कृत्वा तद्ग्रहणाभ्हियोगो न मोक्तव्यो, भविष्यति स कालः, यत्रायं वृकवदललुम्पिष्यते । यथा च सिंहो महाकायान् अपि हत्यादीन् पराक्रम्योत्साहशक्त्यायोगाद्धन्ति, एवं महदरिबलम् इति कृत्वा न भेत्तव्यम् । महदप्यल्पप्राणम् अल्पेन महाप्राणेन हन्यत इति ॥ ७।१०६ ॥

	एवं विजयमानस्य ये ऽस्य स्युः परिपन्थिनः ।
	तान् आनयेद्वशं सर्वान् सामादिभिरुपक्रमैः ॥ ७।१०७ ॥

एवं विजये स्थितस्य राज्ञो ये प्रतापेन नोपनमेरन् तान् पश्चात् सामादिभिर्वशीकुर्यात् ॥ ७।१०७ ॥

	यदि ते तु न तिष्ठेयुरुपायैः प्रथमैस्त्रिभिः ।
	दण्डेन तु प्रसह्यैतांश्छनकैर्वशम् आनयेत् ॥ ७।१०८ ॥

सामाध्युपायत्रयपरिक्षये दण्डस्य प्रयोगनियमः ॥ ७।१०८ ॥

	सामादीनाम् उपायानां चतुर्णाम् अपि पण्डिताः ।
	सामदण्डौ प्रशंसन्ति नित्यं राष्ट्राभिवृद्धये ॥ ७।१०९ ॥

सामप्रयोगे क्षयव्ययायासा न भवन्ति, दण्डे तु सर्वसिद्धिरेव तत्प्रतापाद्, अतस्तावत्र प्रशस्तौ ॥ ७।११० ॥

अस्य दृष्टान्तः ।

	यथा हन्ति च निर्दाता कक्षं धान्यं च रक्षति ।
	तथा रक्षेन् नृपो राष्ट्रं हन्याच्च परिपन्थिनः ॥ ७।११० ॥
	मोहाद्राजा च राष्ट्रं यः कर्शयत्यनपक्षया ।
	सो ऽचिराद्भ्रश्यते राष्ट्राज् जीविताच्च सबान्धवः ॥ ७।१११ ॥।
	शरीरकर्शनात् प्राणाः क्षीयन्ते प्राणिनां यथा ।
	तथा राज्ञाम् अपि प्राणाः क्षीयन्ते राष्ट्रकर्शनात् ॥ ७ ११२ ॥

राष्ट्रं हि तस्य शरीरम् इति । यतश्चैतदेवम् अतस्तद्दोषपर्युदासाय ॥ ७।११०१२ ॥

	राष्ट्रस्य संग्रहे नित्यं विधानम् इदम् आचरेत् ।
	सुसंगृहीतराष्ट्रो हि पार्थिवः सुखम् एधते ॥ ७।११३ ॥
	द्वयोस्त्रयाणां पञ्चानां मध्ये गुल्मम् अधिष्ठितम् ।
	तथा ग्रामशतानां च कुर्याद्राष्ट्रस्य गुप्तये ॥ ७।११४ ॥

राजभाव्यसंग्रहार्थं रक्षार्थं च ॥ ७।११३–१४ ॥

	ग्रामस्याधिपतिं कुर्याद्दशग्रामपतिं तथा ।
	विंशतीशं शतेशं च सहस्रपतिम् एव च ॥ ७।११५ ॥
	ग्रामे दोषान् स्मुत्पन्नान् ग्रामिकः शनकैः स्वयम् ।
	शंसेद्ग्रामदशेशाय दशेशो विंशतीशिने ॥ ७।११६ ॥
	विंशतीशस्तु तत्सर्वं शतेशाय निवेदयेत् ।
	शंसेद्ग्रामशतेशस्तु सहस्रपतये स्वयम् ॥ ७।११७ ॥

आसन्नकार्यज्ञापनार्थं ग्रामादिष्वधिपतिक्रियास्त्रिभिः श्लोकैः ॥ ७।११५–१७ ॥

	यानि राज्ञः प्रदेयानि [प्रत्यहं ग्रामवासिभिः ।
	अन्नपानेद्न्धनादी]नि ग्रामिकस्तान्यवाप्नुयात् ॥ ७।११८ ॥
	दशी कुलं तु भुञ्जीत विंशी पञ्चकुलानि तु ।
	ग्रामं ग्रामशताध्यक्षः सहस्राधिपतिः पुरम् ॥ ७।११९ ॥

अधिपतीनाम् इयं वृत्तिकल्पना श्लोक[द्वयेन] ॥ ७।११८–१९ ॥

	तेषां ग्राम्यानि कार्याणि पृथक्कार्याणि चैव ह ।
	राज्ञो ऽन्यः सचिवः स्निग्धस्तानि पश्येदतन्द्रितः ॥ ७।१२० ॥

अधिपतीनां कर्ता कृतितस्तत्कृताकृतम् अनुपश्येत् ॥ ७।१२० ॥

	नगरे नगरे [चैकं कुर्यात् सर्वर्थचिन्तकम् ।
	उच्चैः स्थानं] घोररूपं नक्षत्राणाम् इव ग्रहम् ॥ ७।१२१ ॥

हस्त्यश्वादि[बल]संपन्नं प्रतिनगरं नागरिकं स्थापयेत् ॥ ७।१२१ ॥

	स तान् अनुपरिक्रामेत् सर्वान् एव सदा स्वयम् ।
	तेषां वृत्तं परिणयेत् [सम्यग् राष्ट्रेषु तच्चरैः] ॥ ७।१२२ ॥

अयम् अधिपतीन् सदा परिक्रामेत् परिरक्षणाय, तेषां च वृत्तं राज[चरैः] कापटिकादिभ्या आगमयेत् ॥ ७।१२२ ॥

यत्कारणम् ।

	राज्ञो हि रक्षाधिकृताः परस्वादायिनः शठाः ।
	भृत्या भवन्ति प्रायेण तेभ्यो रक्षेदिमाः प्रजाः ॥ ७।१२३ ॥

शुचयो ऽप्यधिकृता भक्षयन्ति वित्तानीत्यर्थत्वान् मनुष्याणाम् । अतो न शुच्यनुमानोपेक्षणीयास्त इति ॥ ७।१२३ ॥

	ये कार्यकेभ्यो ऽर्थम् एव गृह्णीयुः पापचेतसः ।
	तेषां सर्वस्वम् आदाय राजा कुर्यात् प्रवासनम् ॥ ७।१२४ ॥

ज्ञातव्यतिक्रमाणां राजाधिकृतानां सर्वस्वादानप्रवासने कारेयेत्, जनपदरक्षार्थीत्यर्थः ॥ ७।१२४ ॥
	राजकर्मसु युक्तानां स्त्रीणां प्रेष्यजनस्य च ।
	प्रत्यहं कल्पयेद्वृत्तिं स्थानकर्मानुरूपतः ॥ ७।१२५ ॥

वस्त्रसंस्काराद्युपलेपनभोजनादिलक्षणेत्यर्थः॥ ७।१२५ ॥

	पणो देयो ऽवकृष्टस्य षड् उत्कृष्टस्य भक्तकम् ।
	षण्मासिकस्तथाच्छादो धान्यं द्रोणश्च मासिकः ॥ ७।१२६ ॥

भक्तपर्कॢप्तिः श्लोकद्वयेन । पणद्रोणयोः परिमाणं वक्ष्यति ॥ ७।१२६ ॥

	क्रयविक्रयम् अध्वानं भक्ताञ् च सपरिव्ययम् ।
	योगक्षेमं च संप्रेक्ष्य वणिजो दापयेत् करान् ॥ ७।१२७ ॥

तस्येदं सामान्येन लक्षणम् ॥ ७।१२७ ॥

	यथा फलेन युज्येत राजा कर्ता च कर्मणाम् ।
	तथावेक्ष्य नृपो राष्ट्रे कल्पयेत् सततं करान् ॥ ७।१२८ ॥

अस्य दृष्टान्तः ।

	यथाल्पाल्पम् अदन्त्याद्यं वत्सवार्योकषट्पदाः ।
	तथाल्पो ऽल्पो गृहीतव्यो राष्ट्राद्राज्ञाब्दिकः करः ॥ ७।१२९ ॥

करादानविधिस्तुत्यर्थो दृष्टान्तश्लोकः ॥ ७।१२९ ॥

	पञ्चाशद्भाग आदेयो राज्ञा पशुहिरण्ययोः ।
	धान्यानाम् अष्टमो भागः षष्ठो द्वादश एव वा॥ ७।१३० ॥

मूल्याधिकयोः पशुहिरण्ययोः पञ्चाशद्भागो ग्राह्यः । धान्यानां भागविशेषः सुकरापक्षया कल्प्यः ॥ ७।१३० ॥

	आददीताथ षड्भागं द्रुमाणां मधुसर्पिषाम् ।
	गन्धौषधिरसानां च पुष्पमूलफलस्य च ॥ ७।१३१ ॥
	पत्रशाकतृणानां च चर्मणां वैणवस्य च ।
	मृण्मयानां च भाण्डानां सर्वस्याश्ममयस्य च ॥ ७।१३२ ॥

यथोक्तानां द्रुमादीनां लाभात् षड्भागादानम् ॥ ७।१३१–३२ ॥

	म्रियमाणो ऽप्याददीत न राजा श्रोत्रियात् करम् ।
	न च क्षुधास्य संसीदेच्छ्रोत्रियो विषये वसन् ॥ ७।१३३ ॥

अस्य निन्दार्थवादः ॥ ७।१३३ ॥

	यस्य राज्ञस्तु विषये (?) श्रोत्रियः सीदति क्षुधा।
	तस्यापि तत् क्षुधा राष्ट्रम् अचिरादेव सीदति ॥ ७।१३४ ॥
	श्रुतवृत्ते विदित्वास्य वृत्तिं धर्म्यां प्रकल्पयेत् ।
	संरक्षेत् सर्वतश्चैनं पिता पुत्रम् इवौरसम् ॥ ७।१३५ ॥
	संरक्ष्यमाणो राज्ञा यं कुरुते धर्मम् अन्वहम् ।
	तेनायुर्वर्धते राज्ञो द्रविणं राष्ट्रम् एव च ॥ ७।१३६ ॥

श्रोत्रियस्याधिकक्षेमप्रयोजनार्थास्त्रयः श्लोकाः ॥ ७।१३४–३६ ॥

	यत्किंचिदपि वर्षस्य दापयेत् करसंज्ञितम् ।
	व्यवहारेण जीवन्तं राष्ट्रे राजा पृथग्जनम् ॥ ७।१३७ ॥

ब्राह्मणादन्यः पृथग्जनः । स्वल्पेनापि व्यवहारेण जीवन् दापयितव्यः करः ॥ ७।१३७ ॥

	कारुकाञ् छिल्पिनश्चैव शूद्रांश्चात्मोपजीविनः ।
	एकैकं कारयेत् कर्म मासे मासे महीपतिः ॥ ७।१३८ ॥

ये शिल्पमात्रोपजीविनस्तान् मासानुमासिकम् एकैकम् अहः कर्म कारयेत्, आत्मोपजीविनश्च ॥ ७।१३८ ॥

	नोच्छिन्द्यादात्मनो मूलं परेषां चातितृष्णया ।
	उच्छिन्दन् ह्यात्मनो मूलम् आत्मानं तांश्च पीडयेत् ॥ ७।१३९ ॥

तदेव प्रतिषेधादात्मनः परेषां च तन्त्रं नोच्छिन्द्यात् ॥ ७।१३९ ॥

	तीक्षाअश्चैव मृदुश्चैव स्यात् कार्यं वीक्ष्य महीपतिः ।
	तीक्ष्णश्चैव मृदुश्चैव राजा भवति संमतः ॥ ७।१४० ॥

संसत एतद्राजवृत्तं नित्यम् अभ्यससीयं ॥ ७।१४० ॥

	अमात्यमुख्यं धर्मज्ञं प्राज्ञं दान्तं कुलोद्गतम् ।
	स्थापयेदासने तस्मिन् खिन्नः कार्येक्षणे नृपः ॥ ७।१४१ ॥

कार्यदर्शने खिन्नः सर्वोत्कृष्टम् अमात्यं दर्शनस्थाने स्थापयेत् ॥ ७।१४१ ॥

	एवं सर्वं विधायेदम् इतिकर्तव्यम् आत्मनः ।
	उक्तश्चैवाप्रमत्तश्च परिरक्षेदिमाः प्रजाः ॥ ७।१४२ ॥
	विक्रोशन्त्यो यस्य राष्ट्राद्ध्रियन्ते दस्युभिः प्रजाः ।
	संपश्यतः सभृत्यस्य मृतः स न स जीवति ॥ ७।१४३ ॥
	क्षत्रियस्य परो धर्मः प्रजानाम् एव पालनम् ।
	निर्दिष्टफलभोक्ता हि राजा धर्मेण युज्यते ॥ ७।१४४ ॥

युक्तश्चैवाप्रमत्तश्चा[स्खलितबुद्धिर्] यस्य । प्रजारक्षणविध्यर्थवादार्थास्त्रयः श्लोकाः ॥ ७।१४२–४४ ॥

	उत्थाय पश्चिमे यामे कृतशौचः समाहितः ।
	हुत्वाग्नीन् ब्राह्मणान् अर्च्य प्रविशेत् तु सभां शुभाम् ॥ ७।१४५ ॥
	तत्र स्थितः प्रजाः सर्वाः प्रतिनन्द्य वि[सर्जयेत् ।
	विसृज्य च प्रजाः सर्वा मन्त्रयेत् सह मन्त्रिभिः ॥ ७।१४६ ॥

मन्त्रि]भिः सह । नित्यवृत्तं राज्ञः श्लोकद्वयेनोच्यते ॥ ७।१४५–४६ ॥

	गिरिपृष्टं समारुह्य प्रासादं वा रहोगतः ।
	अरण्ये निःशलाके वा मन्त्रयेत् [अविभावितः॥ ७।१४७ ॥

मन्त्र]पञ्चाङ्गं मन्त्र्येत् । तद्यथा कर्मणाम् आरम्भोपायः पुरुषद्रव्यसम्पद्देशकालविभागः विनिपातप्रतीकारः कार्यसिद्धिरिति । तान् एकैकशः पृच्छेत् समस्तांश्च । हेतुभिः सर्वेषां मतिप्रविवेकं विद्यात् । अवाप्तार्थः कालं नातिपातयेन्, न च दीर्घमन्त्रः स्यात् । न च तेषां पक्षीयैर्मन्त्रं मन्त्रयेत् येषाम् अपकुर्यात् । गुप्तमन्त्रश्च स्यात् ॥ ७।१४७ ॥

येन ।

	यस्य मन्त्रं न जानन्ति समागम्य पृथग्जनाः ।
	स कृत्स्नां पृथिवीं भुङ्क्ते कोशहीनो ऽपि पार्थिवः ॥ ७।१४८ ॥

एवं च सति संरक्षणार्थम् ।

	जडान्धमूकबधिरांस्तैर्यग्योनान् वयोतिगान् ।
	स्त्रीम्लेच्छव्याधितव्यङ्गान् मन्त्रे तु प्रतिषेधयेत् ॥ ७।१४९ ॥

यस्मात् ।

	भिन्दन्त्यवमता मन्त्रं तैर्यग्योनास्तथैव च ।
	स्त्रियश्चैव विशेषेण तस्मात् तत्रादृतो भवेत् ॥ ७।१५० ॥
	मध्यंदिने ऽर्धरात्रे वा विश्रान्तो विगतक्लमः ।
	चिन्तयेद्धर्मकामार्थान् सार्धं तैरेक एव वा ॥ ७।१५१ ॥

धर्मार्थकामानां वृद्धिं चिन्तयेत् । परस्परविरोधिनां राज्ञाम् अन्यतमविवृद्धौ तेषाम् उच्छित्तिर्जायते ॥ ७।१५०–५१ ॥

	परस्परविरुद्धानां तेषां च समुपार्जनम् ।
	कन्यानां सम्प्रदानं च कुमाराणां च रक्षणम् ॥ ७।१५२ ॥

मन्त्रिणां धर्मार्थकामानां वा, परस्परविरोधे तेषां बलाबलव्यपेक्षा । कन्यानां संप्रदानं स्वकार्यसिद्धिवशेन चिन्त्यम् । कुमाराणां रक्षणम्, तव वयम् इत्येवं वादिभिः सत्त्रिभिः दर्मम् अर्थं च ग्राहयितव्यम् । नवं हि द्रव्यं येन येनार्थजातेनोपदिह्यते तत्तदेवाचूषति । एवम् अयं नवबुद्धिर्यद्यदुच्यते तत् तत् प्रतिपद्यते । व्यसनेभ्यश्चैनम् उपायतो निवर्तयेयुरिति नित्यानुशासनाच्च कालेन गुणसंपन्नं यौवराज्ये स्थापयेत्, निर्गुणान् अन्यान् प्रत्यन्तेष्य् निक्षिपेत्: इत्येवमादिनाभियोगातिशयेन राज्ञा पुत्ररक्षणं प्रत्यहं चिन्त्यम् ॥ ७।१५२ ॥

	दूतसंप्रेषणं चैव कार्यशेषं तथैव च ।
	अन्तःपुरप्रचारं च प्रणिधीनां च चेष्टितम् ॥ ७।१५३ ॥

येन सह सन्धानं विग्रहो वा चिकीर्ष्यते तत्र दूतसंप्रेषणं चिन्त्यम् । आरब्धकार्यशेषत्वं च चिन्तयेत्, आस्थापनाय । कक्ष्यान्तरेष्वन्तर्वंशिकसैन्याधिष्ठितो ऽन्तःपुरं प्रविशेत् । तत्र स्थविरस्त्रीपरिशुद्धां देवीं पश्येन् नापरिशुद्धाम् । देव्या गृहनिलीनो हि भ्राता भद्रसेनम् जघान, मातुः शयनान्तर्गतश्च पुत्रः कारूषम्, विषदिग्धेन नूपुरेण वैरन्त्यं [देवी] जघान, मेखलामणिना सौविरम्, वेण्यां निगूढेन शस्त्रेण विदूरथम् । तस्मादेतान्यास्पदस्थानानि यत्नतः परीक्षेत । मुण्डजटिलकुहकपर्तिसंसर्गं बाह्याभिश्च दासीभिरन्तःपुरदासीनां प्रतिषेधयेत् । प्रणिधीनां च कापटिकादीनां चारपरम्पराभिश्चेष्टितं चिन्तयेत् ॥ ७।१५३ ॥

	कृत्स्नं चाष्टविधं कर्म पञ्चवरं च तत्त्वतः ।
	अनुरागापरागौ च प्रचारं मण्डलस्य च ॥ ७।१५४ ॥

अकृतारम्भम् आरब्धस्यानुष्ठानम् अनुष्ठितविशेषणं कर्मफलसंग्रहः, तथा सामभेददानदण्डाह्, एतदष्टविधं कर्म । अथ वा कृषिर्वणिक्पथ उदके सेतुबन्धनं [दुर्गकरणं] कृतस्य वा तत्संस्कारो हस्तिबन्धनं खनिखननं शून्यवेशनं दारुवनछेदनं चेति । अपरे त्वाहुः ।
	आदाने च विसर्गे च तथा प्रैषनिषेधयोः ।
	पञ्चमे चार्थवचने व्यवहारस्य चेक्षणे ॥
	दण्डशुद्ध्योः सदा युक्तस्तेनाष्टगतिको नृपः ।
	अष्टकर्मा दिवं याति राजा शक्राभिपूजितः ॥
इत्य् औशनसौ श्लोकौ । तद्विवरणम्: आदानं बलिना । भृत्येभ्यो धनविसर्गः । प्रैषो दूष्टत्यागः । अर्थाधिकृतानाम् अतिप्रवृत्तिनिरोधो निषेधः । असंप्रवृत्तेरर्थवचनम् । वर्णाश्रमिणां स्वकर्मसंश्रये व्यवहारेक्षणम् । परस्पराभियोगे दण्डनिपातनं पराजितानाम् । शुद्धिरात्मने (?), प्रमादस्खलिते तु [प्रा]यश्चित्तम् इत्येतदष्टवि[धं कर्म । प]ञ्चवर्गः । कापटिकोदास्थितगृहपतिकवैदेहकतापसव्यञ्जनाः । परमर्मज्ञः प्रगल्भश्छात्रः कापटिकः । तम् अर्थमानाभ्याम् उपसंगृह्य मन्त्री ब्रूयात् "राजानं मां च प्रमाणं कृत्वा यत्र यदकुशलं पश्य्[असि तत् तदानीम् एवाश्राव्य्]अं त्वया" इति । प्रव्रज्यायाः प्रत्यवसित उदास्थितः, स च प्रज्ञाशौचयुक्तः । सर्वान्नप्रदानसमर्थाया[ं भूमौ] प्रभूतहिरण्यान्तेवासिनः कर्म कारयेत् । कृषिकर्मफलाच्च सर्वप्रव्रजितानां ग्रासाच्छादना]वस्थान् प्रतिविदध्यात् । तेषां ये वृत्तिकामास्तान् उपजपेत्, एवम् "एतेनैव वृत्तेन राजार्थश्चरितव्यो, भक्तवेतनकाले चोपस्थातव्यम्" इति । सर्वप्रव्र[इताश्च स्वं स्वं व]र्गम् उपजपेयुः । कर्षको वृत्तिक्षीनः प्रज्ञाशौचयुक्तो गृहपतिव्यञ्जनः स कृषिकर्म कुर्यात् । यथोक्तायां भूमाविति । वाणिजको वृत्तिक्षीणः प्रज्ञाशौचयुक्तो वैदेहकव्यञ्जनः । स वणिक्कर्म कुर्यात् प्रदिष्टायां भूमाविति समानं पूर्वेण । मुण्डो जटिलो वा वृत्तिकामस्तापसव्यञ्जनः । [स] नगराभ्याशे प्रभूतजटिलमुण्डान्तेवासी शाकं यवसमुष्टिं वा मासद्विमासान्तरितः प्रकाशम् अश्नीयात्, धर्मव्याजेन, गूढं च यथेष्टम् आहारम् । तापसव्यञ्जनान्तेवासिनश्चैनं सिद्धयोगैरर्चयेयुः, शिष्याश्चास्योपदिशेयुः लाभम् अग्निदाहं चोरभयं दुष्टवधबन्धनं विदेशप्रवृत्तिम्, "इदम् अद्य श्वो वा भविष्यतीदं वा राजा करिष्यति" इति । तदस्य गूढाः सत्त्रिणस्तत्प्रयुक्ताः सम्पादयेयुः । ये चास्य राज्ञो ऽवश्यं भर्तव्यास्ते लक्षणविद्याम् अङ्गविद्यां जम्भकविद्यां मायागतम् आश्रमधर्मं निमित्तज्ञानं चाधीयमानाः सत्त्रिणः स्युः । तत्र राजैतान् पञ्चसंस्था[न्] एतैर्मन्त्रिभिः सह स्वविषये परविषये चावस्थापयेत् । मन्त्रिपुरोहितसेनापतियुवराजदौवारिकान्तर्वंशिकादिषु श्रद्धेयदेशवेषशिल्पभाषाविदो जनपदापदेशेन सत्त्रिणः संचारयेत् । तथा कुब्जवामनकिरातमूकजडबधिरान्धछद्मनो नटनर्तकगायनादयश्च स्त्रियश्चाभ्यन्तरचारं विद्युः ।
	वने वनचराः कार्याः श्रमणाटविकादयः ।
	परप्रवृत्तिज्ञानार्थाः शीघ्राश्चारपरंपराः ॥
	परस्य चैते बोद्धव्यास्तादृशैरेव तादृशाः ।
	चारसंचारिणः संस्था गूढाश्चागूढसंज्ञिताः ॥
एवं पञ्चवर्गं परिकल्प्य परस्यात्मनश्चास्मादेवं च वर्गान् मन्त्रिपुरोहितादीनाम् अन्रागापरागौ विद्यात् । तथा राजमण्डलप्रचारः, को माण्डलिकः संधिविग्रहादौ कस्मिन् प्रचारे वर्तत इति ॥ ७।१५४ ॥

	मध्यमस्य प्रचारं च विजिगीषोश्च चेष्टितम् ।
	उदासीनस्य चारं च शत्रोश्चैव प्रयत्नतः ॥ ७।१५५ ॥

एतस्मिन् राजमण्डल इमाश्चतस्रो जाजप्रकृतयो मुख्या भवन्ति, विजिगीषुररिर्मध्य उदासीन इति । तत्रैतेषाम् एव यो राजप्रकृतिसंपन्नो ऽहम् एवेमां पृथिवीं जेष्य इत्यभ्युक्षितः स विजिगीषुरुत्साहशक्तियोगात् । शत्रुस्त्रिविधः, सहजः [प्राकृतः कृत्रिमो भूम्यनन्तर इति । मध्यमः, अनयोररिविजिगीष्वोरसंहतयोर्निग्रहसमर्थः । उदासीनो ऽरिविजिगीषुमध्यमानाम् असंहतानाम् ॥ ७।१५५ ॥

	एताः प्रकृतयो मूलं मण्डलस्य समासतः ।
	अष्टौ चान्याः समाख्याता द्वादशैव तु ताः स्मृताः ॥ ७।१५६ ॥

एताः प्रकृतयो मण्डलस्य व्याख्याताः । अष्टौ चान्या आसां प्रकृतीनाम् एकैकस्याः प्रकृतेर्मित्रं मित्रमित्रं चेति द्वे द्वे प्रकृती उच्येते । एका अष्टौ चान्याः प्रसंख्याताः । एवम् उभयतो ऽपि द्वादश भवन्ति ॥ ७।१५६ ॥

	अमात्यपुरराष्ट्रार्थदण्डाख्याः पञ्च चापराः ।
	प्रत्येकं कथिता ह्येताः संक्षेपेण द्विसप्ततिः ॥ ७।१५७ ॥

इमा अमात्यपुरराष्ट्रकोशदण्डाख्याः पञ्चापराः प्रत्येकं द्वादशस्ववस्थिताः । एवं च द्वादशराजप्रकृतयः षष्टिरमात्यादिप्रकृतयः इति संक्षेपेण द्विसप्ततिः ॥ ७।१५७ ॥

	अनन्तरम् अरिं विद्यादरिसेविनम् एव च ।
	अरेरनन्तरं मित्रम् उदासीनं तयोः परम् ॥ ७।१५८ ॥

विजिगीषोर्भूम्यनन्तरम् अरिं विद्यात् । तथारिमित्रं मित्रमित्रं च । एवम् अपरभूम्यन्तरो विजिगीषोर्मित्रं भवति । उदासीनस्तयोः परः । अरिमित्रलक्षणं सहजकृत्रिमयोरपि द्रष्टव्यम् ॥ ७।१५८ ॥

	तान् सर्वान् अभिसंदध्यात् सामादिभिरुपक्रमैः ।
	व्यस्तैश्चैव समस्तैश्च पौरुषेण नयेन च ॥ ७।१५९ ॥

सामादिभिश्चतुर्भिः समस्तैर्व्यस्तैर्वा पौरुषेण नयेन वा केवलेन दण्डेन वा । केवलेन दण्डेनेति समासिकः षाड्गुण्यक्रम उच्यते ॥ ७।१५९ ॥

	संधिं च विग्रहं चैव यानम् आसनम् एव च ।
	द्वैधीभावं संश्रयं च षड्गुणांश्चिन्तयेत् सदा ॥ ७।१६० ॥

अत्र हिरण्यादिनिबन्धन उभयानुग्र्हार्थः संधिः । तद्विपरीत विग्रहः । एकत्राभ्युच्चयो यानम् । उपेक्षणम् आसनम् । संधिविग्रहो[पादानं द्वैधीभावः । परा]र्पणं संश्रयः । एतान् षड्गुणांश्चिन्तयेत् सदा । एतेषां षण्णां यस्मिन् गुणे व्यवस्थितो मन्येताहं शक्ष्यामि दुर्गं कारयितुं हस्तिनो बन्धयितुं खनिं खानयितुं वणिक्[पथं प्रयोजयितुं शून्यनिवेशनं] कारयितुं कृषिं प्रयोजयितुं दारुवनं छेदयितुम् अदेवमातृकाणि च क्षेत्राणि बन्धयितुम् इत्येवमादीनि, परस्य च व्याहन्तुं वृद्धिविघातार्थम्, तद्गुणम् उपेयात् ॥ ७।१६० ॥

एवं च सति ।

	आसनं चैव यानं च संधाय च विगृह्य च ।
	कार्यं वीक्ष्य प्रयुञ्जीत द्वैधं संश्रयम् एव च ॥ ७।१६१ ॥

संधायासनं विगृह्यासनं संधाय यानं विगृह्य यानं वा कार्यं वीक्ष्य प्रयुञ्जीत । तथा द्वैधं संश्रयम् एव च । परम् अतिसंधातुकामयोररिविजिगीष्वोरुपहन्तुम् अशक्तयोः संधायासनं विगृह्य वा । तत्र यदा पश्येत् "स्वबलेनोत्सहे परं कर्शयितुम्, उत्साहयुक्ताश्च मे प्रकृतयः संहता विवृद्धाश्च स्वकर्मण्यव्याहताश्चरिष्यन्ति, परस्य वा प्रकृतयो लुब्धाः क्षीणाश् (?) च, यत उपजापेन शक्यास्त आत्मीकर्तुअम्" इत्येवमादि, तदा विगृह्यासीत । विगृह्यासनहेत्वभावे संधायासीत । परस्मादभ्युच्चितः सर्वसंदोहवर्जं स्वराष्ट्रे कृतप्रतिविधानो विगृह्य यायात्, व्यसने वा परस्य प्र[कृ]तिक्षये क्प्र्कृतिकोपे वा, आक्रन्दासारबलाद्वा। विगृह्य यानहेत्वभावे तु पार्ष्णिग्राहं संधाय यायात्, संभूय वा यात्राफलांशकृतसंइत्क इत्येवमादि । समर्थो वा त्वरिं पार्ष्णिग्राहं च युगपद्विगृह्य यावत्, असमर्थो वा बलवता समाक्रान्तो दुर्गापाश्रयाद्द्वैधीभूतस्तिष्ठेत्, मध्यमम् उदासीनं वाश्रयेत्, यत्र वा पूर्वपुरुषोचिता गतिः, आसन्नसंबन्धो वा मित्राणि वा भूयांसि यत्र शक्तिमन्तो भवेयुस्तं संश्रयेत ॥ ७।१६१ ॥

	संधिं तु द्विविधं विद्याद्राजा विग्रहम् एव च ।
	उभे यानासने चैव द्वैधं संश्रयम् एव च ॥ ७।१६२ ॥

षड् अप्येते गुणाः समासतो द्विधा भिद्यन्ते । यतो ऽयम् उत्तरविवक्षार्थ उपन्यासः ॥ ७।१६२ ॥

	समानयानकर्मा च विपरीतस्तथैव च ।
	तदा त्वायतिसंयुक्तः संधिर्ज्ञेयो द्विलक्षणः ॥ ७।१६३ ॥

संभूय यानं यस्य स समानयानकर्मा संधिः । त्वम् इतो याहि अहम् इति यास्यामीत्यसमानयानकर्मा विपरीतः संधिः । तथा कोशादिलाभेनैकस्य तदात्वयुक्तः इतरस्यायतियुक्तः । एवं चायं द्विलक्षणः संपद्यते संधिः ॥ ७।१६३ ॥

	स्वयंकृतश्च कायार्थम् अकाले काल एव वा ।
	मित्रेण चैवापकृते द्विविधो विग्रहः स्म्र्तः ॥ ७।१६४ ॥

यदायम् उत्सहते स्वशक्त्या परं जेतुं तदा स्वयंक्र्तो विग्रहः । अकाले ऽप्युच्चयापेक्षया । यस्य परस्यामित्रस्तद्विजिगीषोर्मित्रम् । तेन यदा परस्यापक्रियते तद्विजिगिषोर्मित्रेणापकृते व्यसनिनि परे विपरीतो विग्रहः । सत्सु विग्रहकारणेषु तत्र यद्यासनं यदि यानं सर्वदा द्विविधो विग्रहः ॥ ७।१६४ ॥

	एकाकिनश्चात्ययिके कार्ये प्राप्ते यदृच्छया ।
	संहतस्य च मित्रेण द्विविधं यानम् उच्यते ॥ ७।१६५ ॥

परस्य व्यसने यदृच्छया, प्राप्ते आत्ययिके च कार्ये, एकाकिन एव यानं यद्यसावेकाकी शक्नोति तं जेतुम् । संहतस्य मित्रेण । । । एवं द्विविधं यानम् ॥ ७।१६५ ॥

	क्षीणस्य चैव क्रमशो दैवात् पूर्वकृतेन वा ।
	मित्रस्य चानुरोधेन द्विविधं स्मृतम् आसनम् ॥ ७।१६६ ॥

साधुकारी चैव क्षयं गच्छति दैवाद्, अपरः पूर्वक्ष्तेन प्रमादेन तस्योभयथापि क्षीणस्यात्मसंवरणक्रियासनम्; यश्च परस्य शत्रुः स विजिगीषोर्मित्रं तस्मिन् क्षीणे तदनुरोधात् समर्थो ऽप्यासीत । एवं द्विविधम् आसनम् । "मोहात् पूर्वकृतेन वा" इत्यपरो हेतुपाठः ॥ ७।१६६ ॥

	बलस्य स्वामिनश्चैव स्थितिः कार्यस्य सिद्धये ।
	द्विविधं कीर्त्यते द्वैधंषाड्गुण्यगुणवेदिभिः ॥ ७।१६७ ॥

बलवताभिभूतो दुर्गापाश्रयो द्विविधा बलं कृत्वा स्वकार्यसिद्धिं कुर्यात् । समर्थो वा परानुग्रहे निरण्यादिफलापेक्षया बलस्य केनचिदंशेन ऽन्यं राजानम् अनुगृह्णीयात् ॥ ७।१६७ ॥

	अर्थसंपादनार्थं च पच्यमानस्य शत्रुभिः ।
	साधुष्वव्यपदेशश् (?) च द्विविधः संश्रयः स्मृतः ॥ ७।१६८ ॥

महता परेण पीड्यमानस्य संश्रयः तत्संश्रितश्चैनं सर्वयत्नैस्तथात्मकार्यं संपादयेत् । साधुष्वव्यपदेशार्थं पापिनापि । संश्रयकारणेनापदा संश्रयेत् । तत्संश्रितो हि समानानाम् अभिभवनीयस्तदा भवति ॥ ७।१६८ ॥

	यदाधिगच्छेदायत्याम् आधिक्यं ध्रुवम् आत्मनः ।
	तदात्वे चाल्पि[कां पीडां तदा संधिं] समाश्रयेत् ॥ ७।१६९ ॥

आयत्यपेक्षयाल्पिकां पीडां कृत्वात्मनः संधिं समाश्रयेत् ॥ ७।१६९ ॥

	यदा प्रहृष्टा मन्येत सर्वास्तु प्रक्र्तीर्भृशम् ।
	अभ्युच्चितं तदात्मानं तदा मन्येत् विग्रहम् ॥ ७।१७० ॥

वि[ग्रहार्थं दण्डादिसंपदाभ्युच्चि]तः स संतुष्टोपगृहीतप्रकृतिः संधिविग्रहं कुर्यात् ॥ ७।१७० ॥

	यदा मन्येत भावेन हृष्टं पुष्टं स्वकं बलम् ।
	परस्य विपरीतं च तदा यायाद्रिपुं प्रति ॥ ७।१७१ ॥

प्रहृष्टपुष्टैः स्वकेवलकारणतः परस्य च विपरीते [सति] विगृह्य संधाय वा यायात् ॥ ७।१७१ ॥

	यदा तु स्यात् परिक्षीणो वाहनेन बलेन च ।
	तदासीत प्रयत्नेन शनकैः सात्वयन्न् अरिम् ॥ ७।१७२ ॥

परिक्षीणे हिरण्यादीनां संधायात्मनो ऽभ्युच्चयं कुर्वन्न् आसीत, सान्त्वयन्न् अरिं सामोपप्रदानाभ्याम् ॥ ७।१७२ ॥

	मन्येतारिं यदा राजा सर्वथा बलवत्तरम् ।
	तदा द्विधा बलं कृत्वा साधयेत् कार्यम् आत्मनः ॥ ७।१७३ ॥

बलवताभिभूतो ऽशक्ये संधाने दुर्गापाश्रयो द्विधा कृत्वासीत ॥ ७।१७३ ॥

	यदा परबलानां तु गमनीयतमो भवेत् ।
	तदा तु संश्रयेत् क्षिप्रं धार्मिकं बलिनं न्र्पम् ॥ ७।१७४ ॥

द्वैधीभावम् अप्याश्रितो यद्यात्मधारणम् अशक्यं मन्यते ततः प्रागभिभवात् क्षिप्रम् एव बलिनं धार्मिकं च संश्रयेत् । तदभावे ऽन्यम् अपि गुणवन्तम् ॥ ७।१७४ ॥

	निग्रहं प्रकृतीनां च कुर्याद्यो ऽरिबलस्य च ।
	उपसेवेत तन् नित्यं सर्वयत्नैर्गुरुं यथा ॥ ७।१७५ ॥

यासां प्रकृतीनां दोषेण गमनीयतमो जातस्तासां यो निग्रहे समर्थस्तदरिबलस्य च, तदा तं सर्वयत्नैर्गुरुं यथा निरुपरोधेन चेतसा परं सद्भावम् आश्रितः सेवेत ॥ ७।१७५ ॥

	यदि तत्रापि संपश्येद्दोषं संश्रयकारितम् ।
	सुयुद्धम् एव तत्रापि निर्वितर्कः समाचरेत् ॥ ७।१७६ ॥

बन्धुवत्संश्रयो हि महादोषो राज्ञाम् इत्येवं च यदि संश्रयगतिना सादयेत्, ततः सुयुद्धम् एव तत्रापि निर्वितर्कः समाचरेत् । दृश्यते ह्यल्पबलेनापि महाबलं जीयमानम् । अपि च युध्यतः पराजयो ऽपि स्वर्गप्राप्त्या विशिष्यते । दृष्टसंश्रयस्तु नामुत्र राध्यते ॥ ७।१७६ ॥

किं बहुना ।

	सर्वोपायैस्तथा कुर्यान् नीतिज्ञः पृथ्वीपतिः ।
	यथास्याभ्यधिका न स्युर्मित्रोदासीनशत्रवः ॥ ७।१७७ ॥

धनादिषु गन्धेन मित्रम् अपि शत्रुतां श्रयते, तथोदासीनशत्रौ तु का कथा । अत उक्तैरुपायैस्तत्प्रवर्तनेने स्वान् प्रति भान्तम् आत्मानं मित्रादिभ्यो ऽधिकं कुर्यात्, न मित्रमुदासीनो वेत्यास्था कर्तव्या ॥ ७।१७७ ॥

	आयतिं सर्वकार्याणां तदात्वं च विचारयेत् ।
	अतीतानां च सर्वेषां गुणदोषौ च तत्त्वतः ॥ ७।१७८ ।

अनेकमुखत्वात् कार्याणां क्षणिकत्वाच्च तस्यां तस्याम् अवस्थायां तत्तत्कार्यम् आपद्यत इति सामान्यतः सर्वकार्यावधारणं दर्शयति ॥ ७।१७८ ॥

तस्मात् पुनरेतदेवम्, यस्मात् ।

	आयत्यां गुणदोषज्ञस्तदात्व क्षिप्रनिश्चयः ।
	अतीतकार्यशेषज्ञः शत्रुभिर्नाभिभूयते ॥ ७।१७९ ॥

आयत्यां तावद्गुणदोषौ सर्वकार्येषु विज्ञेयौ; शेषावधृतिरनुष्ठानं च तस्य राजतन्त्रानुग्रहाय दोषपरिहारेणेति एवं च तत्शत्रुनिबर्हणं कवचम् इव सर्वकार्यानुगतं नित्यं विजिगीषुणा चिन्त्यम् ॥ ७।१७९ ॥

	यथैनं नातिसंदध्युर्मित्रोदासीनशत्रवः ।
	तथा सर्वं संविदध्यादेष सामासिको नयः ॥ ७।१८० ॥

उपसंहारार्थः श्लोकः ॥ ७।१८० ॥

	यदा तु यानम् आतिष्ठेदरिराष्ट्रं प्रति प्रभुः ।
	तदानेन विधानेन यायादरिपुरं शनैः ॥ ७।१८१ ॥

यात्रोपन्यासश्चित्तप्रणिधानार्थः ॥ ७।१८१ ॥

	मार्गशीर्षे शुभे मासे यायाद्यात्रां महीपतिः ।
	फाल्गुनं वापि चैत्रं वा मासौ प्रति यथाबलम् ॥ ७।१८२ ॥

अत्र हि गच्छन् परस्य शारदं वासन्तं च सस्यम् उपहन्ति गच्छतश्च मार्गाः प्रचुरयवसोदका भवन्ति । तस्मात् शारदसस्यप्रायं जनपदं दीर्घकालं च यात्रां मार्गशीर्षे यायात् । फाल्गुनचैत्रमासयोर्वासन्तसस्यप्रायं दीर्घकालं च यात्राम् । तथा चतुरङ्गबलो मार्गशीर्षे यायात् । अश्वबलप्रायस्तु फाल्गुनचैत्रयोः ॥ ७।१८२ ॥

	अन्येष्वपि तु कालेषु यदा पश्येद्ध्रुवं जयम् ।
	तदा यायाद्विगृह्याइव व्यसने चोत्थिते रिपोः ॥ ७।१८३ ॥

हस्तिबलप्रायो वर्षास्वश्वबलप्रायं रिपुं गच्छेत् । एतस्मिन् हि स्वबलकाले गच्छतो राज्ञो ऽवश्यंभावी जयः । व्यसनं च रिपोर्यदा तदा कदाचिद्यायात् । शक्तो [यायाद]नाक्रन्दं च ॥ ७।१८३ ॥
	कृत्वा विधानं मूले तु यात्रिकं च यथाविधि ।
	उपगृह्यास्पदं चैव चारं सम्यग् विधाय च ॥ ७।१८४ ॥

प्रकृत्युपसंग्रहो ऽर्थमानाभ्यां लुब्धक्रुद्धाभिरक्षणं विशेषतः पार्ष्णिग्राहसंधानं जनप[दस्थापनं मूले विधानम्] । यात्रिकं च हस्त्यश्वादि । ये च परविषये दूष्यास्ते यातुरास्पदा भवन्ति, तांश्चात्मीकृत्य चारणं च परविषयप्रवृत्तिविज्ञानाय सम्यग् विधाय यथा चैतदेवम् ॥ ७।१८४ ॥

	संशोध्य [त्रिविधं] मार्गं षड्विधं च स्वकं बलम् ।
	सांपरायिककल्पेन यायादरिपुरं शनैः ॥ ७।१८५ ॥

जाङ्गलातपाटविकत्रिविधं मार्गं पन्थानं यवसेन्धनोद[को]पादानवीरुध्[अविच्छेद्]आदिभिः संशोध्य, बलं च षड्विधं हस्त्यश्वरथपदातिविष्टिकरकोशाख्यं संशोध्य किम् अग्रहृतम् इत्येवमादिना संपरायिककल्पेन युयुत्सुकल्पेन यायात् ॥ ७।१८५ ॥

	शत्रुसेविनि मित्रे च गूढे युक्ततरो भवेत् ।
	गतप्रत्य्गते चैव स हि कष्टतरो रिपुः ॥ ७।१८६ ॥

मित्रदुःखगतप्रत्यागतयोर्युक्ततरो भूत्वा सुतरां न विश्वसेत् ॥ ७।१८६ ॥

	दण्डव्यूहेन तन्मार्गं यायात् तु शकटेन वा ।
	वराहगरुडाह्यां वा सूच्या वा मकरेण वा॥ ७।१८७ ॥

पुरस्तान् नायकः पश्चात् सेनापतिः स्वामी च मध्ये पार्श्वयोर्हस्तिनः ततो ऽश्वा इत्येष साम्ग्रामिको यानविधिः दीर्घः समविन्यासो दण्डव्यूहः सर्वतो भये कार्यः । सूचीमुखः पश्चाद्विस्तृतः शकटव्यूहः पृष्टततो भये योजयितव्यः । श्लक्ष्णमुखपश्चार्धो बृहन्मध्यो वराहव्यूहः पार्श्वतो भये प्रशस्यते । एतेन गरुडव्यूह व्याख्यातः । लघुसमुत्थानसैनिकं सूचीव्यूहः दीर्घः प्रवीरपुरुषमुखः, अग्रतो भये च सादिष्ठः । मकरव्यूहो मुखजघनयोः पृथुरुभयतो भये प्रशस्यते ॥ ७।१८७ ॥

	यतश्च भवम् आसङ्केत् ततो विस्तारेयेद्बलम् ।
	पद्मेन चैव व्यूहेन निविशेत सदा स्वयम् ॥ ७।१८८ ॥

सर्वथा प्रदर्शनम् एतत्: यतो भयं प्रपश्येत् तु ततो विस्तारेयेद्बलम् । सर्वत उदितेन पद्मव्यूहेन सदा निविशेत ॥ ७।१८८ ॥

	सेनापतिबलाध्यक्षौ सर्वदिक्षु निवेशयेत् ।
	यतश्च भयम् आशङ्केत् प्राचीनां कल्पयेद्दिशम् ॥ ७।१८९ ॥

सेनापतिबलाध्यक्षपुरुषाश्च सर्वत्र निविशेरन् । अनेकप्रकारास्त्वपरे कल्पिताः परान् जेष्यन्तीत्यतः पुरुषान् इति युज्यन्ते । गिरिं वनं वा पृष्ठतः कृत्वा भयसिशश्चाग्रतः तत्र युध्येयुः निविशेरन् वा ॥ ७।१८९ ॥

	गुल्ंआंश्च स्थापयेदाप्तान् कृतसंज्ञान् समन्ततः ।
	स्थाने युद्धे च कुशलान् अभीरून् अविकारिणः ॥ ७।१९० ॥

विशेषतो गुलेष्वेवंगुणाह् स्थाप्याः । ततो हि भयम् उत्पन्नं महते ऽनर्थाय भवति स्वबलेन ॥ ७।१९० ॥

	संहतान् योधयेदल्पान् कामं विस्तारयेद्बहून् ।
	सूच्या वज्रेण चैवैतान् व्यूहेन व्यूह्य योधयेत् ॥ ७।१९१ ॥

अल्पाः संहताः परस्परापेक्षया युध्यन्तो न बिभ्यति । वज्रव्यूहस्त्रिधाव्यवस्थितः । सूचीव्यूहो व्याख्यातः । सर्वे तु व्यूहा यथासामर्थ्यं कल्पयितव्याः ॥ ७।१९१ ॥

	स्यन्दनाश्वैः समे युद्ध्येदनूपे नौद्विपैस्तथा ।
	वृक्षगुल्मावृते चापैरसिचर्मायुधैर्बलैः ॥ ७।१९२ ॥

सामर्थ्यदर्शनार्थो ऽयम् उपदेशः ॥ ७।१९२ ॥

	कौरुक्षेत्रांश्च मत्स्यांश्च पाञ्चालाञ् शूरसेनजान् ।
	दीर्घांल् लघूंश्चैव नरान् अग्रानीकेषु योधयेत् ॥ ७।१९३ ॥

एते हि पृथुवक्षस आजानुबाहवो द्विस्पृशो महावर्ष्माणश्च सेनामुखेष्व् ईषन्मनोघातं परेषां कुर्वन्ति ॥ ७।१९३ ॥

	प्रहर्षयेद्बलं व्यूहं तांश्च सम्यक् प्रीक्षयेत् ।
	चेष्टांश्चैव विजानीयादरीन् योधयताम् अपि ॥ ७।१९४ ॥

जये धर्मार्थो ऽवरजये विसर्जन इत्येवमादिना यथाभूतशास्त्रार्थप्रदर्शनेन प्रहर्षयेत् । युद्ध्यतां चेष्टाः प्रत्यक्षीकुर्यात् । चलचित्ता हि पुरुषा उपकुर्वाणस्याप्यपकुर्वन्ति ॥ ७।१९४ ॥

	उपरुध्यारिम् आसीत राष्ट्रं चास्योपपीडयेत् ।
	दूषयेच्चास्य सततं यवसान्नोदकेन्धनम् ॥ ७।१९५ ॥
	भिन्द्याच्चैव तटाकानि प्राकारपरिखास्तथा ।
	समवस्कन्दयेच्चैनं रात्रौ वित्रासयेत् च ॥ ७।१९६ ॥
	उपजप्यान् उपजपेद्भुद्ध्येतैव च तत्कृतम् ।
	युक्त च दैवे युध्येत जयप्रेप्सुरपेतभीः ॥ ७।१९७ ॥

दुर्गाश्रितस्याप्रतियुध्यत उपरोधविधिस्त्रिभिः शोकैः ॥ ७।१९५–९७ ॥

	साम्ना दानेन भेदेन समस्तैरुत वा पृथक् ।
	विजेतुं प्रयतेतारीन् न युद्ध्येत कदाचन ॥ ७।१९८ ॥

तत्र साम द्विविधं वाक्प्रयोगश्चेष्टाप्रयोगश्चेति । वाक्प्रयोगो गुणवचनं हितवचनम् उपकारानुदर्शनवचनम् आत्मोपनिधानम् इत्येवमादि; चेष्टाप्रयोगः स्थिताञ्जलिदानं हस्तग्रहणमुखोपप्रदर्शनं स्वदारदर्शनं [मि]थः संकथनम् इत्येवमादि । दानं नानाविधैर्द्रव्यैः प्रीत्युत्पादन[प्रतिपादनम्] । भेद एकस्योपसंग्रहो ऽन्यस्य निरसनं भीषणं च । एतैस्त्रिभिरुपायैः प्रयतेत जेतुम् ॥ ७।१९८ ॥

	अनित्यो [विजयो यस्माद्दृश्यते युध्यमानयोः ।
	पराजयश्] च संग्रामे तस्माद्युद्धं विवर्जयेत् ॥ ७।१९९ ॥

जयपराजययोरनित्यत्वात् प्रयत्नतो युद्धं परिहरणीयम् । तस्मादसंदिग्धः तनुरप्यर्थसंदिग्धान् महतो ऽपि श्रेयान् ॥ ७।१९९ ॥

	त्रया[णाम् अप्युपाया]नां पूर्वोक्तानाम् असंभवे ।
	तथा युध्येत संयत्तो विजयेत रिपून् यथ ॥ ७।२०० ॥

विजिगीषोः सामादीनां परिक्षये साधकत्वम् । तथा संदिग्धे विजये कामं युध्येत, यस्माज् जये ऽर्थः पराजये स्वर्ग इति । युद्धम् एव तत्र ज्यायः । यदार्थसंदिग्धः पराजयस्तदा निष्पतनं साधीयः: निर्गतो हि पुनः कार्यम् आसादयति ॥ ७।२०० ॥

	जित्वा संपूजयेद्देवान् ब्राह्मणांश्चैव धार्मिकान् ।
	प्रदद्यात् परिहारांश्च ख्यापयेदभयानि च ॥ ७।२०१ ॥
	सर्वेषां तु विदित्वैषां समासेन चिकीर्षितम् ।
	स्थापयेत् तत्र तद्वंश्यं कुर्याच्च समयक्रियाम् ॥ ७।२०२ ॥
	प्रमाणान् च कुर्वीत तेषां धर्मान् यथोचितान् ।
	रत्नैश्च पूजयेदेतान् प्रधानपुरुषैः सह ॥ ७।२०३ ॥

लब्द्यप्रशमनार्थास्तरयः श्लोकाः ॥ ७।२०१–०३ ॥

	अदानम् अप्रियकरं दानं च प्रियकारकम् ।
	अभीप्सितानाम् अर्थानां कालयुक्तं प्रशस्यते ॥ ७।२०४ ॥

दानम् अदानं वा कालयुक्तं सुखयति । यथाकालं राज्ञा तदनुष्ठितं सर्वलोकसुखावहं भवति ॥ ७।२०४ ॥

	सर्वं कर्मेदम् आयत्तं विधाने दैवमानुषे ।
	तयोर्दैवम् अचिन्त्यं तु मानुषे विद्यते क्रिया ॥ ७।२०५ ॥

यत् तावन् मानुषं फलं तत्पुरुषकर्मायत्तम् एव कृष्यादयः । अपि च प्राप्यते दैवात् पुत्रजन्मादिफलम् । तदपि दृष्टद्वारम् एव । अतो दृष्टम् एवोपायम् आश्रित्य सर्वकार्ये प्रयतितव्यम् । न दैवपरमो भूत्वासीत निरीह इति ॥ ७।२०५ ॥

	सह वापि व्रजेद्युक्तः संधिं कृत्वा प्रयत्नतः ।
	मित्रं हिरण्यं भूमिं वा संपश्यंस्त्रिविधं फलम् ॥ ७।२०६ ॥

मित्रीकरणं त्विदं यातव्यस्य यात्राफलम्, जित्वा च तम् एव स्थापयेत् । सहकृतम् अभिरक्षन् मित्रीभूतो मित्रकार्यं काले करिष्यतीति भूमिहिरण्याभ्यां वा संधाय प्रतिनिवर्तेत ॥ ७।२०६ ॥

	पार्ष्णिग्राहं च संप्रेक्ष्य तथाक्रन्दं च मण्डले ।
	मित्रादथाप्यमित्राद्वा यात्राफलम् अवाप्नुयात् ॥ ७।२०७ ॥

पार्ष्णिग्राहाक्रन्दानुबन्धम् अविक्ष्य हिरण्यादि यत्राफलं संगृह्णीयात् ॥ ७।२०७ ॥

	हिरण्यभूमिं संप्राप्य पार्थिवो न तथैधते ।
	यथा मित्रं ध्रुवं लब्ध्वा कृशम् अप्यायतिक्षमम् ॥ ७।२०८ ॥
	धर्मज्ञं च कृतज्ञं च हृष्टप्रकृतिम् एव यत् ।
	अनुरक्तं स्थिरारम्भं लघुमित्रं प्रशस्यते ॥ ७।२०९ ॥

भूमिहिरण्याभ्यां मित्रं ज्याय इति शोकद्वयेन तत्स्तुतिर्मित्रोपसंग्रहार्था ॥ ७।२०८–०९ ॥

	प्राज्ञं कुलीनं शूरं च दक्षं दातारम् एव च ।
	कृतज्ञं धृतिमन्तं च कष्टम् आहुररिं बुधाः ॥ ७।२१० ॥

उपदेशप्रयोजनम्: ईदृशम् अरिं सर्वयत्नैर्विजिगीषुः संदध्यात् । येन सत्येवंगुण उच्छेतुं शक्यते, कर्शयितुं पीडयितुं वा । अत एवंविधं शत्रुं प्रयत्नतो मित्रीकुर्यात् ॥ ७।२१० ॥

	आर्यता पुरुषज्ञानं शौर्यं करुणवेदिता ।
	स्थौललक्ष्यं च सततम् उदासीनगुणोदयः ॥ ७।२११ ॥

उदयशब्दः समुदायवाची फलर्थस्तु न युज्यते, सामर्थ्यात् । अस्योपदेशप्रयोजनम्: एभिर्गुणैर्युक्तम् उदासीनं संश्रित्य कामं यथोक्तलक्षणेनाप्यरिणा विरुध्येत यात्राफलार्थम् । येनैवंगुण उदासीनः संश्रयकार्यं कर्तुं समर्थो भवति । अनेवंगुणस्तूदासीनो ऽप्यमित्रीभवति शत्रूपजापाददृढप्रज्ञया तस्य ॥ ७।२११ ॥

	क्षेम्यां सस्यप्रदां नित्यं पशुवृद्धिकरीम् अपि ।
	परित्यजेन् नृपो भूमिम् आत्मार्थम् अविचारयन् ॥ ७।२१२ ॥

यदा तु विजिगीषुर्यदीदृशपराभियोगादापद्यात् उदासीनसंश्रयेणारेस्तदा क्षेम्यां सस्यप्रदाम् अपि नित्यं पशुवृद्धिकरीम् अपि परित्यजेन् नृपो भूमिम् इत्तंभूताम् अपि सतीम्, येन राजधर्मेष्वेवं स्मर्यते ॥ ७।२१२ ॥

	आपदर्थं धनं रक्ष्यं दारा रक्ष्या धनैरपि ।
	आत्मा तु सततं रक्ष्यो दारैरपि धनैरपि ॥ ७।२१३ ॥

सर्वपरित्यागेनाप्यात्मा सततं रक्ष्य इति । येन शक्यो ऽप्ययं धर्मविरुद्धम् अपि दारपरित्यागं कृत्वा भूयो राजत्वम् आपन्नो महद्धर्मानुष्ठानं कर्तुम् । अस्य दारोद्वाहेनर्ते तु राज्ञो नान्यस्य दारपरित्यागेनात्मसंरक्षणं कर्तुं युक्तम् । परित्यज्य हि दारान् किम् अन्यदसौ करिष्यति सत्कर्म येनात्मानं पापयिष्यति लोकसंक्रोशं वा विधास्यति । तथा चोक्तम् "लोकसंक्रुष्टम् एव च" इति । आहितविज्ञानेन विन[ष्टधनेनापि धर्म् ऽस्तीत्यु]पासनादिभिरनेन, न राजधर्मोपदेशमात्रेण ॥ ७।२१३ ॥

	सह सर्वाः समुत्पन्नाः प्रसमीक्श्यापदो [?] भृशम् ।
	संयुक्तांश्च वियुक्तांश्च सर्वोपायान् सृजेद्बुधः ॥ ७।२१४ ॥

[सर्वाः समुत्पन्नाह् समीक्ष्य्]आपदो भृशम्, संयुक्तांश्च समस्तान् त्रीन् वा द्वौ वा वियुक्तांश्च प्रत्येकं सर्वोपायान् समादीन् सृजेद्विसृजेद्बुधः । न सहसा विषण्ण आसीतेत्यर्थः । स्वप्रकृतिभया[न्युप]क्षेपतस्तदुपसंहरति ॥ ७।२१४ ॥

	उपेतारम् उपेयं च सर्वोपायांश्च कृत्स्नशः ।
	एतत् त्रयं समाश्रित्य प्रयतेतार्थसिद्धये ॥ ७।२१५ ॥

आनन्त्यादवस्थानाम् इदं समासेन सर्वोपायप्रदर्शनम् आ[त्मरक्षार्थ्]अम् ॥ ७।२१५ ॥

	एवं सर्वम् इदं राजा सह संमन्त्र्य मन्त्रिभिः ।
	व्यायम्याप्लुत्य मध्याह्ने भोक्तुम् अन्तःपुरं व्रजेत् ॥ ७।२१६ ॥

उपसंहारार्थः श्लोकः ॥ ७।२१६ ॥

	तत्रात्मभूतैः कालज्ञैरहार्यैः परिचार[कैः।
	सुपरीक्षित्]अम् अन्नाद्यम् अद्यान् मन्त्रैर्विषापहैः ॥ ७।२१७ ॥
	विषघ्नैरुदकैश्चास्य सर्वद्रव्याणि योजयेत् ।
	विषघ्नानि च रत्नानि नियतो धारयेत् सदा ॥ ७।२१८ ॥
	परीक्षिताह् स्त्रिय[श्चैनं व्यञ्जनोदक]धूपनैः ।
	वेषाभरणसंयुक्ताः स्पृशेयुः सुसमाहिताः ॥ ७।२१९ ॥
	एवं प्रयत्नं कुर्वीत यानशय्याशनासनैः ।
	स्नाने प्रसाधने चैव स चालंकारिके[चु च ॥ ७।२२० ॥
	भुक्तवान् विहरेच्चैवं स्त्रीभिरन्तःपुरे सह ।
	विहृत्य च यथाकालं पुनः कार्याणि चिन्तयेत् ॥ ७।२२१ ॥
	अलंकृतश्च संपश्येदायुधीयं पुनर्जनम् ।
	वाहनानि च सर्वाणि शस्त्राण्याभरणानि च ॥ ७ २२२ ॥
	संध्यां चोपास्य शृणुयादन्तर्वेश्मनि शस्त्रभृत् ।
	रहस्याख्यायिनां चैव प्रणिधीनां च चेष्टितम् ॥ ७ २२३ ॥
	गत्वा कक्ष्यान्तरं त्वन्यत् समनुज्ञाप्य तं जनम् ।
	प्रविशेद्भोजनार्थं च स्त्रीवृतो ऽन्तःपुरं पुनः ॥ ७।२२४ ॥
	तत्र भुक्त्वा पुनः किंचित् तूर्यघोषैः प्रहर्षितः ।
	संविशेच्च यथाकालम् उत्तिष्ठेच्च गतक्लमः ॥ ७।२२५ ॥
	एतद्वृत्तं समातिष्ठेदरोगः पृथिवीपतिः ।
	अस्वस्थः सर्वम् एतत् तु भृत्येषु विनिवेशयेत् ॥ ७।२२६ ॥

व्यायम्याप्लुत्येत्यत आरभ्य वैहारिकात्मसंरक्षणार्था एकादशस्लोकाः प्रसिद्धा इति कृत्वा न व्याख्यायन्ते । एवं प्रतिविहितराज्यतन्त्रः कृतात्मरक्षश्च राजा व्यवहारान् संपश्येत् प्रजानां कार्यसिद्धये ॥ ७।२१७–२६ ॥

इति ऋजुविमलस्य कृतौ मनुशास्त्रविवरणे
सप्तमो ऽध्यायः ॥





अष्टमो ऽध्यायः 


एवम् अयं सप्तमाध्यायोपदिष्टेन (?) राजशास्त्रेण यथान्यायं सुविहितराज्यतन्त्रः प्रजापरिपालनार्थम् ।

	व्यवहारान् दिदृक्षुस्तु ब्राह्मणैः सह पार्थिवः ।
	मन्त्रज्ञैर्मन्त्रिभिश्चैव विनीतः प्रविशेत् सभाम् ॥ ८।१ ॥

मात्स्यम्यायनिवृत्त्या लोकस्थित्यर्थम् अयं व्यवहारान् द्रष्टुम् अन्वेषणशीलः ब्राह्मणैः सह पार्थिवः यान् उपरिष्टाद्वक्ष्यति "यस्मिन् देशे निषीदन्ति विप्रा वेदविदस्त्रयः" इति तैः सह । यतस्तेषाम् इदं विशेषणं क्रियते मन्त्रज्ञैरिति । एवं च यदि वेदविदो ऽपि सन्तो मन्त्रज्ञा न भवन्त्यधिकलक्षणप्राप्त्यर्थम् इदं तद्विशेषणम् । लोकव्यवहारज्ञा मन्त्रज्ञाः । मन्त्रिभिश्चैव मन्त्रज्ञैरिति समानं पूर्वविशेषणम् । इयांस्तु विशेषः: मन्त्रिणो राजतन्त्रव्यवहारज्ञा नियोगत इष्यन्ते, इतरत्र तु न प्रतिषेधः । अतस्तान् अप्येवं विशिनष्टि । विनीतः प्रविशेत् सभाम् । विनीतो ऽनुद्धतवेषालङ्कारः । सभां वक्ष्यमाणाम् "ब्रह्मणस्तां सभां विदुर्" इति । सत्यपि च ब्राह्मणस्य धर्मोपदेष्टृत्वे गुरुत्वे च व्यवहारदर्शने ब्राह्मणो न प्रधानीक्रियते । असमर्थो ह्यसावल्पपरिग्रहत्वादकार्यकारिणो वशीकर्तुम् । क्षत्रियस्य तु करशुल्कप्रीतिभोगदण्डपरिक्रयेण प्रजापालनोपदेशात् परिग्रहमहत्त्वं वृत्तिमतो ऽर्थगृहीतम्, यतः प्रजासंरक्षणार्थम् अकार्यकारिणां निग्रहे तस्य सामर्थम् अस्ति । एवं च सति व्यवहारदर्शने क्षत्रियः प्राधान्येनोपदिश्यते । अथ वादृष्टप्रयोजन एव क्षत्रियस्य व्यवहारदर्शनोपदेशः । व्यवहरणं व्यवहारः । इहैको ऽपि स्वार्थ[संबन्धितया] व्यवहर्तीतरो ऽप्यन्यथेत्येवं विविधं नानावहरणम्, विरुद्धं वेतरेतरहरणं व्यवहारः ॥ ८।१ ॥ 

	तत्रासीनः स्थितो वापि पाणिम् उद्यम्य दक्षिणम् ।
	विनीतवेषाभरणः पश्येत् कार्याणि कार्यिणाम् ॥ ८।२ ॥

[आसीनस्तपस्विविद्वद्]ब्राह्मणगुरुवर्जम् इतरजनस्य पश्येत्; स्थित्वो वापि तपस्विप्रभृतीनां वर्णोत्तमानाम् । स्थितो वापि तपस्विप्रभृतीनां वर्णोत्तमानाम् । पाणिग्रहणं बाह्पलक्षणार्थम् । यस्माद्ब्रह्मसभैषा । तथा चोक्तम् अग्न्यगारादिषु [दक्षिणबाहूद्धरणम् । विनीत]वेषाभरणं हि राजानं सुखम् उपसर्पिष्यन्त्यर्थिनः । अथ वायम् अस्यादृष्टप्रयोजन एव नियतशास्त्रस्यार्थवत्त्वाय । यत एवं पश्येत् कार्याणि कार्यिणाम् अर्थिनाम्, न स्वयमुत्पाद्यकार्याणि, ये[षु न शास्त्रोप]देशस्य सामर्थ्यं दृष्टम् । यतो ऽयम् अर्थिविषयो व्यवहारदर्शनोपदेश इत्य् गम्यते । यतो ऽयम् अर्थिविषयो व्यवहारदर्शनोपदेश इति गम्यते । एवं च सत्यविधित्वं समर्थ्[इत्]अं भवति । इतरथा हि परिग्रहवत्स्वन्येषूपदेशस्य परिसंख्या [न स्यात् । न] चैकस्योपदेशस्योभयत्र सामर्थ्यम् अस्ति, एकार्थत्वाद्वाक्यस्य ।  एवं च स्वपरिग्रहे ब्राहणादीनां (?) व्यवहारदर्शनम् अप्रतिषिद्धं भवति । ननु च कार्यिणां [कार्याणीति अर्थिनाम् इति] तेन वक्ष्यति "नोत्पादयेत् स्वयं कार्यम्" इति तदनुवाद एवायम् अस्वार्थः प्रसङ्गत इह विज्ञेयः; अथ वा भवत्वस्येह स्वार्थ उपदेश उत्तरत्र त्वनुवादो विशेषार्थः, "नाप्यस्य पुरुष" इति ॥ ८।२ ॥ 

यदुक्तं "पश्येत् कार्याणि कार्यिणाम्" इति, अत्र कारणं वक्तव्यम् । अत इदम् आरभ्यते तत्कारणप्रसिद्ध्यर्थम् ।

	प्रत्यहं देशदृष्टैश्च शास्त्रदृष्टैश्च हेतुभिः ।
	अष्टादशसु मार्गेषु निबद्धानि पृथक् पृथक् ॥ ८।३ ॥

अष्टादशसु मार्गेषु व्यवहारस्थानेष्वृणादानादिषु वक्ष्यमाणेषु पृथक् पृथङ् निबद्धानि, देशाचारव्यवस्थया कर्षकवणिक्पशुपालादिषु धर्मेण, शास्त्रव्यवस्थया च शास्त्रोक्तैर्हेतुभिः साक्षिशपथादिभिः प्रत्यहम् अग्लायमानो राजा पश्येत् कार्याणि कार्यिणाम् । यद्यपि लौकिकान्यपि शास्त्रोक्तानि लिङ्गानि "बाह्यैर्विभावयेल् लिङ्गैः," "तथानुमाने[न] नयेद्धर्मस्य नृपतिः पदम्" इत्येवमादीनि, तथापीदं लौकिकप्रमाणानुवादि । शास्त्रलक्षणम् तु प्रमाणं शाक्षिशपथादि । यद्यपि च लौकिकप्रमाणानुवाद इह शास्त्रे ऽस्ति कुतश्चित् कारणात्, तथापि शास्त्रं लोकम् एव प्रमाणीकरोति केषुचित् कार्येषु । तथा च वक्ष्यति "समुद्रयानकुशला देशहालार्थदर्शिणः" इत्येवमादि । अतः पृथग्देशग्रहणं न्याय्यम् ॥ ८।३ ॥

तानि च व्यवहारवसूनीमानि निर्दिश्यन्ते ।

	तेषाम् आद्यम् ऋणादानं निक्षेपो ऽस्वामिविक्रयः ।
	संभूय च समुत्थानं दत्तस्यानपकर्म च ॥ ८।४ ॥
	वेतनस्यैव चादानं संविदश्च व्यतिक्रमः ।
	क्रयविक्रयानुशयो विवादः स्वामिपालयोः ॥ ८।५ ॥
	सीमाविवादधर्मश्च पारुष्ये दण्डवाचिके ।
	स्तेयं च साहसं चैव स्त्रीसंग्रहणम् एव च ॥ ८।६ ॥
	स्त्रीपुंधर्मो विभागश्च द्यूतम् आह्वानम् एव च ।
	पदान्यष्टादशैतानि व्यवहारस्थिताविह ॥ ८।७ ॥

विवादास्पदनिर्देशो ऽत्र चतुर्भिः श्लोकैः । आद्यं मुख्यम् । ऋणव्यवहारो ह्येष वनवासिनो ऽपि स्पृशति, अतो ऽस्य मुख्यतोच्यते ॥ ८।४–७ ॥

	एषु स्थानेषु भूयिष्ठं विवादं चरतां नृणाम् ।
	धर्मं शाश्वतम् आश्रित्य कुर्यात् कार्यविनिर्णयम् ॥ ८।८ ॥

एतानि व्यवहार[व]स्तूनि प्रधानभूतानि । तद्भेदानाम् आनन्त्यादशक्यो ह्यशेषतो निर्देशः कर्तुम् । भूयिष्ठवचनाच्चैव तद्व्यवहारवस्तुबहुत्वं गम्यते । अनुक्तानाम् अपि शास्त्रानुसारिण्या प्रज्ञया धर्मं शाश्वतम् आश्रित्य कार्यनिर्णयं कुर्यात् । पितृपितामहादिप्रवर्तितम् अप्युत्सृज्यान्याय्यम् यत् कार[णात्] प्रायेण कृतानुसारी लोकः, विशेषेण तु राजान इति । अतो ऽयम् "आस्थीयते यत्न" इति, सामान्यश्चायम् उपदेशः । विशेषास्त्वस्य विषये वक्ष्यन्ते ॥ ८।८ ॥

	यदा स्वयं न कुर्यात् तु नृपतिः कार्यदर्शनम् ।
	तदा नियुञ्ज्याद्विद्वांसं ब्राह्मणं कार्यदर्शने ॥ ८।९ ॥

यदा कुतश्चिन् निमित्तान्तरतः स्वयं नृपतिः कार्यं न पश्येत्, तदा नियुञ्ज्याद्ब्राह्मणं कार्यदर्शने, नान्यवर्णं धर्मज्ञं व्यवहारज्ञम् अपि सन्तम्, ब्राह्मणम् अपि च विद्वांसं ब्राह्मणज्ञेयेष्वेव शास्त्रेषु । तद्वर्तिधर्मानतिलङ्घनार्थोच्यते: व्यवहारदर्शनार्था तु विद्वत्तार्थगृहीतत्वादशासनीया (?) ॥ ८।९ ॥

	सो ऽस्य कार्याणि संपश्येत् सभ्यैरेव त्रिभिर्वृतः ।
	सभाम् एव प्रविश्याग्र्याम् आसीनः स्थित एव वा ॥ ८।१० ॥

राजन्यस्वस्थशरीर कार्यान्तरव्याकुले वा सभाम् एव प्रविश्याग्रां न ततो ऽन्यत्र; न स[भायाम् अपि] राजासनम् अधिरुह्य, किं तर्हि सभायाम् एवान्यासनस्थः । आसीनः स्थित एव वेति स्थानासनयोर्विकल्पः । उक्तं प्रयोजनम् । सभायां साधवः सभ्याः, ते चोक्तविशेषणा एव सन्तो राजस्थानीयब्राह्मणसहाया एव भवेयुः ॥ ८।१० ॥

अग्र्या सब्येत्युक्तिम्, यतस्तदर्थम् इदम् उच्यते ।

	यस्मिन् देशे निषीदन्ति विप्रा वेदविदस्त्रयः ।
	राज्ञश्च प्रकृतो विद्वान् ब्रह्मणस्ताम् सभां विदुः ॥ ८।११ ॥

त्रिग्रहणान् नावेदविदस्ते स्युः; दण्डापूपिकया चत्वारो ऽपि न विरुद्ध्यन्ते । राज्ञश्च सहायं प्रकृतो विद्वान् इ[त्यनु]वाद उत्तरार्थः । ब्रह्मणस्तां सभां विदुः । केचित् तु ब्राह्मण इति पठन्ति । तदयुक्तम् । उक्तत्वादस्य जातेः: "तदा नियुञ्ज्याद्विद्वांसं ब्राह्मणं कार्यकर्शने" इति पूर्वत्र । ब्रह्मणो ग्रहणं सभास्तुत्यर्थं युक्त[ं, ब्रह्म]सभेति । अथ वा "विनीतः प्रविशेत् सभाम्" इत्युक्तं यत्, तदुपलक्षणार्थम् इदम् उक्तम् । यद्मिन् देश निषीदन्ति इत्येवमादि लौकिकसभानिवृत्त्यर्थम् ॥ ८।११ ॥

	धर्मो विद्धस्त्वधर्मेण सभां यत्रोप्[अतिष्ठते ।
	शल्यं चास्य न कृन्तन्ति विद्धास्तत्र सभासदः ॥ ८।१२ ॥

धर्म इति] तस्य वेधो ऽन्यथादर्शनम् । तत्फलं तु धर्मव्यवस्थाभङ्गहेतोरधिकृतब्राह्मणस्येदम् उच्यते । शल्यं चास्य न कृन्तन्ति विद्धास्तत्र सभासदः: शल्यम् इव शल्यप्रतिष्ठाहेतुत्वात् अस्य [यदि] न कृन्तन्त्येते पुन[ः] सभासदः विद्धाः सन्तः प्राग् एव । यतश्चैतदेवम् अतो ऽसम्यक् प्रवर्तमानो राजा प्रकृतो वा ब्राह्मणस्सभ्यैर्नानुमन्तव्यः, व्यतिक्रमाद्धर्मवेधभयात् ॥ ८।१२ ॥

अतः ।

	सभा व न प्रवेष्टव्या वक्तव्यं वा समञ्जसम् ।

व्यवहारप्रदर्शनाधिकारो वा न प्रतिपत्तव्यो राजतः सभ्यैः, वक्तव्यं वा प्रतिपन्नाधिकारैस्तत्र समञ्जसं सत्यम् । येन —

	अब्रुवन् विब्रुवन् वापि नरो भवति किल्बिषी ॥ ८।१३ ॥

न केवलं विब्रुवन् किल्बिषी भवति, किं तर्हि अब्रुवन्न् अपि । अतो न "सभ्यैरयम् उपेक्षणीयो ऽन्यथा पश्यन् राजप्रकृतो ऽयं करोत्येवम्, तदेवं न वयम्" इति नात्रौदासीन्याद्यूयम् उच्यध्वम् ॥ ८।१३ ॥

तथा चाहुः ।

	यत्र धर्मो ह्यधर्मेण

व्यवस्था चाव्यवस्थया पूर्वापरादिविप्रतिषेधानुमोदनादिलक्षणया,

		सत्यं यत्रानृतेन च ।

कूटसाक्षिभिः,

	हन्यते प्रेक्षमाणानां हतास्तत्र सभासदः ॥ ८।१४ ॥

तस्मात् सभ्यैर्नोदासीनैर्भवितव्यम् । न साक्षिणः कुर्वन्तीति सभ्या मुच्यन्ते ॥ ८।१४ ॥

एवं च सति ।

	धर्म एव हतो हन्ति धर्मो रक्षति रक्षितः ।
	तस्माद्धर्मो न हन्तव्यो मा नो धर्मो हतो वधीत् ॥ ८।१५ ॥

एवम् अभिप्रायेण राजप्रकृतो ऽवबोध्यते: "धर्मप्रसादादिदम् आधिपत्यं ते प्राप्तम्", येन न राजप्रसादात् । अतो न धर्मं हन्तुम् अर्हति । एकेवचनाच्च लिङ्गादौपरिष्ठके श्लोके, "तस्माद्धर्मं न लोपेयेत्" इत्यस्माद्राजप्रकृतो, न सभासदो बहुत्वात् ॥ ८।१५ ॥

यतश्च निर्वचनम् इदम् ।

	वृषो हि भगवान् धर्मस्तस्य यः कुरुते लयम् ।
	वृषलं तं विदुर्देवास्तस्माद्धर्मं न लोपयेत् ॥ ८।१६ ॥

न जातिवृषल एव वृषलः, किं तर्हि विकर्मणात्र वृषलो भवति । तथा च सति किं ब्राह्मणजातिस्ते करिष्यति व्यतिक्रमादधर्मेण ग्रस्यमानस्य । यत्कारणाद्राजनियुक्तब्राह्मणोपालम्भ एवायम् ॥ ८।१६ ॥

इदम् अपरं प्रसंख्यानम् अधिकृतब्राह्मणव्यवस्थार्थम् उच्यते ।

	एक एव सुहृद्धर्मो निधने ऽप्यनुयाति यः ।
	शरीरेण समं नाशं सर्वम् अन्यद्धि गच्छति ॥ ८।१७ ॥

यतः सुहृन्मित्राद्यपेक्षयापि न धर्मो मोक्तव्यः । अन्यथा हि तदुपेक्षया न केवलम् अपराधिनः प्रत्यवायो ऽन्यथादर्शने, किं तर्हि —

	पादो ऽधर्मस्य कर्तारं पादः साक्षिणम् ऋच्छति ।
	पादः सभासदः सर्वान् पादो राजानम् ऋच्छति ॥ ८।१८ ॥

यतो नैवम् उपेक्षा कर्तव्या, "कर्ता साक्षिणो वा दोषेण संबध्यन्ते, किम् अस्माकम् उदासीनानां भविष्यति" इति । असम्यग्व्यवहारदर्शने हि सर्वत्रैनो विभज्यते । यद्यपि चैनसो ऽन्येन कृतस्य विभागो नास्ति, दोषसंबन्धार्थवादस्त्वनेन न्यायेन प्रदर्श्यते असम्यग्दर्शननिवृत्त्यर्थम् ॥ ८।१८ ॥

	राजा भवत्यनेनास्तु मुच्यन्ते च सभासदः ।
	एनो गच्छति कर्तारं निन्दार्हो यत्र निद्यते ॥ ८।१९ ॥

एवं सम्यग्व्यवहारदर्शने,सर्वम् इदं साधु संपद्यत इति अर्थप्राप्तो ऽप्ययम् अर्थो वाक्यस्वाभाव्यादनूद्यते ॥ ८।१९ ॥

	जातिमात्रोपजीवी वा कामं स्याद्ब्राह्मणब्रुवः ।
	धर्मप्रवक्ता नृपतेर्न तु शूद्रः कथंचन ॥ ८।२० ॥

राजाधिकृतविद्वद्ब्राह्मणाभावे सति तत्र शास्त्रवित् क्षत्रियवैश्याधिकारार्थो ऽयम् आरम्भः । न जातिमात्रोपजीविनः । कथं कृत्वा । उक्तं हि "तदा नियुञ्ज्याद्विद्वांसं ब्राह्मणं कार्यदर्शने" इति । अत्र ब्राह्मणग्रहणं वर्णत्रयपर्युदासार्थम् इत्युक्तम् । एवं च सति तत्प्रतिषेधादेव शूद्रप्रतिषेधे सिद्धे पुनः शूद्रप्रतिषेध इह क्रियमाणः क्षत्रियवैश्याभ्यनुज्ञानार्थो विज्ञायते । यस्मादकृतकारि हि शास्त्रम् एवं युक्त्यारम्भम् अयुक्तारम्भः भवति । अन्यथा पौनरुक्त्यायुक्त्यारम्भः स्यात् । न च शास्त्रविद्ब्राह्मणाभावे तदभाववैकल्पिकम् अर्थलोपात् जातिमात्रोपजीविनम् अविद्वद्ब्राह्मणम् असमर्थं व्यवहारदर्शने शास्त्रम् अधिकर्तुम् अर्हति । न हि कश्चिल् लोके ऽन्धो रूपदर्शने ऽधिकरोति । एवं च सति नायम् अभाववैकल्पिको ब्राह्मणः । किं तर्हि पर्युदासार्थम् एवेदं वचनं जातिमारोपजी[विनः] । तथा च लोक उभयप्रतिषेध इत्थंभूतेषु वाक्येषु दृश्यते: "कामं विषम् अपि भक्षय, मा चास्य गृहे भुङ्क्थाः" इति । यत् एवम् उभयप्रतिषेधात् क्षत्रियवैश्याभ्यनुज्ञेयम् इति ॥ ८।२० ॥

एवं च सति —

	[यस्य शूद्रस्तु कुरुते] राज्ञो धर्मविवेचनम् ।

ब्राह्मणाधिकारस्थाने,

	तस्य सीदति तद्राष्ट्रं पङ्के गौरिव पश्यतः ॥ ८।२१ ॥

क्षत्रियवैश्यनियोगस्तुत्यर्थो ऽयं शूद्रप्रतिषेध्[अः । तद्विषयम् एवेदम् अप्यु]क्तम् —

	यद्राष्ट्रं शूद्रभूयिष्ठं नास्तिकाक्रान्तम् अद्विजम् ।
	विनश्यत्याशु तत् कृत्स्नं दुर्भिक्षव्याधिपीडितम् ॥ ८।२२ ॥

शूद्रभूयिष्ठम् इति धर्मानुशासितृशूद्रभूयिष्ठम् इत्यर्थः । एतत्साम्[अर्थ्यात् तद्]राष्ट्रं नास्तिकाक्रान्तं भवति । अत्र कारणं वक्ति । यस्मादद्विजप्रायं धर्मानुशासितृब्राह्मणरहितम् । युक्तं चैतत् । ईदृग् राष्ट्रं विनश्यति । अयम् अपि श्लोकः पूर्ववत् क्षत्रियवैश्यनियोगस्तुत्यर्थः । न तु जातिमात्रनियोगसुत्यर्थ इत्युक्तम् । यदा निराकुलो राजा स्वयं व्यवहारं द्रष्टुम् इच्छति, तदा —

	धर्मासनम् अधिष्ठाय संवीताङ्गः समाहितः ।
	प्रणम्य लोकपालेभ्यः कार्यदर्शनम् आरभेत् ॥ ८।२३ ॥

धर्मार्थम् आसनं धर्मासनम् । तत्रोपविश्य संवीताङ्ग इत्यनुवादात् विनीतवेषाभरणत्वस्यापूर्वगुणसंबन्धेन । समाहितो व्यवहारदर्शने । प्रणम्य लोकपालेभ्यः सभालेख्यस्थेभ्यः स्वस्थानेभ्यो वा वाङ्मनसाभ्यां कार्यदर्शनम् आरभेत् । व्यवहारदिदृक्षोर्दृष्टार्थो ऽयं विधिर्निर्देशो नृपतेः, अदृष्टार्थो वा शास्त्रस्यार्थवत्त्वाय ॥ ८।२३ ॥

	अर्थानर्थावुभौ बुद्ध्वा धर्माधर्मौ च केवलौ ।
	वर्णक्रमेण सर्वाणि पश्येत् कार्याणि कार्यिणाम् ॥ ८।२४ ॥

राष्ट्रसंप्रसादकोपावर्थानर्थौ राज्यतन्त्रानुकूलप्रतिकूलौ, परत्र च धर्माधर्मौ दृष्टानपेक्षौ संपश्येत्, कार्यदर्शनम् आचरेत् । यद्वा अर्थानर्थौ वैरानुबन्धेतरनिमित्तौ बुद्ध्वेति । संनिपाते च व्यवहाराणां वर्णक्रमेणाश्रयेत् । पश्येत् कार्याणि कार्यिणाम् इत्युक्तम्: तत् पुनर्व्यवहारदर्शनम् अनुमानतो विशेषेण, यतस्तदर्थम् अभिधीयते —

	बाह्यैर्विभावयेल् लिङ्गैर्भावम् अन्तर्गतं नृणाम् ।
	स्वरवर्णेङ्गिताकारैश्चक्षुषा चेष्टितेन च ॥ ८।२५ ॥

स्वरश्च वर्णश्चङ्गितं च स्वरवर्णेङ्गितानि । आकारः शरीरेन्द्रियवैकृत्यम् । स्वरवर्णेङ्गितानि च तान्याकारश्च स्वरवर्णेङ्गिताकाराः । तैः स्वरवर्णेङ्गिताकारैः सामान्यविशेषधर्मेणायं निर्देशः । तत्र वैचित्र्यम् । स्वरवैकृत्यं गद्गदादिः । वर्णो गात्ररूपविपर्ययः । लिङ्गितं स्वेदवेपथुरोमाञ्चादिः । चक्षुषा चक्षुर्विकारेण । चेष्टितेन च हस्तभ्रूविक्षेपादिना । तदेवम् अर्थिप्रत्यर्थिनोः साक्षिणां वानृतभावभाषितं स्वरादिविपर्ययेण प्रत्यक्षम् अपि वेदनीयं विजानीयात् । सामान्यमात्रोपदेशो ऽयम् । केचित् त्वाहुः सव्यभिचारत्वादनुमानस्य व्यवहारस्थितिः साक्षिभिः स्यात्, अविद्यमानेषु तु साक्षिष्वनुमानम् अप्याश्रयणीयम् । तदेतदन्याय्यम् । यद्यनुमानं व्यभ्चारि दृष्टं ननु साक्षिवचनागमो ऽपि तथा दृष्टः । अथात्रविवेकयत्नान् निर्णयः । एवम् अनुमानादिष्वपि भविष्यति । यदि चानुमानं व्यभिचारि कथम् अविद्यमानेषु साक्षिषु तन्निर्णयार्थम् उपादेयम् इत्याचक्षीत । तस्माद्युक्तोपदेशम् अनुमानम् । तथा च कृत्वा व्यवहारादन्यत्रापि लौकिकैः ॥ ८।२५ ॥

	आकारैरिङ्गितैर्गत्या चेष्टया भाषितेन च ।
	नेत्रवक्त्रविकारैश्च गृह्यते ऽन्तर्गतं मनः ॥ ८।२६ ॥

आकरणं आकारः शरीरेन्द्रियविकरः । अस्य सामान्यवचनस्यायं विशेषः । आकारैः तैस्तद्विकारैरिङ्गितादिभिः व्य्वहारादन्यत्रापि चापराभिप्रायो लोके गृह्यते । एवं व्यवहारकाले ऽप्यधिकृतैरद्विष्टैररक्तैश्च निपुणतो दत्तप्रणिधानैर्ग्राह्यम् । एवं च पूर्वश्लोकशेष एवायं विज्ञेयः ॥ ८।२६ ॥

	बालदायादिकं (?) रिक्थं [तावद्राजानुपालयेत् ।
	यावत् स स्यात् समावृत्तो यावद्वातीतशैशवः ॥ ८।२७ ॥

रिक्थ] इति नित्यं धनम्, समासार्थः । एवं च सत्यमातृपितृको ऽयम् अनाथः सामर्थ्याद्विज्ञायते । यतस्तद्धनं तावद्राज्ञा रक्ष्यमाणं तिष्ठेत् यावदयं समावृत्तः । समावृत्तिस्त्वस्य संव्यवहारक्षमत्वोपलक्षणार्थः । एवं च सति समावृत्तम् अपि शिशुं सन्तं न प्रतिपादयेदसमर्थम् अववित्तसं[व्यवहारे । यावद्वातीतशैशवः], असमावृत्तो ऽपि । सामर्थ्यापेक्षत्वात् प्रतिपादयेदित्युक्तम् । अनाथवित्तसंरक्षणोपदेशप्रकरणादिदम् अन्यम् उच्यते तद्रूपम् ॥ ८।२७ ॥

	वशापुत्रासु चैवं स्याद्र[क्षणं निष्कुलासु च] ।
	पतिव्रतासु च स्त्रीषु विधवास्वातुरासु] च ॥ ८।२८ ॥

वशा वन्द्या, अपुत्रा स्त्रीप्रजा मृतप्रजा वा उभे अपि चैते सामर्थ्याद्विधवे विज्ञेये । निष्कुला कन्याइवापितृमातृका । पतिव्रता [भर्त्रभावे ऽव्यभिचारिणी । विधवा भर्तृरहिता] । विधवापतिव्रता सामर्थ्याद्गृह्यते, प्रोषितपुत्रा वा । एतासाम् अपि यत् स्त्रीधनं भर्तृधनं वा तदपि राज्ञा स्वबन्धुभ्यो रक्षितव्यम् । यथा बा[लरक्थस्य तथानाथधन्]आनाम् एव च राज्ञा सामान्यतो रक्षणं कर्तव्यम् इत्यनुशासनम् । अनाथानां त्वत्र विशेषेणोपदेशो युक्त आदरार्थः ॥ ८।२८ ॥

	जीवन्तीनां तु तासां ये तद्धरेयुः स्वबान्धवाः ।
	ताञ् छिष्याच्चोरदण्डेन धार्मिकः पृथिवीपतिः ॥ ८।२९ ॥

जीवद्वचनान् मृतानां तासां बान्धवा एव यथा संनिकर्षं तदीयधनस्येषत इति ज्ञापयति । वक्ष्यति चानपत्यधनस्य सपिण्डादिषु प्रतिपत्तिम् । अत एव च चोरशङ्कायां चोरवत् ते दण्डम् अर्हन्ति । इदं चान्यदित्थंभूतम् एव प्रसङ्गादुच्यते —

	प्रणष्टस्वामिकं द्रव्यं राजा त्र्यब्दं निधापयेत् ।
	अर्वाक् त्र्यब्दाद्धरेत् स्वामी परेण नृपतिर्हरेत् ॥ ८।३० ॥

परेण त्र्यब्दान् नष्टस्वामिकस्य धनस्य राज्ञो भोगानुज्ञा, नापहरणम् अस्य । येनोर्ध्वम् अपि त्र्यब्दात् स्वामिन्यागते न युक्तं तदपहर्तुम्, न हि शक्यं न्यायविरोधेन शास्त्रविरोधेन चार्थकल्पनायां परस्वग्रहणम् अभ्यनुज्ञातुम् । न चार्वाक् त्र्यब्दाद्धरेत् स्वामीत्यनेनोर्ध्वं त्र्यब्दात् स्वामिनो ऽस्वामित्वम् इत्युच्यते । किं तर्हि परेण नृपतिर्हरेदित्यस्य भोगो ऽतिसर्गविधेर्वा संबन्धो ऽनूद्यते वाक्यस्वाभाव्यात् । एवं च सत्य् ऊर्ध्वम् अपि त्र्यब्दादागत्य —
	ममेदम् इति यो ब्रूयात् सो ऽनुयुज्यो यथाविधि ।
	संवाद्य रूपसंख्यादि स्वामी तद्द्रव्यम् अर्हति ॥ ८।३१ ॥

स्वामित्वकारणाख्याने सति ।

	अवेदयानो नष्टस्य देशं कालं च तत्त्वतः ।
	वर्णं रूपं प्रमाणं च तत्समं दण्डम् अर्हति ॥ ८।३२ ॥

तत्र शुक्लादिर्वर्णः, आकारो रूपम्, संख्यापलाग्रपरिमाणं प्रमाणम् । नियमेन चात्र तच्छुद्ध्यर्थो दण्डः ॥ ८।३२ ॥

	आददीताथ षड्भागं प्रणष्टाधिगतान् नृपः ।
	दशमं द्वादशं वापि भागं धर्मम् अनुस्मरन् ॥ ८।३३ ॥

ऊर्ध्वम् एव त्र्यब्दादधिगतस्वामिकम्, न तु सर्वं प्रत्यर्पयेत् । किं तर्हि उद्धृतषड्भागादिभागं प्रत्यर्पयेत् । षड्भागादिग्रहणव्यवस्था च गुणापेक्षया संरक्षणश्रमव्यपेक्षया च नियम्यते ॥ ८।३३ ॥

	प्रणष्टाधिगतं द्रव्यं तिष्ठेद्युक्तैरधिष्ठितम् ।
	यांस्तत्र चोरान् गृह्णीयात् तान् राजेभेन घातयेत् ॥ ८।३४ ॥

अस्वामिकत्वादस्य प्रयत्नेन रक्षणार्थम् इदम् उच्यते । युक्तानां च रक्षिणां हस्तिवधो दृष्टप्रयोजनः ॥ ८।३४ ॥

	ममायम् इति यो ब्रूयान् निधिं सत्येन मानवः ।
	तस्याददीत षड्भागं राजा द्वादशम् एव वा ॥ ८।३५ ॥

राजानाधिगतम् अध्गतं वा यो निधिं प्रवादयेदात्मीयं कारणतः तस्य श्रोत्रियत्वाद्यपेक्षया भागविकल्प आश्रयितव्यः प्रतिपत्तिकारणविसंवादे च —

	अनृतं तु वदन् दण्ड्यः स्ववित्तस्यांशम् अष्टमम् ।
	तस्यैव वा निधानस्य संख्यायाल्पीयसीं कलाम् ॥ ८।३६ ॥

यथा धनमात्रया दण्डितो ऽवसादं न गच्छेद्, विनयं [च] ग्राह्येत तावतीम् अर्थमात्रां दापयेत् । पुरुषविशेषापेक्षया च दण्डविकल्प आश्रयितव्यः ॥ ८।३६ ॥

	विद्वांस्तु ब्राह्मणो दृष्ट्वा पूर्वोपनिहितं निधिम् ।
	अशेषतो ऽप्याददीत सर्वस्याधिपतिर्हि सः ॥ ८।३७ ॥

एवं च सति ऽममायम्" इत्यस्मिन् पूर्वविधावब्राह्मणविषयं भागस्य विकल्पेन ग्रहणम् । अविद्वद्ब्राह्मणविषयं वा ॥ ८।३७ ॥

	यं तु पश्येन् निधिं राजा पुराणनिहितं क्षितौ ।
	तस्माद्द्विजेभ्यो दत्वार्धम् अर्धं कोशे निवेशयेत् ॥ ८।३८ ॥

राज्ञो ऽयं निध्यधिगमे दाननियमः । न त्वन्यस्य, वचनसामर्थ्यात् ॥ ८।३८ ॥

	निधीनां हि पुराणानां धातूनाम् एव च क्षितौ ।
	रक्षणादर्धभाग् राजा भूमेरह्दिपतिर्हि सः ॥ ८।३९ ॥

अर्धभाग् अंशभाक्, अर्धशब्दो ह्यंशे ऽपि दृश्यते । "अर्धिकः कुलमित्रश्च" इति । एवं च सत्यंशप्र्कॢप्तिर्द्रष्टृगुणापेक्षया राजाभिप्रायेण वा कल्पयितव्या । तथा च समप्रविभागार्थो ऽप्यर्धशब्दः ॥ ८।३९ ॥

	दातव्यं सर्ववर्णेभ्यो राज्ञा चोरैर्हृतं धनम् ।
	राजा तदुपयुञ्जान[श्चौरस्या]प्नोति किल्बिषम् ॥ ८।४० ॥

अस्मिन् पाठे राज्ञानीतस्वद्रव्यः पोषयितव्यश्चोरैरपहृतस्याशक्यादाने । चोराहृतम् इति पाठे तु अयम् अर्थः: चोरेभ्य आहृत्य राजा न भागं तस्मात् कंचिदुपाद[द्यात् किं तु स्व]स्थानं प्रतिपादयेत् । एवं च धर्मयशसी तेनापरित्यक्ते भवतः ॥ ८।४० ॥

	जातिजानपदं धर्मं श्रेणिधर्मांश्च धर्मवित् ।
	समीक्ष्य कुलधर्मांश्च स्वधर्मं प्रतिपादयेत् ॥ ८।४१ ॥


जातिधर्मः प्रसिद्धः । [जाति ब्राह्मणादिः, तच्च नित्य]त्वेनोच्यते, शास्त्रलक्षणत्वात् । जानपदः सामयिकः, न शास्त्रप्रमाणः, गोप्रचारोदकरक्षणादिः । श्रेणीधर्मो वणिक्कारुककुशीलवानां स्वकार्यसिद्ध्यर्थं प्रवर्ति[तः । त]म् अपि धर्मं राजा प्रतिपादयेत् । न सामयिको ऽयम् इत्यनास्था कर्तव्या । यदि च राजा सामायिकेष्वनादरं कुर्यात्, ततो व्यवस्थाभङ्गा मात्स्यन्यायः प्रवर्तते ॥ ८।४१ ॥

	स्वानि कर्माणि [कुर्वाणा दूरे सन्तो ऽपि मानवाः] ।
	प्रिया भवन्ति लिकस्य स्वे स्वे कर्मण्यवस्थिताः ॥ ८।४२ ॥

सामयिकधर्मानुपालनप्रशंएयम् (?), प्ररोचनार्था ॥ ८।४२ ॥

	नोत्पादयेत् स्वयं कार्यं राजा नाप्यस्य पूरुषः ।
	न चाप्रापितम् अ[न्येन ग्रसेदर्थं कथंचन] ॥ ८।४३ ॥

नोत्पादयेत् स्वयम् उपजापेनार्थिनः कस्यचिदुपघातस्य पौरजानपदस्य द्वेषाद्धनवतो वा लोभेन राजा, नापि तत्प्रकृतो व्यवहाराणां द्रष्टा राजब्राह्मणः । न चाप्रापितं व्यवहारेण तस्मादन्येन प्रकारेण ग्रसेदर्थं कथंचन । अथ वा पाठान्तरं व्याख्यायते, न च प्रापितं व्यवहारादन्येन प्रकारेण ग्रसेदर्थं कथंचन । अथ वा पाठान्तरं व्याख्यायते, न च प्रापितं व्यवहारादन्येन प्रकारेण ग्रसेदर्थं कथंचन । अन्यथा हि लोभाद्राज्ञः प्ररलोकोपघातश्च स्यात्, दृष्टश्च राज्यतन्त्रोपघातदोषः । अन्यस्त्वाह नोत्पादयेत् स्वयं कार्यं राजा साक्षादप्युपलभ्याकार्यकारिणम्; नापि तत्प्रकृतो राजपुरुषः, येन व्यवहारदर्शनम् एव जयपराजयोर्, इष्टेन तु राजेति नियमो राज्ञः उच्यते । अतो ऽस्य स्वयं दृष्ट्वाप्यतिक्रमकारिणम् उत्सृजतो न दोषो ऽस्ति । येन राज्ञा विनार्थिना स्वप्रत्ययेन व्यवहारे ऽवस्थाप्यमाने लोभरागद्वेषप्रतीतौ राज्यतन्त्रविरोधः प्रसज्यते । एवं च बृहस्पतिसमेनापि व्यवहारेणाप्राप्यमाणं न ग्राह्यम् । तथा ह्यस्य सर्वलोकानुरञ्जनाद्धर्मराजतन्त्रयशांसि प्रथन्ते । एवं च साक्षिप्रत्याख्यानेनाप्यनुमानप्रमाणशुद्धिम् आस्रित्य व्यवहारेषु तत्प्रधानः स्याद्, आन्वीक्षिक्यां चाभिविनीतः । तत्र दृष्टान्तम् आह पूर्वश्लोकार्धेन ॥ ८।४३ ॥

	यथा नयत्यसृक्पातैर्मृगस्य मृगयुः पदम् ।
	नयेत् तथानुमानेन धर्मस्य नृपतिः पदम् ॥ ८।४४ ॥

तथा च प्रत्यक्षागमावुत्सृज्यानुमानप्रधानो व्यवहारगतौ स्यादित्यनुमानप्रशंसैषा । येन [न] सर्वः लोकप्रत्यक्षो योग्यो ऽर्थः न्याय्या स्तुतिः या प्रत्यक्षागमप्रत्याख्यानेन वेदितव्या । तथा च शेषशेषिभावादपुनरुक्तौ पूर्वोत्तरश्लोकौ । अधुना व्यवहारेषु परमार्थावधारणार्थम् इदं द्रष्टुः प्रसंख्यानम् उच्यते ॥ ८।४४ ॥

	सत्यम् अर्थं च संपश्येदात्मानम् अथ साक्षिणम् ।
	देशं कालं च रूपं च व्यवहारविधौ स्थितः ॥ ८।४५ ॥

सत्यार्थयोः सारफल्गुतां पश्येदात्मानं साक्षिणं कृत्वा, तथात्मनो महति स्थाने स्वर्गादौ धर्मेणावस्थानम्, अवस्थानकालं च तस्य महान्तम् । अथ वा कालं च आयुषः, इहाल्पं जरसाभिभवाद्; आत्मनो रूपविपर्ययः अनेकव्याधियोगाच्च । अथ वा रूपं तनुमनस्तृप्तिकरं निरवद्यम् अप्रत्यनीकं निरतिशयसुखोपभोगं च स्वर्गवासिनाम् अभिसमीक्ष्यार्थत्यागेन सत्यं परिगृह्णीयात् स्वर्गप्राप्तिसाधनम् । अथ वा पाठान्तरम् अस्येदम् अन्यत्: "सत्यम् अर्थेषु" व्यवहारेषु संपश्येत् । न छलम् इति छलप्रतिषेधार्थो ऽयम् आरम्भयत्नः । शेषम् अन्यद्यथोक्तम् ॥ ८।४५ ॥

	सद्भिराचरितं यत् स्याद्धार्मिकैश्च द्विजोत्तमैः ।
	तद्देशकुलजातीनाम् अविरुद्धं प्रकल्पयेत् ॥ ८।४६ ॥

सद्भिः प्रतिषिद्धवर्जकैः, धार्मिकैश्च विहितार्थानुष्ठातृभिः । अथ वा धार्मिकैः सद्भिः, सच्छब्दः सत्तार्थो न पुनरुक्तसामर्थ्यात् । उभयविशेषणैर्ब्राह्मणैः । अथ वा सद्भिरध्ययनविज्ञानवद्भिः, धार्मिकैश्च शास्त्रार्थस्थैर्यदाचरितं स्यात्, तद्देशकुलजातीनां वेदस्मृतिशास्त्राविरुद्धं प्रकल्पयेत् । तथा च स्मृत्यन्तरं "शिष्ट्[आचारश्च शास्त्राविरुद्धं] प्रमाणम्" । न तु तद्विरोधि, शुकशारिकाभक्षणादि । एवं च यच्छिष्टैः कथंचित् कदाचित् चाचरितं गृह्यमाणार्थतया तद्राज्ञा निर्वर्त्यम् । अथ वा जातिजानपदादिधर्माणाम् उ[पदेशार्थो ऽयम् आर]म्भः । ते हि दृष्टार्था अपि सन्तः शास्त्राविरुद्धा एव राज्ञा कर्तव्याः । न तद्विरोधिनः । यतः "जातिजानपदं धर्मं" श्लोकशेष एवायम् । एवं चास्यापौनरुक्त्यं विज्ञेयम् ।
	यत् त्वाह सद्भिराचरितं यत् स्यादित्येतच्छ्लोकार्थम् । देशान्तरे धार्मिकैः सद्भिर्यदाचर्यते अविरुद्धं श्रुत्या स्मृत्यन्तरेण वा तद्देशान्तरे ऽपि राजा [प्रकल्पयेत्, तद्देशस्थ्]आन् करायेत् (?) । तथा कुलैकदेशकालनियतम्, कर्णवेधादि यदाचर्यते, तदपि कृत्स्ने कुले प्रकल्पयेत् । एवं विजातिनिमित्तो यो विवाहकाले ऽध्य्[आयादिः प्रवर्तितो भवति तम्] अपि सर्वस्यां जातौ प्रकल्पयेत् । राजावष्टम्भाच्चैषां धर्मानां प्रथनम् (?) अवस्थितिश्च यथा स्यादित्यवम् अर्थं राजधर्षूच्यते । कृतपरिभाषं व्यवहारदर्शनम् अधुना प्रस्तूयते ॥ ८।४६ ॥

	अधर्मर्णार्थसिद्ध्यर्थम् उत्तमर्णेन चोदितः ।
	दापयेद्धनिकस्यार्थम् अधमर्णविभावितम् ॥ ८।४७ ॥

अधमः ऋणे अधर्मर्णः । को ऽसौ । गृहीता । कस्य हेतोः । येनासौ तदृणं सोपचयं प्रतिदेयं परिगृह्णाति, अशक्यसंशोध्यं बहुक्लेशं च । दाता तूत्तमर्णः । येनासौ सोपचयं प्रत्यादेयं ददाति । अतश्चोत्तम ऋणे दीयमाने भवति । एवं च सति कालेन द्विगुणीभूते अद्विगुणीभूते वा यदाधमर्णो याच्यमानस्तद्धर्नं न ददाति तदा तस्य सिद्ध्यर्थम् उत्तमर्णेन चोदितो राजा धनिकस्यार्थं दापयेदधमर्णादधमर्णं वा । सामान्यो ऽयं व्यवहारनिर्देशः ॥ ८।४७ ॥

	यैर्यैरुपायैरर्थं स्वं प्राप्नुयादुत्तमर्णिकः ।
	तैस्तैरुपायैः संगृह्य साधयेदधर्मर्णिकम् ॥ ८।४८ ॥

प्रतिपन्नार्थम् अधमर्णं सान्त्वनादिभिरुपायैरुत्तमर्णचोदितो दापयेत् । नास्य तन्त्रोत्सादनं कुर्यादित्येवम् अर्थम् उपायनिर्देशः । धर्मः प्रथमः । एवं चोभयोरप्यविरोधाद्राज्ञानुग्रहो ऽनुष्ठितो भवति । ते च सामान्यत उक्ताः दापनोपाया विशेषतो निर्दिश्यन्ते ॥ ८।४८ ॥

	धर्मेण व्यवहारेण छलेनाचरितेन च ।
	प्रयुक्तं साधयेदर्थं पञ्चमेन बलेन च ॥ ८।४९ ॥

धर्मेण साम्नानुद्वेजयन् शनैर्दापयेत्, शपथेन वा संप्रतिपत्तौ । तावदेवम् अप्रतिपत्तौ व्यवहारेण वक्ष्यति; छलेन वानेकप्रकारेणापि विश्वास्य; आचरितेन वाभोजनगृहद्वारोपवेशनादिना लोकसमाचरितेन; बलेन वा स्वगृहबन्धनादिना मा भूदस्यार्थक्षयो राजसमावेशनेन । एवं च सत्यत्र नास्ति कश्चिद्धर्मातिक्रमो, यस्मादतः —

	यः स्वयं साधयेदर्थम् उत्तमर्णो ऽधर्मर्णिकात् ।
	न स राज्ञाभियोक्तव्यः स्वयं संसाधय्न धनम् ॥ ८।५० ॥

स्वगृहसंरोधनादि च कुर्वन्न् अकार्यकारीति कृत्वा राज्ञा नाभियोक्तव्यः । उत्तमर्णप्रतिपन्नस्तावदेवं यथासंभवम् उपायैर्दाप्यः । यः पुनरितरः तम् —

	अर्थे ऽपव्ययमानं तु करणेन विभावितम् ।
	दापयेद्धनिकस्यार्थं दण्डलेशं च शक्तितः ॥ ८।५१ ॥

करणप्रतिपादितस्य दशभागदण्डं वक्ष्यति । 
	ऋणे देये प्रतिज्ञाते पञ्च्कं शतम् अर्हति ।
	अपह्नवे तद्द्विगुणं तन् मनोरनुशासनम् ॥ इति । (म्ध् ८।१३९)
इयं तु निर्धनस्य दशभागं दातुम् अशक्तस्य गुणवतो वा या काचिद्दण्डमात्रोच्यते इति व्यवस्थार्थम् । न तु निःस्व इत्युत्सृज्येत । करणं च यत् संदिग्धे वस्तुनि निर्णयसाधनम्, तत् पुनस्त्रिप्रकारम् । एवं चोशना पऋहति, "यत्र न स्यात् कृतं पत्रं करणं च न विद्यते, न चोपालम्भः पूर्वोक्तस्तत्र दैवी क्रिया भवेत्" । इदानीम् अर्थिप्रत्यर्थिनोर्व्य्वहरतोर्जयपराजयन्यायो वक्तव्य इति यत् इदं तन्निर्देशार्थं प्रकरणम् आरभ्यते ॥ ८।५१ ॥

	अपह्नवे ऽधर्मर्णस्य देहीत्युक्तस्य संसदि ।
	अभियोक्ता दिशेद्देशं करणं वा समुद्दिशेत् ॥ ८।५२ ॥

इदानीम् अर्थिप्रत्यर्थिनोर्व्यवहरतोः सामान्ये जयपराजयकारणम् उपदिश्यते । गृहीतार्थापह्नवे ऽधमर्णस्य कदा देहीत्युक्तस्य प्रयोक्त्रा प्राड्विवाकेन वा संसदि व्यवहारस्थाने न स्वैरकथासु, अभियोक्ता प्रयोक्ता दिशेद्दानाधिकरणदेशम् । अत्र च देशग्रहणं सामर्थ्यात् साक्ष्युपलक्षणार्थम् । एवं चार्थग्र[हणकाले विद्य्]अमानान् द्रष्टॄन् ब्रूयादिति यावत् । अतश्चैतदेव । यस्मादाह करणम् वा समुद्धिशेत् पत्रसंज्ञं व्यवहारस्थान एव । अतश्च गम्यते देशग्रहणं करणोप[लक्षणार्थम् इति] । गृहीतार्थप्रतिपादकम् इत्य्, अस्याप्ययम् एवार्थः पाठान्तरस्य । अथ वा अपह्नवे ऽधमर्णस्य व्याजेन देहीत्युक्तस्य संसदि प्रयोक्त्रा दत्तं [मया इत्युक्ते], इदानीम् अभियुक्तओ दिशेद्देशम् । देसग्रहणं च निदर्शनार्थत्वात् कालार्थम् अपि द्रष्टव्यम्, "कस्मिन् देशे काले त्वया मम प्रतिदत्त्ं धनम्" इति । करणं [वा समुद्दिशेत्] अग्रे प्रतिपादककरणं भवतो धनप्रतिपादने । अथ वा अभियुक्तो देशेद्देश्यम् इति देश्यं देष्टव्यम् । यथा गृहीतं कथयेत् । अन्यदुभयत्र समानम् ॥ ८।५२ ॥

	अदेश्यं [यश्च] दिशति निर्दिश्यापह्नुते च यः ।
	यश्चाधरोत्तरान् अर्थान् विगीतान् नावबुद्ध्यते ॥ ८।५३ ॥

अदेशं गृहीतुर्यश्च दिशति अदेश्यं वर्थवस्तु; निर्दिश्यापह्नुते च यः देशं देश्यं वा; यश्चाधरोत्तरान् अर्थान्, देशादन्यान्यपि कालद्रव्यरूपसंख्यादीन् विगीतान् पूर्वोत्तरविरुद्धान् नावबुद्ध्यते, "हीनं तम् इति निर्दिशेत्" इति वक्ष्यत्यर्थिनम् इतरं वा ॥ ८।५३ ॥

	अपदिश्यापदेश्यं च पुनर्यस्त्वपधावति ।
	सम्यक् प्रणिहितं चार्थं पृष्टः सन् नाभिनन्दति ॥ ८।५४ ॥

अपदिश्यापदेशं च, अपदेश्यं वा, पुनर्यस्त्वपधावति, अन्यथा ब्रवीति, "अनेन मम हिरण्यं गृहीतम्" इत्यपदिश्य पक्षान्तरे पुत्रं भृत्यं वा निर्दिशति, "कस्मिंश्चित् काले देशे वा व्यवहारस्त्वया कृतः" इति यदैवमादि पृच्छ्यते राज्ञा प्राङ्विवाकेन वा तत् सम्यक् पृष्टंनाभिनन्दति, मा भूदिति विचारणया परमार्थदर्शनम् ॥ ८।५४ ॥

	असंभाव्य् सक्षिभिश्च देशे संभाषते मिथः ।
	निरुच्यमानं प्रश्नं च नेच्छेद्यश्चापि निष्पतेत् ॥ ८।५५ ॥

सभातो ऽन्यत्रोपह्वर एकाकी साक्षिभिः सह संभाषते मिथः । असावपि साक्षिभेदाशङ्कया जीयते । साक्षिणश्च पृच्छ्यमानान् नेच्छति, केनचिद्व्याजेन व्यवहारगतेनैव राजतन्त्रानुग्रहप्रदर्शनेन वा साक्षिप्रश्नकाले कार्यान्तरव्यासङ्गेन केनचिद्व्यवहारस्थानान् निष्पतिः, राजोपकारप्रदर्शनेन वेत्युक्तम्, यतः "तस्मादर्थात् स हीयते" इत्येवं वक्ष्यति ॥ ८।५५ ॥

	ब्रूहीत्युक्तश्च न ब्रूयादुक्तं च न विभावयेत् ।
	न च पूर्वापरं विद्यात् तस्मादर्थात् स हीयते ॥ ८।५६ ॥

ब्रूहीत्युक्तश्च न ब्रूयात् प्रतिपादनकाले पराभव[भीत्या नोत्तरं ददाति । उक्तं च न वि]भावयेत् साक्षिभिः, अभावाद्वा तेषां विवक्षासम्यग्दर्शनाद्वा । न च पूर्वापरं विद्यात्: साक्षिगतम् अन्यत्र व्यवहारगतम् उक्तम् एव । तस्मादर्थात् स हीयते ॥ ८।५६ ॥

	ज्ञातारः सन्ति [मेत्युक्त्वा दिशेत्युक्तो दिशेन् न यः ।
	धर्मस्थः] कारणैरेतैर्हीनं तम् इति निर्दिशेत् ॥ ८।५७ ॥

सर्वथा साक्षिभ्यो ऽन्यैः प्रेतिज्ञातार्थप्रतिपादकैः कारणैरविभाव्यमाने वस्तुनि । साक्षिणः शरण् । । । [कार]णैर्यथोक्तैरसत्प्रत्ययवचनैर्हीनम् इत्येव निर्दिशेत् । अर्थिनम् इतरं वा, उभयतः संभवात् पराजयहेतूनाम् । धर्मस्थः करणैरेतैर्हीनं तम् इति पराजयकारणं विज्ञेयम् । इतिकरणं चैवंशब्दार्थे । तथा च व्याख्यातम् । इदानीम् अर्थिप्रत्यर्थिनोर्वचनकालनियमार्थम् इदम् आरभ्यते ॥ ८।५७ ॥

	अभियोक्ता न चेद्ब्रूयाद्बध्यो दण्डश्च धर्मतः ।
	न चेत् त्रिपक्षात् प्रब्रूयाद्धर्मं प्रति पराजितः ॥ ८।५८ ॥

अभियोक्ता न चेद्ब्रूयात्, न लेखयेद्व्यवहारं राज्ञः स्वकार्यनिर्वेदनानन्तरम् एव । तत्रायं बन्धनार्हो दण्डार्हश्च स्यात् । गुणवद्व्यवहारवस्त्वपक्षया चैतयोर्नियोगविकल्पसमुच्चयाः प्रकल्प्याः । चशब्दाद्ब्(व्?)अधदण्डवाग्दण्डयोरपि यथोक्तसामर्थ्यात् । अत्र संहवो विज्ञेयो गुणान् अतिक्रमेण धर्मतः पराजितस्य सोपधत्वात् कारणान्तरतः, येन सुविहितार्थेन ह्यर्थिना भवितव्यम् । अथ केनचित् प्रमाकरणान्तरेणायम् अकुटिलो निरुपधत्वाद्विज्ञायते । अतो नायं ब् (व्?)अधदण्डादिः पदार्थः स्यात् । तथा चोक्तम्, धर्मं प्रतिपराजितस्य नान्यथा प्रत्यर्थिनः । इदानीम् अर्थिकालादन्यः प्रतिवचनकालो निर्दिश्यते । न चेत् त्रिपक्षात् प्रब्रूयात् प्रतिब्रूयादित्यर्थः । अतो बध्यो दण्डश्च धर्मतो, धर्मं प्रति पराजितः सन्, नेतरथेत्युक्तम् । अधुना जितस्यार्थिनः प्रत्यर्थिनो वा दण्डनियमार्थम् अयम् आरभ्यते श्लोकः ॥ ८।५८ ॥

	यो यावन् निह्नुवीतार्थं मिथ्या यावति वा वदेत् ।

अर्थी प्रत्यर्थी वा ।

	तौ नृपेण ह्यधर्मज्ञौ दाप्यौ तद्द्विगुणं दमम् ॥ ८।५९ ॥

तस्मादपह्नुतादभियोगाच्च मिथ्याभियोक्तारं निह्नवकं च सोपदेशं [यत्] किंचित् प्रतिपद्यमानं तद्द्विगुणं दापयेत् । साक्ष्युपलक्षणार्थम् इदं प्रकरणम् अधुनोच्यते ॥ ८।५९ ॥

	पृष्टो ऽपव्ययमानस्तु कृतावस्थो धनैषिणा ।
	त्र्यपरैः साक्षिभिर्भाव्यो नृपब्राह्मणसंनिधौ ॥ ८।६० ॥

एकस्य साक्षित्व प्रतिषेधाद्द्वयोरपि साक्षित्वं त्रित्वापवादाद्भविष्यति, अन् केवलं त्रयाणाम् ॥ ८।६० ॥

	यादृशा धनिभिः कार्या व्यवहारेषु साक्षिणः ।
	तादृशान् संप्रवक्ष्यामि यथा वाच्यम् ऋतं च तैः ॥ ८।६१ ॥

धनव्यवहारे च साक्षिणां लक्षणम् उच्यमानम्, अन्येष्वपि व्यवहारेषु कार्यसामान्यादविरोधाच्चेत्थंभूता एव प्रतीयेरन् ॥ ८।६१ ॥

	गृहिणः पुत्रिणो मौलाः क्षत्रविट्शूद्रयोनयः ।
	अर्थयुक्ताः साक्ष्यम् अर्हन्ति न ये केचिदनापदि ॥ ८।६२ ॥

श्रोत्रियस्य साक्षित्वे प्रतिषेधाद्ब्राह्मणस्याश्रोत्रियस्यास्ति साक्षित्वम् इति गम्यते । अन्त्यजस्य प्रतिषेधाद्धीनोत्कृष्टानाम् अपि शूद्राणां ग्रहणं प्रतीयते ॥ ८।६२ ॥

	आप्ताः सर्वेषु वर्णेषु कार्याः कार्येषु साक्षिणः ।
	सर्वकर्मविदो ऽलुब्धा विपरीतांस्तु वर्जयेत् ॥ ८।६३ ॥

विपरीतांस्तु वर्जयेदित्यर्थसिद्धस्याप्यनुवादो वाक्यस्वाभाव्यादादरार्थः । सर्ववर्णग्रहणाच्चात्र ब्राह्मणस्यापि साक्षित्वं प्रतीयते । श्रोत्रियस्य प्रतिषेधादितरस्य ॥ ८।६३ ॥

	नार्थसंबन्धिनो नाप्ता न सहाया न वैरिणः ।
	न दृष्टदोषाः कर्तव्याह्

अन्यस्मिन् व्यवहारे कूटसाक्षित्वेन

		न व्याध्यार्ता न दूषिताः ॥ ८।६४ ॥

ते हि स्मृतिप्रमाणादुभयत्र न स्युः । निमित्तेन च प्रतिषेधादनार्तो व्याधितो ऽपि स्यात् । पातकोपपातकाभिशंसा दूषितो ऽपि न स्यात् ॥ ८।६४ ॥

	न साक्षी नृपतिः कार्यो न कारुककुशीलवौ ।
	न श्रोत्रियो न लिङ्गस्थो न सङ्गेभ्यो विनिर्गतः ॥ ८।६५ ॥

नृपतेः साक्षित्वप्रतिषेधः सत्यविभावने ऽपि तस्य पक्षपरिग्रहाशङ्कया अवचनेन च परिक्षयो जानपदानाम् । अथ वा समानदेशस्य राज्ञः अवश्यत्वात् प्रतिषेधः । अथ वा व्यवहारद्रष्टू राज्ञः साक्षित्वम् अयुक्तम् । कारुका नित्यव्यापृताः कुशीलवा नित्यप्रोषिताः । सर्वजनपदसंबन्धेन वा, तेषाम् अनृताशङ्कया तत्प्रत्यवायात् [असाक्षित्वम्] । श्रोत्रियस्य धर्मोपरोधाशङ्कया तदानयनपीडाशङ्कया च । एतेन लिङ्गस्थो व्याख्यातः । अथ तु सोपधः सुतरां तस्य प्रतिषेधो युक्तो । नृ । । । त्रियत्वान् अन् यायापराभिः (?)  ॥ ८।६५ ॥

	नाध्यधीनो न वक्तव्यो न दस्युर्न विकर्मकृत् ।
	न वृद्धो न शिशुर्नैको नान्त्यो न विकलेन्द्रियः ॥ ८।६६ ॥

अध्यधीनो गर्भदासः, अत्यन्त[परतन्तत्वात् । अनुशास्या अ]पीति वक्तव्यो ऽङ्गव्यसनः कुष्ट्यादिश्च । स च जात्यन्तरे दोषाशङ्कया । एवं कर्मावशेषेणेति वक्ष्यति । दस्युर्दासह्: उपसादयति कर्माणि क्षपयतीति । [अपि च] दस्युस्तस्करः । न विकर्मकृत्, अधार्मिकत्वात् । वृद्धशिश्वोरतीताप्राप्तव्यवहारत्वात् प्रतिषेधः । एकस्य साक्षित्वप्रतिषेधस् "त्र्यपरैर्" इति सिद्धः, यतः [अस्मिन् श्लोके] एकस्यापि विशेषनिषेधात् पाक्षिकः पूर्वश्लोकः । अयं पुनः प्रतिषिद्धप्रतिप्रसवार्थः । [एकस्यै]व साक्षित्वम् "एको ऽलुब्धस्तु साक्षी स्यात्ऽ इति वक्ष्यति । अन्त्यः शूद्रः, तस्य च विधिप्रतिषेधात् पाक्षिकं साक्षित्वं गुणापेक्षया । अथ वा चण्डालो ऽन्त्यः । तथा वक्ष्यति "स्त्रीणां साक्ष्यं स्त्रियः कुर्युः" इति शूद्रान् अभिधार्य "अन्त्यानाम् अन्त्ययोनयः" इति । वर्णापसदमात्रं वा । विकलेन्द्रियो विसंज्ञत्वात् प्रतिषिध्यते ॥ ८।६६ ॥

	नार्तो न मत्तो नोन्मत्तो न क्षुत्तृष्णोपपीडितः ।
	न श्रमार्तो न कामार्तो न क्रुद्धो नापि तस्करः ॥ ८।६७ ॥

आर्तो बन्धुविनाशादिना । एवं चोक्तव्याध्यार्तादन्यो ऽयम् । मत्तोन्मत्तौ प्रसिद्दौ क्षुत्तृष्णोपपीडितश्च । क्रुद्धः क्रोधनत्वादप्रत्ययवृत्तिः । तस्करो गोबलीवर्दन्यायेन विकर्मकृदुपदेशाद्विज्ञेयः ॥ ८।६७ ॥

	स्त्रीणां साक्ष्यं स्त्रियः कुर्युर्द्विजानां सदृशा द्विजाः ।
	शूद्रश्च सन्तः शूद्राणाम् अन्त्यानाम् अन्त्ययोनयः ॥ ८।६८ ॥

अर्थव्यवहारेषु स्वस्थवृत्तयः आत्मनो जात्यादिसादृश्येन साक्षिणः स्युः, अर्थप्रयोक्तारो ऽन्ये वार्थसंबन्धिनः । एवं च प्रदर्शनार्थत्वादस्य तापसप्रव्रजितवणिक्कुशीलवगोपालकादीनां सादृश्येन साक्षिणः स्युः । तथा च ऽक्षत्रविट्शूद्रयोनयः" इति सामान्यनिर्देशो ऽयं द्रष्टव्यः । अर्थव्यवहारेभ्यस्त्वन्यत्र —

	अनुभावी तु यः कश्चित् कुर्यात् साक्ष्यं विवादिनाम् ।
	अन्तर्वेश्मन्यरण्ये वा शरीरस्याइव चात्यये ॥ ८।६९ ॥

अतिपातिनि कार्ये ऽन्तर्वेश्मादिष्वसदृशो ऽपि साक्ष्यं कुर्यात् । तथा च सति —

	स्त्रियो ऽप्यसंभवे कार्यं बालेन स्थविरेण वा ।
	शिष्येण बन्धुना वापि दासेन भृतकेन वा ॥ ८।७० ॥

सादृश्यापवादार्थः एवं च सति यथा स्त्र्यादीनां सादृश्याभावे ऽप्यसदृशा एव क्वचिद्भवन्ति, एवं बालादीनाम् अपि क्वचिद्विवादे साक्षित्वं विज्ञेयं प्रतिषिद्धानाम् अपि सताम् । उक्तेभ्यश्च बालादिभ्यो ऽत्र श्लोके ये ऽप्यनुक्ताः प्रतिषिद्धाश्च तेषाम् अपि प्रतिप्रसवो निर्देशनार्थत्वाद्बालानां विज्ञेयः । ननु च कारणतः प्रतिषिद्धानां बालादीनां साक्षित्वे पुनस्तेषाम् उपदेशो न न्याय्यः । प्रतिषेधकारणस्यावस्थितत्वादिति ॥ ८।७० ॥

यत् इदम् अनुमानं तद्विशुद्ध्यर्थम् आह:

	बालवृद्धातुराणां च साक्ष्येषु वदतां मृषा ।
	जानीयादस्थिरां वाचम् उत्सिक्तमनसां तथा ॥ ८।७१ ॥

केन । सत्यानृतवचनविभागार्थेनानुमानेन, उक्तं च "बाह्यैर्विभावयेल् लिङ्गैः" इत्यादि, "यथा नयत्यसृक्पातैः" इति च । एवं चानुमानोपदेश इदमर्थो भवति । यदि यथोक्तानां साक्षिणाम् असंभवे साहसादिषु प्रतिषिद्धा अपि साक्षिणो भवन्त्यनुमानेन विशोध्यन्ते, अप्रतिषिद्धाश्च कदाचित् । एवं च सति —

	साहसेषु च सर्वेषु स्तेयसंग्रहणेषु च ।
	वाग्दण्डयोश्च पारुष्ये न परीक्षेत साक्षिणः ॥ ८।७२ ॥

वस्त्रपाटनोल्कादहनकेशछेदनादिष्वप्रत्ययकारी पुरुषः क्रोधचापलप्रभवेषु । स्तेयादीनि प्रसिद्धानि । एवमादिषु न परीक्षेत साक्षिणम्, "गृहिणः पुत्रिणः" इत्येवमादिना लक्षणेन । अर्थसंबन्धादिभिस्तु सामर्थ्यात् परीक्ष्या एव "अनुमानेन" । प्रतिषिद्धा अपि सन्तः परीक्ष्या एव साक्षिणो ऽनुमानतः । एवं चानुमानोपदेष्(श्?)ओ ऽत्रार्थवान् भवतीत्युक्तः । यत्र पुनः साक्षिणां समगुणानां विप्रतिपत्तिः, तत्र —

	बहुत्वं प्रतिगृह्णीयात् साक्षिद्वैधे नराधिपः ।
	समेषु तु गुणोत्कृष्टान् गुणसाम्ये द्विजोत्तमान् ॥ ८।७३ ॥

विधिविप्रतिपत्तावेष एव न्यायः । अनुमाने यथोक्ते, क्वचिच्च शपथाद्यपि वक्ष्यति: "असाक्षिकेषु त्वर्थेषु । । । शपथेनापि लम्भयेत्" इति । अपि च "जागर्ति भगवान् धर्मः" । स एव साम्ये ऽपि सति केनचित् कारणेनात्मानं दर्शयति । द्विजोत्तमान् इति चेदं लिङ्गं ब्राह्मणानां साक्षित्वे तथा चोक्तम् "आप्ताः सर्वेषु वर्णेषु" इति । न चैतदुक्तवर्णानुवादार्थं सर्वग्रहणम् । किं तर्हि ब्राह्मणवर्णावबोधार्थम् । तथा च कृत्वैवमादीनि लिङ्गानि श्रोत्रियप्रतिषेधस्य ॥ ८।७३ ॥

	समक्षदर्शनात् साक्ष्यं श्रवणाच्चैव सिध्यति ।
	तत्र सत्यं ब्रुवन् साक्षी धर्मार्थाभ्यां न हीयते ॥ ८।७४ ॥

दर्शनश्रवणाभ्यां साक्षित्वसिद्धिः, न तु निबन्धनतः । अतो ऽन्तरेणापि निबन्धनं साक्षी स्यादेव । एतावांस्तु साक्षिणो नियमः । निबन्धेनापि पृष्टेन सता सत्यं वक्तव्यम् इति । येन —

	साक्षी दृष्टश्रुतादन्यद्विब्रुवन्न् आर्यसंसदि ।
	अवाङ् नरकम् एवैति प्रेत्य स्वर्गाच्च् हीयते ॥ ८।७५ ॥

न केवलं धर्मानुत्पत्त्या स्वर्गाद्धीयत इत्युक्तम् । अयं च पूर्वश्लोकशेष एवार्थवादः, तथा च संबन्धेन दर्शित एवायम् अर्थः । यतश्च दर्शनश्रवणाभ्यां साक्षित्वसिद्धिः, न निबन्धात् ॥ ८।७५ ॥

	यत्रानिबद्धो ऽपीक्षेत शृणुयाद्वाप् किंचन ।
	पृष्टस्तत्रापि तद्ब्रूयाद्यथादृष्टं यथाश्रुतम् ॥ ८।७६ ॥

उपसंहारार्थः श्लोकः ॥ ८।७६ ॥

	एको ऽलुब्धस्तु साक्षी स्याद्भव्यः शुच्यो ऽपि न स्त्रियः।
	स्त्रीबुद्धेरस्थिरत्वात् तु दोषैश्चान्ये ऽपि ये वृताः ॥ ८।७७ ॥

एकस्य सत्यपि प्रतिषेधे गुणातिशयादलुब्धस्याभ्यनुज्ञार्थम् इदम् । अपि चालुब्धः, अपीत्युभयत्रापि बोद्धव्यः । शुच्यो ऽपीत्य्: अयम् एव वालुब्धो ऽप्येको न साक्षी स्यात् । उत्तरविवषार्थश्चायम् आरम्भः । एवं स्त्रियो बह्व्यः शुच्यो ऽपि न स्युः, यथैको ऽलुब्धो ऽपि, तासां हि बुद्धेर्धर्मार्[थाभ्याम् अस्थिर]संबन्धः । व्याख्यानं शास्त्रविरोधान् नात्पेशलम्, यत् एकस्य लोभात् प्रतिषेधाद्वैतयोरलुब्धयोरभ्यनुज्ञानार्थम् इदम्, अन्यत्रापि च प्रतिषे[धस्य पुरुषस्त्री]तुल्यत्वात् । एवं च सति बह्व्यः शुच्यो ऽप्यलुब्धा अपि प्रकरणात् स्त्रियो न स्युः, स्त्रीबुद्धेरस्थिरत्वादित्युक्तम् । दोषैर्नयैरपि ये वृताः पुरुषा अति[रिकत्वत् अलुब्धा अपि प्रतिषिध्यन्ते], किं पुनरन्यत्र । पुनर्वचनं चास्य यदर्थं तदुक्तम् एवात्र ॥ ८।७७ ॥

	स्वभावेनैव यद्ब्रूयुस्तद्ग्राह्यं व्यावहारिकम् ।
	अतो यदन्यद्विब्रूयुर्धर्मार्थं तदपा[र्थकम् ॥ ८।७८ ॥

स्वभावेनेति सभायां] ग्रामिणाम् अन्येषां चाप्रागल्भ्यादप्रतिभानकम्पादयो जायन्ते । तेषां व्यावहारिकं ब्रुवतां स्वभाव उपलक्षयितव्यो ऽनुमानतः पुरुषशीलतो वा, किम् एषाम् अमी मिथ्यावचनकृताः कम्पादयः उताप्रागल्भ्यादनुचितमहाजनसमवायाद्वा । येन ह्यनुमानागम्यं कुंचिन् नास्ति । एवं धृष्टप्रागल्भ्यानाम् अपि स्वभावो ऽवधारणीयः ॥ ८।७८ ॥

	सभान्तः साक्षिणः सर्वान् अर्थिप्रत्यर्थिसंनिधौ ।
	प्राद्विवाको ऽनुयुञ्जीत विधिनानेन सान्त्वयन् ॥ ८।७९ ॥

अधुना साक्षिणां सत्यवचनार्थो योगो ऽत ऊर्ध्वं वर्तिष्यते । प्राङ्विवाको ब्राह्मणो राजाधिकृतो विडान् न राजा सामर्थ्यात् । तथा च वक्ष्यति "अमात्यः प्राड्विवाको वा यत् कुर्युः कार्यं अन्यथा" इति । "क्विब्वचिप्रच्छ्यायतस्तुकटप्रुजुश्रीणां दीर्घो ऽप्रसारणं च" इत्यनेन । पृच्छतीति प्राट्, पृष्ट्वा विषेषेण धर्मसंकटेषु विशिष्टं वा वक्ष्यति विवाकः, प्राट् चासौ विवाकश्चेति प्राड्विवाकः । पृच्छति चासौ विविनक्ति चेति यावत् एष प्राड्विवाको धर्मज्ञो ब्राह्मणः । साक्षिणो ऽनुयुञ्जीत विधिनानेन वक्ष्यमाणेन संत्वयन्न् अपारुषम् । किं कारणम्, प्रकृतिस्थो यथा सत्यं ब्रूयात् साक्षी ॥ ८।७९ ॥

	यद्द्वयोरनयोर्वित्तं कार्ये ऽस्मिंश्चेष्टितं मिथः ।
	तद्ब्रूत सर्वं सत्येन युष्माकं ह्यत्र साक्षिता ॥ ८।८० ॥

एवं सत्यवचनार्थो ऽयम् अधुनार्थवादः प्रक्रियते ॥ ८।८० ॥

	सत्यं साक्ष्ये ब्रुवन् साक्षी लोकान् आप्नोति पुष्कलान् ।
	इह चानुत्तमां कीर्तिं वाग् ह्येषा ब्रह्मपूजिता ॥ ८।८१ ॥

दृष्टादृष्टफलसंबन्धेनेयं स्तुतिः सत्यवचनार्था । न च केवलं सत्यस्यावचनादेतद्यथोक्तं न भवति, किं तर्हि प्रत्यवायश्चापरः । तथा प्रदर्शयति ॥ ८।८१ ॥

	साक्ष्ये ऽनृतं वदन् पाशैर्बध्यते वारुणैर्नरः ।
	विवशः शतम् आजातीस्तस्मात् साक्ष्ये वदेदृतम् ॥ ८।८२ ॥

यस्मात् —

	सत्येन पूज्यते साक्षी धर्मः सत्येन वर्धते ।
	तस्मात् सत्यं हि वक्तव्यं सर्ववर्णेषु साक्षिभिः ॥ ८।८३ ॥

येन —

	आत्माइव ह्यात्मनः साक्षी गतिरात्मा तथात्मनः ।

एतस्मात् कारणात् —

	मावमंस्थाः स्वम् आत्मानं नृणां साक्षिणम् उत्तमम् ॥ ८।८४ ॥

	मन्यते वै पापकृतो न कश्चित् पश्यतीति नः ।

इह प्रकरणादनृताभिधायिनः पापकृत इत्युच्यन्ते । सामर्थ्यात् तु सर्वस्य व्यतिक्रमकारिण इदं ग्रहणम् —

	तांश्च देवाः प्रपश्यन्ति स्वश्चैवान्तरपूरुषः ॥ ८।८५ ॥

देवास्ते इत्युच्यन्ते —

	द्यौर्भूमिरापो हृदयं चन्द्रार्काग्नियामानिलाः ।
	रात्रिः संध्ये च धर्मश्च वृत्तज्ञाः सर्वदेहिनाम् ॥ ८।८६ ॥

अन्तरपूरुषः स्वक्षेत्रज्ञो ऽन्तर्यामी परमात्मा । एवं च न रहस्यपि पापं वर्तयेन्न को ऽपि । यतश्चैतदेवम् । अतस्तेषां नियम उच्यते 

	देवब्राह्मणसांनिध्ये साक्ष्यं पृच्छेदृतं द्विजाः ।
	उदङ्मुखान् प्राङ्मुखान् वा पूर्वाह्णे वै शुचिः शुचीन् ॥ ८।८७ ॥

यथा च ते प्रष्टव्यास्तथेदं ब्राहणादि(?)जात्याश्रयनियमकारि शास्त्रम् उच्यते ॥ ८।८७ ॥

	ब्रूहीति ब्राह्मणं पृच्छेत् सत्यं ब्रूहीति पार्थिवम् ।
	गोबीजकाञ्चनैर्वैश्यं शूद्रम् एभिस्तु पातकैः ॥ ८।८८ ॥

पातकार्था अनुयोगाः पातकशब्देनोच्यन्ते, मिथ्यावचनप्रतिषेधार्थाः । इदं चापरं ब्राह्मणस्य साक्षित्वेन निदर्शनम् ॥ ८।८८ ॥

	ब्रह्मघ्नो ये स्मृता लोका ये च स्त्रीबालघातिनः ।
	मित्रद्रुहः कृतघ्नस्य ते ते स्युर्ब्रुवतो मृषा ॥ ८।८९ ॥
	जन्मप्रभृति यत् किंचित् पुण्यं भद्र त्वया कृतम् ।
	तत् ते सर्वं शुनो गच्छेद्यदि ब्रूयास्त्वम् अन्यथा ॥ ८।९० ॥
	एको ऽहम् अस्मीत्यात्मानं यत् त्वं कल्याण मन्यसे ।
	नित्यं स्थितस्ते हृद्येष पुण्यपापेक्षिता मुनिः ॥ ८।९१ ॥
	यमो वैवस्वतो देवो यस्तवैषा हृदि स्थितः ।
	तेन चेदविवादस्ते मा गङ्गां मा कुरून् गमः ॥ ८।९२ ॥
	नग्नो मुण्डः कपालेन भिक्षार्थी क्षुत्पिपासितः ।
	सीनः शत्रुगृहं गच्छेद्यः साक्ष्यम् अनृतं वदेत् ॥ ८।९३ ॥
	अवाक्शिरा[स्तमस्यन्धे किल्बिषी नरकं व्रजेत् ।
	यः प्रश्नं वि]तथं ब्रूयात् पृष्टः सन् धर्मनिश्चये ॥ ८।९४ ॥
	अन्धो मत्स्यान् इवाश्नाति कष्टकैः स नरः सह ।
	यो भाषते ऽर्थवैकल्यम् अप्रत्यक्षं सभां गतः । ८।९५ ॥
	यस्य विद्वान् हि वदतः [क्षेत्रज्ञो नाभिशङ्कते ।
	तस्मान् न देवाः श्रे]यांसं लोके ऽन्यं पुरुषं विदुः ॥ ८।९६ ॥

अष्टौ श्लोकाः शूद्रशपथानुयोगार्थाः । एवम् एभिरनेकैर्वाक्यार्थप्रकारैः सत्यवचनार्थाः संप्[अद्यते] । यथा ब्राह्मणादिवर्णानुयोगानाम् ॥ ८।८९–९६ ॥

	यावतो बान्धवो यस्मिन् हन्ति साक्ष्ये ऽनृतं वदन् ।
	तावतः संख्यया तस्मिञ् छृणु सौम्यानुपूर्वशः ॥ ८।९७ ॥

कूटसाक्षिणाम् एतत् तामि (?) कालपरिमाणार्थम् अधुना प्रकरणं आरभ्यते सर्वजातिसाक्ष्यार्थं सामर्थ्यात्, न केवलं प्रकरणाच्छूद्राणाम् एव । अतश्च चित्तप्रणिधानार्थं सर्वेषाम् एवायं श्लोक आरब्धः । कथं नाम । चित्तप्रणिधानाः साक्षिणः श्रुत्वैतन्मित्यावचनप्रत्यवायम् अतिमहन्तं निवर्तेरन् मिथ्यावचनादिति ॥ ८।९७ ॥

	पञ्च पश्वनृते हन्ति दश् हन्ति गवानृते ।
	शतम् अश्वानृते हन्ति सहस्रं पुरुषानृते ॥ ९।९८ ॥

पूर्वापरान् । यदयम् आह —

	हन्ति जातान् अजातांश्च हिरण्यार्थे ऽनृतं वदन् ।
	सर्वं भूम्यनृते हन्ति मा स्म भूम्यनृतं वदीः ॥ ९।९९ ॥

नन्वियं श्रुतिर्विरुध्यते । "न मां मर्त्यः कश्चन दातुम् अर्हति" इति । अतश्च स्वामित्वाभावः । तदभावाद्व्यवहाराभावः । ततश्च वादाभावे तदनृतदोषाभावः साक्षिणाम् इति । तच्च न । अर्थापरिज्ञानात् । न हि कश्चित् समर्थः कृत्स्नाम् दातुं विजयस्याभावादित्येषो ऽत्रार्थः, दानापहारमिथ्यावचनेषु गुणदोषप्रदर्शनशास्त्रारम्भसामर्थ्यात् । तथा च व्यासादयः: "षष्टिवर्षसहस्राणि स्वर्गे तिष्ठति भूमिदः, आच्छेत्ता चानुमन्ता च तान्येव नरके वसेत्" इति । भूमिछलार्थत्वेव दानापहारादय इत् केचित् । तच्चैतद्विचारणीयम् । मीमांसादर्शणं तु "न भूमिः स्यात् सर्वान् प्रत्यविशिष्टत्वात्" इति सर्वान् दक्षिणार्थान् गुणविधीन् प्रत्यविशिष्टत्वात् । दक्षिणाद्रव्येषु हि गुणः श्रूयते "अन्तरेण सदः पत्नीशाले दक्षिणां नयन्ति" इति । स चायं गुणविधिरत्यन्ताशक्यः पृथिव्याम् । ततो ऽस्मादन्यत्राप्यपहारदोषः स्यात् । एवं च तद्विवादे ऽनृतदोषः साक्षिणां सिद्धः । सर्वस्य च कार्यस्य पृथिवीकारणत्वात् तदनृते सर्वं हन्तीत्युच्यते । एवं च पुरुषाभिनयेन स्मृतिः सादरं वारयति मा स्म भूम्यन्र्तं वदिः ॥ ९।९९ ॥

	अप्सु भूमिवदित्याहुः स्त्रीणां भोगे च मैथुने ।
	अब्जेषु चैव रत्नेषु सर्वेष्वश्ममयेषु च ॥ ८।१०० ॥
	पशुवत् क्षौद्रघृतयोर्यानेषु च तथाश्ववत् ।
	गोवद्रजतवस्त्रेषु धान्ये ब्रह्मणि (?) चैव हि ॥ ८।१०१ ॥
	एवं दोषान् अवेक्ष्य त्वं सर्वान् अन्र्तभाषणे ।
	यथा श्रुतं यथा दृष्टं सत्यम् एवाञ्जसा वद ॥ ८।१०२ ॥

अमी पञ्च श्लोकाः सर्वसाक्षिसाधारणाः, अमृतवचनप्रतिषेधविद्वेषणार्था अर्थवादाः, न फलविधयः । अकृताभ्यागमकृतविप्रणाशदोषप्रसङ्गात् । एवं च प्रतिपुरुषं शास्त्राधिकारो हीयेत । आनर्थक्यं चास्य स्यात् । येन स्वकृतकर्मफलभोगः शास्त्रस्यार्थवत्त्वम् । अतः शास्त्रविरोधान् न्यायविरोधाच्च प्रतिषेधार्थवादा एवैते विज्ञेयाः ॥ ८।१००–१०२ ॥

	गोरक्षकान् वाणिजकांस्तथा कार्तुकुशीलवान् ।
	प्रेष्यान् वार्धुषिकांश्चैव विप्राञ् शूद्रवदाचरेत् ॥ ८।१०३ ॥

प्रकरणाद्ब्राह्मणशपथानुयोगापवादः । "शूद्रम् एभिस्तु पातकैः" इति वचनात् । एषां गोरक्षकादीनां ब्राःमणानाम् एव सतां शूद्रशपथानुयोगः । एवं च नान्यत्र प्रयोजने शूद्रवदाचरणम् । इतरथा प्रकरणम् उपरुध्येत ॥ ८।१०३ ॥

	तद्वदन् धर्मतो ऽर्थेषु जानन्न् अप्यन्यथा नरः ।
	न स्वर्गाच्च्यवते लोकाद्दैवीं वाचं वदन्ति ताम् ॥ ८।१०४ ॥

प्राङ्(ड्?)विवाकस्तच्छूद्रानुयोगवचनम् अन्यथा गोरक्षकादिषु ब्राह्मणेषु वदन् धर्मतो ऽर्थेषु व्यवहारेषु, ये साक्षिणः तेषु जानन्न् अपि यथावर्णम् अनुयोगं नाधर्मेण युज्यते । येन दैवीं शास्त्रवतीम् वाचं वदन्ति तां स्मृत्वा मन्वादयः "विप्रान् शूद्रवदाचरेत्" इति । अस्यानन्तरविधेः स्तुत्यर्थवादः ॥ ८।१०४ ॥

	शूद्रविट्क्षत्रपिप्राणां [यत्रर्तोक्तौ भवेद्वधः ।
	तत्र] वक्तव्यम् अनृतं तद्धि तत्र विशिष्यते ॥ ८।१०५ ॥

सत्यवचनापवादो ऽयं कारणतः आदरार्थं वेदम् । शूद्रादीनां प्रातिलोम्येन ग्रहणम् अनृताभ्यनुज्ञानार्थम् । अ[नृतवचन]निवृत्त्यर्थात् तु युक्तावलम्बम् इदम् । एवं तर्हि सत्यप्रतिषेध एवात्र वक्तव्यः, नानृताभ्यनुज्ञेति । न त्वेवमर्थानृताभ्यनुज्ञा कृतैव भवति । [न कदाचिद्वक्त]व्यतास्येति । ननु च पुरुषार्थकारित्वाच्छास्त्रस्य प्रत्यवायार्थ उपदेशो न न्याय्य इति । पुरुषार्थकारित्वादेवास्याय्म् उपदेशो युक्तः, [क्वचिदनृतवचनस्य] पुरुषानुग्रहधर्मापेक्षया च । तथा च सति धार्मिकपुरुषविषयम् इदम् अनृताभ्यनुज्ञानम् उपदेशसामर्थ्याद्विज्ञायते । तथा च स्मृत्यन्तरे "नानृतवचने दोषो जीवनं चेत् तदधीनम्, न तु पापीयसो जीवनम्" इति । अतश्च महाप्रत्यवायपरिहारार्थम् [एष] आश्रितो ऽनृतवचनव्यतिक्रमः । तस्य प्रायश्चित्तार्थम् इदम् आरभ्यते ॥ ८।१०५ ॥

	वाग्दैवत्यैस्तु चरुभिर्यजेरंस्ते सर्स्वतीम् ।
	अनृतस्याइनसस्तस्य कुर्वाणा निष्कृतिं पराम् ॥ ८।१०६ ॥

सरस्वतीं यजेरन्न् "अहं रुद्रेभिर्वसुभिश्चरामि" इत्यनेनाष्टर्चेन सूक्तेन । त्रिरभ्यासश्चरोः । अनाश्रितबहुत्वविशेषाच्चोदनाया, यथा "वसन्ताय कपिञ्जलान् आलभते" इति ॥ ८।१०६ ॥

	कूष्माण्डैर्वापि जुहुयाद् घृतम् अग्नौ यथाविधि ।
	उदित्यृचा वा वारुण्या तृचेनाब्दैवतेन वा ॥ ८।१०७ ॥

अग्निग्रहणं जुहोतिसिद्धम् अप्यग्निविशेषार्थं विज्ञेयम् । इदं च पूर्वप्रायश्चित्तवैकल्पिकम् । उत्तरे च —

	त्रिपक्षादब्रुवन् साक्ष्यम् ऋणादिषु नरो ऽगदः ।
	तदृणं प्राप्नुयात् सर्वं दशबन्धं च तत्त्वतः ॥ ८।१०८ ॥

यावतो द्रव्यस्याभियोगः तद्दशभागः साक्षिणं दापयेत् । येनारोगः सन् त्रिपक्षादपि साक्षी नान्यतरं ब्रवीति । दण्डयित्वापि तं साक्षिणं व्यवहारदर्शनम् अनुतिष्ठेत्, एवम् अपरिसमाप्तत्वादस्येत् । ऋणव्यवहारादन्यत्र साक्षी कार्यद्रव्यापेक्षया दण्डयितव्यः ॥ ८।१०८ ॥

	यस्य दृश्येत् सप्ताहादुक्तवाक्यस्य साक्षिणः ।
	रोगो ऽग्निर्ज्ञातिमरणं दाप्यो दमम् ऋणं च सः ॥ ८।१०९ ॥

अर्वाक् सप्ताहात् साक्षी कुटुम्बरोगादिदर्शनेन मिथ्यावचनस्साक्षादेव प्रतिपादितो दण्डयितव्यः । यावन्तं तदनृतेन दापितो वा दण्डितश्च । ऋणव्यवहारार्थं त्वन्यत्र शास्त्रसामर्थ्यापेक्षया । एवम् उभयं मिथ्यावचनेषु साक्षिषु प्रकल्प्यम् । असाक्षिकेषु तावद्व्यवहारेष्वेवम् अन्मानसाक्षिनिमित्तो निर्णयः ॥ ८।१०९ ॥

	असाक्षिकेषु त्वर्थेषु मिथो विवदमानयोः ।
	अविन्दंस्तत्त्वतः सत्यं शपथेनापि लम्भयेत् ॥ ८।११० ॥

सत्यप्रशंसार्थं पुराकल्पार्थवाद उदाह्रियते विहितानुष्ठानप्ररोचनाय ॥ ८।११० ॥

	महर्षिभिश्च देवैश्च कार्यार्थं शपथाः कृताः ।
	वसिष्ठश्चापि शपथं शेपे पैजवने नृपे ॥ ८।१११ ॥

अप्यन्ये महर्षयः । तथा च व्यासो "यस्ते हरति पुष्करम्" इति शपथाख्यानकं प्रोवाच । एवं च सत्यधर्मपरिहारापेक्षया —

	न वृथा शपथं कुर्यादल्पे ऽप्यर्थे नरो बुधः ।
	वृथा हि शपथं कुर्वन् प्रेत्य चेह च नश्यति ॥ ८।११२ ॥

इयं च मिथ्याशपथनिन्दा प्रत्यवायदर्शनेन प्रतिषिद्धवर्जनार्थापि सती सत्यशपथप्रशंसार्था सम्पद्यत इत्यविपर्ययः । सामर्थ्यादस्य मिथ्याशपथस्य सर्वत्र प्रत्यवायहेतुत्वे प्राप्ते; यत्र तन् नेष्यते प्रत्यवायहेतुत्वम् अस्य, तत्रेदं तदपवादार्थम् आरभ्यते ॥ ८।११२ ॥

	कामिनीषु विवाहेषु गवां भक्ते तथेन्धने ।
	ब्राह्मणाभ्युपपत्तौ च शपथे नास्ति पातकम् ॥ ८।११३ ॥

कामिन्या कामतन्त्राभियोगे यः प्रतिज्ञातार्थसम्पादनार्थमिथ्याशपथः क्रियते तत्रे नास्ति पातकधर्म इत्यर्थः । एवं विवाहे कृताकृतसंदेहे अभियोगे वास्य कर्माङ्गभूतानां च गवां भक्तस्य हरणाभियोगेन गोमात्रस्य व्यवस्थासामर्थ्यात् । एवं च शास्त्रवदग्नीन्धनापहरणाभियोगे मिथ्याशपथे नास्त्यधर्मः, येन शास्त्रलक्षणावेव धर्माधर्मौ । अन्येन तु कारणेन गोभक्तेन्धनयोर्विभावितस्य सतो दण्डो यथाशास्त्रं भवेत् । ब्राह्मणस्य च तत्र शरीरलक्षणाभ्युपपत्तावेवम् एव स्यात् । न सर्वस्याइवाभ्यवपत्तिः, न्यायकारिणः कर्तव्या । ब्राह्मणा[दन्यस्य न न्याय]कारिणो ऽप्यारम्भसामर्थ्याद्विज्ञायते । स्थिताम् सत्यशपथक्रियाम् इदानींनिर्दिश्यन्ते वर्णविशेषसंनियोगेन शपथाः स्वरूपतः ॥ ८।११३ ॥

	सत्येन शापेद्विप्रं क्षत्रियं वाहनायुधैः ।
	[गोबीजकाञ्चनैर्वैश्यं शूद्रं सर्वैस्तु पा]तकैः ॥ ८।११४ ॥

असाक्षिके तत्त्वाभिगमार्थं ब्राह्मणादीन् वर्णान् अभियुक्तान् यथोपदेशं शपथैरेभिः शापयेत् ॥ ८।११४ ॥

	अग्निं वाहारयेदेन[म् अप्सु चैनंनिमज्जयेत् ।
	पुत्रदारस्य वाप्येनं शिरांसि स्पर्श]येत् पृथक् ॥ ८।११५ ॥

शूद्रस्य वृत्तापेक्षयाग्न्यादयो ऽपि कल्प्येरन् । शपथैरेवम् । तत्राग्निहरणे सप्तपदाश्वत्थपत्रैरियद्भिर्व्यवधानम् इति [स्मृत्यन्तरो]पेक्षयैतत् स्यात्; इहावचनं च गुणविधेः, स्मृतिपारम्पर्याविच्छेदात् । तथाप्सु निमज्जने कालः ॥ ८।११५ ॥

	यम् इद्धो न दहत्यग्निर्नापो (?) नोन्मज्जयन्ति च ।
	न चार्तिम् ऋच्छति क्षिप्रं स ज्ञेयः शपथे शुचिः ॥ ८।११६ ॥

दहनोन्मज्जनाभ्याम् आर्तिः पृथग् उपदेशसामर्थ्यात् अन्यारोग्याद्यभिघातलक्षणा । सा चोक्ता पुरस्तात्: "यस्य दृश्येत सप्ताहादुक्तवाक्यस्य साक्षिणः रोगो ऽग्निर्ज्ञातिमरणम्" इति । ननु च साक्ष्यनृतविभावनार्था सोक्ता । समानकारणत्वात् तु मिथ्याशपथभावनार्थापि सैवेह स्यात् । अन्यार्तेरनिर्देशादिह सैव गम्यते । अत्र कश्चिदाह: "इद्धो नामाग्निर्न धक्ष्यति नोन्मज्जयिष्यन्त्यपः" इति दृष्टविरुद्धम् एतत् । न हि महाभूतस्यचैतन्यात् स्वभावव्यतिकरो निमित्तम् अन्तरेणोपलभ्यते । मन्त्रौषधाभ्यां तु भवति । तदिह न मानम् । अत्र हि सत्यशपथप्रयोगोपहृतयोरग्*यम्भसोअर् (?) अयं निमित्ततः स्वभावव्यतिकरः स्यात् । सदेवतत्त्वाच्च तयोर्विशेषतो ऽस्मिन् काले सनिमित्तः स्यादयं व्यतिकरो, यतः तदचैतन्यम् अकारणम् । जयः तद्विपर्यये च पराजय इति साध्यम् । किं व्यवधानकालयोरल्पमहत्त्वाभ्याम् एतौ भवतः, उत दैवकृताविति । असमानं चैतत्, येन साम्य ऽपि व्यवधानकालयोरेतौ दृश्येते । तस्मान् नेमौ तद्वैषम्यकृतौ विज्ञेयौ । यतश्च जिह्वया तप्तायःपिण्डाभिस्पर्शनेनोभयं दृष्टम्, अतो नैतयोर्वचनक्रिययोस्त्रासनमात्रम् एव प्रयोजनम् । कथं नामायम् अभीतः प्रपद्येतेति । यच्च पुनरिदम् उच्यते । यदि च किल त्रासनार्थवादो भवति ततो "नाग्निर्ददाह रोमापि" इति रोमादहनवचनम् अनर्थवद्भवति । इतरथा ह्यग्निहरणविधौ कल्प्यमाने हस्ततलयोर्लोमाभावाल् लोमादहनवचनम् अनर्थकं स्यात् । अपि चेक्षिते त्वग्निहरणे यथा कथंचिदग्निसंबन्धस्तु यत इति, अत्र रोमशब्दो ऽयं न स्वार्थवाची गुणतो लोकपदत्वार्थः, यथोक्तसामर्थ्यात् । अतः साक्षिमिथ्यावचनवन् मिथ्याशपथवच्चाग्निहर्णोदकनिमज्जने अपि तद्वदेव विज्ञेये इति ॥ ८।११६ ॥

	वत्सस्य ह्यभिशस्तस्य पुरा भ्रात्रा यवीयसा ।
	नाग्निर्ददाह रोमापि सत्येन जगतः स्पशः ॥ ८।११७ ॥

परकृतिरियम् अधिकृतविध्यर्थवादार्था । "वत्सस्य ह्यभिशस्तस्य" इति लिङ्गादभिशस्तस्यायं शपथ इति केचित् । एवं च शूद्रशपथो ऽयं न स्यात् । किं तर्हि अस्माल् लिङ्गात् ब्राह्मणस्यैवायं स्यात्; न चैतदिष्टम्: तेन यथा ब्राह्मणविषयः श्रुतः शूद्रस्यापीति शास्त्रसामर्थ्यात् । एवम् अभिशंसने श्रुति ऽन्यत्रापि । जगतः स्पशो निश्चर इत्यर्थः, "इह नो भवान् स्पशश्चरतु" इति श्रुतेः ॥ ८।११७ ॥

	यस्मिन् यस्मिन् विवादे तु कूटसाक्षी कृतो भवेत् ।
	तत् तत् कार्यं निवर्तेत कृतं चाप्यकृतं भवेत् ॥ ८।११८ ॥

अर्धसमाप्ते निवर्तनम्, दण्डान्ते ऽपि कृते अकृतं भवेत् । एवं च सति पुनस्तत् परीक्ष्यं निवृत्तिवचनात् । तच्च पुनः —

	लोभान् मोहाद्भयान् मैत्रात् कामात् क्रोधात् तथैव च ।
	अज्ञानाद्बालभावाच्च साक्ष्यं वितथम् उच्यते ॥ ८।११९ ॥

अनृतवचने कारणनिर्देशो ऽयंदण्डविशेषार्थः ॥ ८।११९ ॥

	एषाम् अन्यतमे स्थाने यः साक्ष्यम् अनृतं वदेत् ।
	तस्य दण्डविशे[षांस्तु प्रवक्ष्याम्यनुपूर्वशः ॥ ८।१२० ॥
	लोभात् सहस्रं दण्ड्यस्तु मोहात् पूर्वं तु साहसम् ।
	भयाद्द्वौ मध्यमौ दण्डौ मैत्रात् पूर्वं चतुर्गुणम् ॥ ८।१२१ ॥
	कामाद्दशगुणं पूर्वं क्रोधात् तु त्रिगुणं परम्] ।
	अज्ञानाद्द्वे शते पूर्णे बालिश्याच्छतम् एव तु ॥ ८।१२२ ॥
	एतान् आहुः कौटसाक्ष्ये प्रोक्तान् दण्डान् मनीषिभिः ।
	धर्मस्याव्यभिचारार्थम् अधर्मनियमाय च ॥ ८।१२३ ॥

त्रयः श्लोका दण्डप्रकॢप्त्यर्थाः । साक्षिणा मिथ्यावचनेषु सहस्रं शतम् इति च यदुक्तम् अत्र तत्रा[पेक्षया] विकृतस्य वा । एवं प्रथममध्यमोत्तमसाहसग्रहणेषु विशेषतः सर्वं वक्ष्यति ॥ ८।१२०–१२३ ॥

	कौटसाक्ष्यं तु कुर्वानांस्त्रीन् वर्णान् धर्मिको नृपः ।
	प्रवासयेद्दण्डयित्वा ब्राह्मणं तु विवासयेत् ॥ ८।१२४ ॥

[एकदानृतवादिनां दण्डाः पूर्वोक्ताः], अभ्यसतां तु कौटसाक्ष्यं त्रयाणां वर्णानां दण्डश्चायं यथाशास्त्रम् । प्रवासनं च मारणं शास्त्रान्तरे परिभाषितत्वाद्, इह च तदभ्यासान् निर्वासनम् एव [प्रतिपद्यते ब्राह्मण]म् एव विवासयेत् इति । गृहभङ्गेन चायोजयेदित्यर्थः । पूर्वस्मिंश्चार्थे प्रवासनशब्दस्य निर्वासनं ब्राह्मणस्यैव ॥ ९।१२४ ॥

	दशस्थानानि दण्डस्य मनुः स्वायंभुवो ऽब्रवीत् ।
	त्रिषु वर्णेषु तानि स्युरक्षतो ब्राह्मणो व्रजेत् ॥ ८।१२५ ॥

शरीरस्थानानि दश दण्डस्य, तानि पुनः — ॥ ८।१२५ ॥

	उपस्थम् उदरं जिह्वा हस्तौ पादौ च पञ्चमम् ।
	चक्षुर्नासा च कर्णौ च धनं देहस्तथैव च ॥ ८।१२६ ॥

कामापराध उपस्थमात्रे दण्डं पातयेत् । न तद्व्यतिरिक्ते ऽन्यस्मिन् अङ्गे ताडनादि कुर्यात् । अन्नदोषे चोदरदण्ड आहारप्रतिषेधः । आक्रोशापराधे च जिह्वाश्रयम् । ताडने च हस्ताश्रयम् । पादापराधे च पादगतम् । चक्षुरपराधे च तदाश्रयः । एवं नासिकायां कर्णे च, धनापहारे च धनाश्रयम्, शरीरगते च पाटनं स्वशरीरगतं वैनयिकं कुर्यात् । तस्य त्वन्यद्वक्ष्यति: "येन येन यथाङ्गेन" इति । धनहरणं चात्र निक्षेपादिविषयं द्रष्टव्यम् । यतो न पौनरुक्त्यम्, चोरदण्डेन । दण्ड्येष्वपि च न दण्डमूलहरं पातयेत्, किं तर्हि — ॥ ८।१२६ ॥

	अनुबन्धं परिज्ञाय देशकालौ च तत्त्वतः ।
	सारापराधौ चालोक्य दण्डं दण्ड्येषु पातयेत् ॥ ८।१२७ ॥

अनुबन्धं परिज्ञायेति । केचित् अत्र व्यतिक्रमानुष्ठानस्य पौनःपुन्यं क्रियानुष्ठानाभ्यासलक्षणम् आहुः । वयं पुनरनुबन्धम् अपराधकारणम् आचक्ष्महे । कथम् अनुबध्यते ऽनेनेत्यनुबन्धो, लोभादिपदार्थः । किं तत्, अपराधश्चौर्यादिः । तं परिज्ञाय किम् अयं चौर्यादिरपराधो ऽस्य् कामात् उत क्रोधात् अथ लोभान् मोहाद्वा । अथात्मकुटुम्बस्थित्यै धर्मतन्त्रानुग्रहाय वेत्येवम् । अस्य चापराधहेतोरनुबन्धस्व विज्ञाने प्रयोजनम्, तद्भेदाद्दण्डविशेषो यथा स्यादिति । देशकालौ च तत्त्वतः परिज्ञायेति वर्तते । तत्र गृहरथ्याखलक्षेत्रस्वविषयपरविषयादिनिर्देशो ऽपराधे ऽपेक्षितव्यः । क्वायम् अपराधः तथा कालः, सुभिक्षदुर्भिक्षाकुलानाकुलवयोऽवस्थादिः । सारं चापराधस्य द्रव्याद्भिजनादिः, तद्विपर्ययं चासारं निदर्शनार्थत्वात् सारग्रहणस्य । अपराधं चावेक्ष्य गुरुलघुत्वेन ज्ञानाज्ञानकृतं वस्त्रहिरण्यादिकृतं वा दण्डं दण्ड्येषु पातयेत् देशादीन् अवेक्ष्य, यस्मादन्यथा हि तस्य — ॥ ८।१२७ ॥

	अधर्मदण्डनं लिके यशोघनं कीर्तिनाशनम् ।
	अस्वर्ग्यं च परत्रापि तस्मात् तत् परिवर्जयेत् ॥ ८।१२८ ॥

देशाद्यपेक्षया दण्डं विदध्याद्यत्नतः । एवं च सति तस्यायं प्रयोगक्रमविधिः शिष्यते ॥ ८।१२८ ॥

	वाग्दण्डं प्रथमं कुर्याद्धिग्दण्डं तदनन्तरम् ।
	तृतीयं धनदण्डं तु वधदण्डम् अतः परम् ॥ ८।१२९ ॥

अपराधापेक्षैषा दण्डप्रकॢप्तिः क्रमेण स्यात् । वधश्चात्र ताडने न तु मारणे, सामर्थ्यात् । तथा च दर्शयति — ॥ ८।१२९ ॥

	वधेनापि यदा त्वेतान् निग्रहीतुं न शक्नुयात् ।

अविनेयत्वादेतेषाम् —

	तदैषु सर्वम् अप्येतत् प्रयुञ्जीत चतुष्टयम् ॥ ८।१३० ॥

कृते ऽपि शारीरे दण्डे यदि नोपतिष्ठेतापराधात्, ततो ऽस्य वाग्दण्डादिचतुष्टयं समस्तं क्रियते, न पुनरपराधी कृतनिग्रह इत्युत्सृज्येत् व्यवस्थार्थं लोकस्य । इतरथा मात्स्यन्यायः स्यात् । धनदण्डर्थश्चायं पुनरारम्भः । वाग्दण्डदिघ्दण्डौ तु मृदुत्वात् कः प्रयच्छतीति । तथा च प्रकरणान्तरे इमम् एव क्रमं वक्षय्ति । "अङ्गुलीर्ग्रन्थिभेदस्य छेदयेन् प्रथमे ग्रहे द्वितीये हस्तचरणौ तृतीये वधम् अर्हति" ॥ ८।१३० ॥

	लोकसंव्यवहारार्थं याः संज्ञाः प्रथिता भुवि ।
	ताम्ररूप्यसुवर्णानां ताः प्रवक्ष्याम्यशेषतः ॥ ८।१३१ ॥

विशिष्टजातिपरिमाणस्य द्रव्यस्य संज्ञार्थ उपदेशो दण्डविशेषार्थः ॥ ८।१३१ ॥

	त्रसरेणवो ऽष्टौ विज्ञेया लिक्षैका परिमाणतः ।
	ता राजसर्षपस्तिस्रस्ते त्रयो गौरसर्षपः ॥ ८।१३२ ॥
	सर्षपाः षट् यवो मध्यस्त्रियवं त्वेककृष्णलम् ।
	पञ्चकृष्णलिको माषस्ते सुवर्णस्तु षोडश ॥ ८।१३३ ॥
	पलं सुवर्णाश्चत्वारः पलानि धरणं दश ।
	[द्वे कृष्णले स]मधृते विज्ञेयो रूप्यमाषकः ॥ ८।१३४ ॥
	ते षोषश स्याद्धरणं पुराणश्चैव राजतः ।
	कार्षापणस्तु विज्ञेयस्ताम्रिकः कार्षिकः पणः ॥ ८।१३५ ॥
	धरणानि दश ज्ञेयः शतमानस्तु राजतः ।
	चतुः सौ[वर्णिको निष्को विज्ञेयस्तु प्रमाणतः ॥ ८।१३६ ॥
	पणानां] द्वे शते सार्धे प्रथमः साहसः स्मृतः ।
	मध्यमः पञ्च विज्ञेयः सहस्रं त्वेव चोत्तमः ॥ ८।१३७ ॥

सर्वसंज्ञार्थाः श्लोकाः । तत्र य एतेषु संछन्नेषु कूटीमठेष्व् [आदित्यकरदृष्टास् रे]णवस्ते त्रयस्त्रसरेणवः ॥ ८।१३२–१२७ ॥

	ऋणे देये प्रतिज्ञाते पञ्चकं शतम् अर्हति ।
	अपहनवे तद्द्विगुणं तन् मनोरनुशासनम् ॥ ८।१३८ ॥

ऋणव्यवहारे स्वयं प्रतिपन्नो विंश[तिभागम्, प्रतिपादि]तः साक्ष्यादिभिर्दशभागम् । असमर्थो दण्डलेशं यत् किंचिदिति । तच्चोक्तं पुरस्तात् "दण्डलेशं च शक्तितः" इति । एते त्रयो ऽधर्मर्णस्य दण्डाः । ये तूत्तमर्णं दशभागं दापयन्ति अधमर्णं चान्यं दण्डं स्मृत्यन्तरात् ते दापयन्ति । इदं तु मानवं दर्शनम् ॥ ८।१३८ ॥

	वसिष्ठविहितां वृ[द्धिं] सृजेद्वित्तविवर्धिनीम् ।
	अशीतिभागं गृह्णीयान् मासाद्वार्धु[षिकः] शते ॥ ८।१३९ ॥

अशीतभागः प्रथमः कल्पः प्रयुक्तस्यार्थस्य वृद्धिः ॥ ८।१३९ ॥

	द्विकं शतं वा गृह्णीत सतां धर्मम् अनुस्मरन् ।
	द्विकं शतं हि गृह्णानो न भवत्यर्थकिल्बिषी ॥ ८।१४० ॥

पञ्चाशद्भागो ऽनुकल्पः ॥ ८।१४० ॥

	द्विकम् त्रिकं चतुष्कं च [पञ्चकं च} शतं समम् ।
	मासस्य वृद्धिं गृह्णीयाद्वर्णानाम् सनुपूर्वशः ॥ ८।१४१ ॥

अयं च वर्णानुपूर्व्यात् तृतीयः कल्पः । एषां तु पूर्वः पूर्वो ज्यायान् । अन्ये ऽपि तु समाम् इति पठन्ति । समाग्रहणादत्रेयं वृद्धिर्न संवत्सरात् परतः । पूर्वातः स्यात् । परतो ऽपि अल्पत्वाद्वृद्धेः । प्रयोगश्च द्विविधो भवति । गृहीत्वा चाधिम् अन्यथा च । तत्राधिग्रहणपक्षे विशेषार्थम् इदम् उच्यते — ॥ ८।१४१ ॥

	न त्वेवाधौ सोपकारे कौसीदीं वृद्धिम् आप्नुयात् ।
	न चाधेः कालसंरोधान् निसर्गो ऽस्ति न विक्रयः ॥ ८।१४२ ॥

भुञ्जानस्य हि प्रयोक्तुराधिं क्षेत्रादिकं वृद्धिर्न स्यात् । अर्थाच्चानुपकारिण्याधौ सोपकारे ऽपि च समयादभुज्यमाने स्याद्वृद्धिः । न चाधेरभोग्यस्य कालसंरोधाद्द्विगुणीभूते ऽर्थे काले ऽधिगच्छति निसर्गो ऽस्यान्यत्राधमनम् अननुज्ञातस्य गृहीत्रा । किं तु यावद्धनं न प्रयच्छेद्द्विगुणीभूतं तावदाधिं भुञ्जीतैव सामर्थ्याद्विज्ञायते, प्रयुक्तार्थसाधनाय । विक्रयसाधर्म्याच्चान्यत्राधमनं निसर्गो विज्ञायते । एवं विक्रयो ऽपि विज्ञेयः । तथा च सत्यर्थप्रयोगकाल एव प्रतिषिद्धेन प्रयोक्त्रा — ॥ ८।१४२ ॥

	न भोक्तव्यो बलादाधिर्भुञ्जानो वृद्धिम् उत्सृजेत् ।

इदं तावत् पूर्वश्लोकम् एवोक्तम् उत्तरार्थम् । तच्चेदम् उच्यते —

	मूल्येन तोषयेद्वैनम्

आधमयितारं दिवसभोगवृद्ध्या द्रव्यस्य, ताम्रकटाहाद्युपक्षयं परिज्ञाय तद्विद्भ्यः । रहस्यं तु प्रयुञ्जानो दृष्टेनापि दोषेण युज्यते । यदयम् आह —

		आधिस्तेनो ऽन्यथा भवेत् ॥ ८।१४३ ॥

विज्ञातारश्च । राज्ञा दण्डः स्यात् । इदं शास्त्रं भोगक्षय एवाधौ समर्थं भवति नान्यत्र । अन्यस्त्वाह: द्विगुणीभूते ऽर्थे स्वामिनानुज्ञातम् आधिं भुञ्जानो मूलहिरण्येनैव भुञ्जीत । मूलहिरण्यम् एव वा परिगणय्याप्रतिपद्यमानमूल्येन परितोषयेत् । एवं च द्विगुणीभूते हिरण्ये ऽयम् आधिभोगप्रतिषेधः, पूर्वस्मिंश्चार्थ आदावेव ॥ ८।१४३ ॥

	आधिश्चोपनिधिश्चोभौ न कालात्ययम् अर्हतः ।
	अवहार्यौ भवेतां तौ दीर्घकालम् अवस्थितौ ॥ ८।१४४ ॥

आधिसादृश्येनोपनिधेरपि समानविधित्वादत्रोपदेशः । न चाधेः कालसंरोधे ऽपि निसर्गविक्रयौ स्त इति कृत्वा तस्मादाधात्रा तन्मोक्षणे यतितव्यम् । कालात्ययेन हि तौ जलाग्निचोरादिभिर्विनाशं गच्छेयाताम् । अथ वा दशवर्षभोगेन । तथा च वक्ष्यति "यति किंचिद्दशवर्षाणि" इति । अथाध्युपनिध्योः को विशेषः । आधिर्हिरण्यभोग्यः; प्रीतिभोग्य उपनिधिः । तथा च वक्ष्यति "निक्षिप्तस्य धनस्याइवं प्रीत्योपनिहितस्य च" इति ॥ ८।१४४ ॥

	संप्रीत्या भुज्यमानानि न नश्यन्ति कदाचन ।
	धेनुश्चोष्ट्रो वहन्न् अश्वो यश्च दम्यः प्रयुज्यते ॥ ८।१४५ ॥

आध्युपनिध्योः प्रकरणादेतद्ग्रहणम् । उक्तं हि "आधिश्चोपनिधिश्चोभौ न कालात्ययम् अर्हतः" । अथ वा संप्रीतिभोगवचनादुपनिधिरयम्, नाधिः । तथा च प्रीत्योपनिहितस्य चेत्येवंविधम् उपनिधिं वक्ष्यति । संप्रीत्या भुज्यमानो धेनूष्ट्राः वहन्तश्चाश्वादयः स्वं स्वम् अर्थं प्रयच्छन्ति । यश्च दम्यः प्रयुज्यते अवहन्न् अपि । एते न नश्यन्ति कदाचिदतिभोगेन । अथ वा संप्रीत्या भुज्यमानानि गृहादीन्युच्यन्ते । एभ्यस्त्वन्ये धेन्वादयो ऽपि प्रीतिभोग्या[ः नश्यन्ति ॥ ८।१४५ ॥

	यत् किंचिद्दश् वर्षाणि संनिधौ] प्रेक्ष्यते धनी ।
	भुज्यमानं परैस्तूष्णीं न स तल् लब्धुम् अर्हति ॥ ८।१४६ ॥

प्रीतिरहितं यति किंचिद् ॥ ८।१४६ ॥

	[अजडश्चेदपोगण्डो] विषये चास्य भुज्यते ।
	भग्नं तद्व्यवहारेण भोक्ता तद्धनम् अर्हति ॥ ८।१४७ ॥

अजडश्चेदपो[गण्ड इति ए]तौ स्वधनान्वेषणाय पर्याप्तौ, न तु जडः, पोगण्डो वा, शक्तिविकल्पत्वात् । विषये चान्यस्य भुज्यते चक्षुषः नाप्रकाशम् । अथ वा स्वविषये नान्य[विषये], न प्रोषीतस्य । एवं च सति पश्यतः समर्थस्य [स]तो भुज्यमानं स्वद्रव्यम् उपक्षया युक्तस्तदपहारो दशवर्षभोगेन । अजडापोगण्डग्रहणेन चान्यदपि {स्वध]नान्वेषणव्यासङ्गकारणम् अपाटवादि गृह्यते । सत्रदीक्षादिव्यासङ्गकारणम् अभिहितं विज्ञेयम् । दशवर्षभोगेन स्वीकरणापवादार्थम् इदम् आरभ्यते ॥ ८।१४७ ॥

	आधिः सीमा बालधनं निक्षेपोपनिधिः स्त्रियः ।
	राजस्वं श्रोत्रियस्वं च न भोगेन प्रणश्यति ॥ ८।१४८ ॥

स्त्रियः परिचारिकाः नोढाह् शास्त्रविरोधात् । अन्ये त्वाहुः: ऊढा अपि प्रत्याहरणीयाः प्रायश्चित्तेन । यतो न युक्तम् आसाम् आपद्यपहृतानां परित्यागः । राजस्वश्रोत्रियस्वयोश्च लब्धक्रीतयोरपि भोगेनाप्रणाशः । तत्र श्रोत्रियधर्मस्याचारासङ्गात् । राज्ञश्च स्वतन्त्रानुष्ठानसङ्गेन । अन्यदीययोस्तु लब्धक्रीतयोरन्य एव स्यात् ॥ ८।१४८ ॥

	यः स्वामिनाननुज्ञातम् आधिं भुङ्क्ते ऽविचक्षणः ।
	तेनार्धवृद्धिर्मोक्तव्या तस्य भोगस्य निष्क्रयः ॥ ८।१४९ ॥

स्वामी च गृहे व्यवहरति । तत्प्रयुक्तश्च भृत्यः । तथा च वक्ष्यति "कुटुम्बार्थ ऽध्यधीनः" [इति] । तेनाननुज्ञातश्च स्वामिना य आधिं भुङ्क्ते ऽविचक्षणः तेनार्धवृद्धिरर्था उपक्ष्यन्त इत्येवं न जानाति । एतस्मात् कारणादनेन तस्यार्धवृद्धिर्मोक्तव्या भोगनिष्कृत्यर्थम् । एवं च ग्रहणाधमनयोः प्रमाणम् अध्यधीनः पृथक्तन्तुत्वत् (?) तु नोपभोगानुज्ञाने दाने । एतच्च यो वेद स विचक्षणः । तथा चायम् एव युक्तः पाठः: न विचक्षणः स्वाम्युपसर्जनत्वादध्यधीनस्येति । अन्यस्त्वाह पूर्वो द्विगुणीभूते विधिरुक्तः, "न भोक्तव्यो बलादाधिर्भुञ्जानो वृद्धिम् उत्सृजेत्" इत्येषः । अयं पुनरादावेवोच्यते ॥ ८।१४९ ॥

	कुसीदवृद्धिर्द्वैगुण्यं नात्येति सकृदाहिता ।
	धान्ये शदे लवे वाह्ये नातिक्रामति पञ्चताम् ॥ ८।१५० ॥

वृद्धिर्द्वैगुण्यं नात्येति । कालमहत्त्वे ऽपि सति । सकृदाहिता पुरुषान्तरम् असंक्रान्ता, संक्रमिते तु धने प्रयोक्त्रान्यत्र पुनर्वर्धत एव, गृहीतृदोषादप्रतिपादनेन पूर्वं प्रयोक्तुर्धनस्य । हिरण्ये तावदेवम् । धान्ये तु फलकाले शदकाले प्रतिवर्षं भागशो वर्धमानं तत् प्रयुक्तं धान्यं नातिक्रामति पञ्चताम् । हिरण्यवद्द्वैगुणे प्राप्ते इदं तत्प्रतिषेधार्थं पञ्चगुणत्वम् आरभ्यते । एवं शदे पञ्चतां परिवर्तमानो नातिक्रामति । एवं लवे प्रयुक्त ऽव्याद्यूर्णाजानां लवकाले लवकाले भागशो वर्धते तत्प्रयुक्तम् । वाह्ये तु बलीवर्दादावेष एव न्यायः ॥ ८।१५० ॥

	कृतानुसारादधिका व्यतिरिक्ता न सिध्यति ।
	कुसीदपथम् आहुस्तं पञ्चकं शतम् अर्हति ॥ ८।१५१ ॥

यो हि कार्यवर्त्तां विज्ञाय गृहीतुः पञ्चकाच्छतादधिकं वृद्धिं कारयेत् प्रयोक्ता न तस्य साकार्यसिद्धिं गच्छेत् । शास्त्रव्यतिरेकाद्धेतोः । यतः पञ्चकम् एव शतं दातुम् अर्हति । अथ वा कृता तु वृद्धिरविशेष्या ग्रहणकाले विशेष्या वा अल्पान् न किंचनास्य गृहीतुः पूर्वम्, पश्चाद्धनव्यवहारेणैव प्राप्तैश्वर्यस्य, अन्यथा वा, पुरुषकारात् संपल्लक्षणादधिका, यथा मन्दीकृता तत्प्रयोक्तृलोभादुत्तरकालं गृहीतुः संपदपेक्षया, न सिध्यति, शास्त्रव्यतिरेकाद्धेतोः । तत्र हि सर्वमहती वृद्धिः पञ्चकं शतम् । तदपि शूद्रविषयम् । कामम् अशूद्रस्यापि तावती स्याद्वृद्धिः, नातो व्यतिरिक्ता । तथा च निन्द्यते, कुसीदपथम् आहुस्तम् इति ॥ ८।१५१ ॥

	नातिसांवत्सरीं वृद्धिं

नातिसांवत्सरीं वृद्धिं गृह्णीयात्, यदि वृद्धिमहत्त्वात् संवत्सर एव तद्धनं द्विगुणीभवति । अन्यथा तु परस्तादपि संवत्सरस्य गृह्णीयात् यावत् तद्द्वैगुण्यम् । तथा च गौतमः: "चिरस्थाने द्वैगुण्यं प्रयोगस्य" इति । अन्ये तु लब्धीम् अपि वृद्धिम् अशीतिपञ्चाशद्भागलक्षणां नातिवत्सरीं मन्यन्ते, धर्म[विरोधात् त]स्याः ।

		न चादृष्टाम् [पुनर्] 

शास्त्रैः स्वयंकल्पितां द्विकादिवृद्धिभ्यो ऽन्याम्

		हरेत् ।

अथ वादृष्टाम् अनुपचिताम् इत्यर्थः । प्रतिमासं न गृह्णीयात्, प्रतिमासोपजातांस्तु तावत् गृह्णीयात् यावद्द्वैगुण्यम् ।

	[चक्रवृद्धिः कालवृद्धिः कारिता कायिका च या] ॥ ८।१५२ ॥

परस्परोपकारापेक्षया स्वयं कृता वृद्धिकल्पाभ्यनुज्ञायते चक्रवद्यानसंयुक्ता वृद्धिश्चक्रवृद्धिः । अथ वा चक्रवदावर्तते । प्रतिमासं या [वर्धते सा । कालवृद्धिः] काल्[आन्तरे ऽस्]यैतद्धनं वर्धते, न संप्रत्येव । एतच्च प्रीत्या कल्प्यते, स्वयम् अनुग्राह्यतया परस्य । अथ वा अस्मिन् काले अप्रयच्छतस्तथैव [वर्धते यथानिश्चितं] स्वयम् एव प्रयोक्त्रा गृहीत्रा च देशकालकार्यावस्थापेक्षया । इयं चाभिहितापवादकृतानुसारादधिकेति । कायिका कायिककर्मसंशोध्या ॥ ८।१५२ ॥

	ऋणं दातुम् अशक्तो यः कर्तुम् इच्छेत् पुनः क्रियाम् ।
	स दत्वा निर्जितां वृद्धिं करणं परिवर्तयेत् ॥ ८।१५३ ॥

मूलहिरण्यस्य पुनः क्रिया न वृद्धेः । कथम् । यो हि गृहीता मूलं वृद्धिं च दातुम् अशक्तः करणं साक्ष्यादि परिवर्तयितुम् इच्छेत्, स पूर्वनिर्जितां वृद्धिं दत्वा मूलमात्रस्य करणं परिवर्तयेत् । न तत्र वृद्धिम् आरोपयेत् । यच्च दद्यात् तद्वृद्धितः शोधयेत्, न तु मूलतः । अयं च राज्ञ उपदेशः । पीडितस्य वृद्ध्या राज्ञैवाकारयितव्यम् ॥ ८।१५३ ॥

	अदर्शयित्वा तत्रैव हिरण्यं परिवर्तयेत् ।
	यावती संभवेद्वृद्धिस्तावतीं दातुम् अर्हति ॥ ८।१५४ ॥

अशक्तस्य काकिणिम् अपि दातुं सह वृद्ध्या पुनः क्रिया ॥ ८।१५४ ॥

	चक्रवृद्धिं समारूढो देशकालव्यवस्थितः ।
	अतिक्रामन् देशकालौ न तत्फलम् अवाप्नुयात् ॥ ८।१५५ ॥

उत्तमर्णो ऽधर्मर्णाद्देशकालातिक्रमेण स्वदोषादेव । इदानीं कारिता विऋद्धिविषयो ऽयम् अपर उच्यते ॥ ८।१५५ ॥

	समुद्रयानकुशला देशकालार्थदर्शिनः ।
	स्थापयन्ति तु यां वृद्धिं सा तत्राधिगमं प्रति ॥ ८।१५६ ॥

तत्र ते वणिजो यां वृद्धिं स्थापयेयुः, सा प्रतीयेत, ये हि तत्र क्षयव्ययाध्वलाभद्रव्यसारज्ञाः । ऋणसंबन्धेन, अयम् अपरः प्रतिभुवो धर्मः शिष्यते ॥ ८।१५६ ॥

	यो यस्य प्रतिभूस्तिष्ठेद्दर्शनायेह मानवः ।
	अदर्शयन् स तं तस्य प्रयच्छेत् स्वधनादृणम् ॥ ८।१५७ ॥

निगदव्याख्यात एवायं श्लोकः । इदानीम् अस्य दर्शनप्रतिभुवो ऽधमर्णम् उत्तमर्णस्यादर्शयतः स्वधनादृणदानप्राप्तौ सत्याम् मृतस्य "रिक्थभाज ऋणं प्रतिकुर्युः" इत्यनेन शास्त्रेणार्थतश्च तत्पुत्रदानं प्राप्तं सत् प्रतिषिध्यते ॥ ८।१५७ ॥

	प्रातिभाव्यं वृथादानम् आक्षिकं सौरिकं च यत् ।
	दण्डशुल्कावशेषं च न पुत्रो दातुम् अर्हति ॥ ८।१५८ ॥

एतेषु पुत्रस्यासंबन्धः शास्त्रसामर्थ्याद्विज्ञेयः । शुल्कावशेषम् इति वचनात् कृत्स्ने शुल्के ऽस्ति पुत्रस्य संबन्धः । दण्डावशेषस्याप्येनं विधिम् इच्छन्ति केचित् । प्रातिभाव्यसंबन्धेन च समानविधित्वात् वृथादानादिषु पित्र्येषु न पुत्राः संबध्यन्ते । इदानीं द्विप्रकारस्य प्रतिभुवो न पुत्रो दातुम् अर्हतीत्येतस्मिन् प्राप्त इदम् आरभ्यते — ॥ ८।१५८ ॥

	दर्शनप्रातिभाव्ये तु विधिः स्यात् पूर्वचोदितः ।
	दानप्रतिभुवि प्रेते दायादान् अपि दापयेत् ॥ ८।१५९ ॥

एवं च सति दानप्रतिभुवः पुत्रस्यास्ति संबन्धः ॥ ८।१५९ ॥

	अदातरि पुनर्दाता विज्ञातप्रकृतावृणम् ।
	पश्चात् प्रतिभुवि प्रेते परीप्सेत् केन हेतुना ॥ ८।१६० ॥

समानविभक्तीनि पदान्येकार्थतया व्याख्येयानि । अदातरि प्रतिभुवि प्रेते विज्ञातप्रकृतौ विज्ञातं कारणं लग्नकत्वे यस्य, सो ऽयं विज्ञातप्रकृतिः । किं पुनस्तत्संबन्धकार्पणम् । एवं च धनावष्टम्भेनायम् अस्याधमर्णस्य, यस्मान् न किंभूतः । तत इत्तंभूते ऽस्मिन् प्रतिभुवि प्रेते पश्चाद्दाता प्रयुक्तम् ऋणं परीप्सेत् केन हेतुना संदिह्य पृच्छति । कथं च संदिह्यते यतः तत्कारणम् उच्यते । येन तावद्दानप्रतिभुवः पुत्रस्यास्ति संबन्ध इत्युक्तम्, न दर्शनप्रतिभुवः । अतः सत्यपितृरिक्थसंबन्धे शास्त्रसामर्थ्यान् न युक्तो दापयितुम्, यतश्च गृहीतधने [प्रतिभुवि] प्रेते दर्शनलग्नकपुत्रो ऽपि सन् दापयितुम् इति एवम् उभयथा दर्शनात् संदेहे सतीदम् आह — ॥ ८।१६० ॥

	निरादिष्टधनश्चेत् तु प्रतिभूः स्यादलंधनः ।
	स्व[धनादेव तद्दद्यान् निरादिष्ट इति स्थितिः ॥ ८।१६१ ॥

निरादिष्टधनो] प्रतिभूः समर्पितधनः, न वाङ्मात्रेण । अलंधनश्च स्यात् पर्याप्तधनः । यावता संबध्यते लग्नकत्वेन । अथ वा निरादिष्टधनो वा[ङ्मात्रेन प]श्चादलंधनस्समर्पितधनः पर्याप्तधनश्च भवति, तत्रैतस्माद्धेतोः स्वधनादेव तद्दातुम् अर्हति । अधमर्णलग्नकपुत्र उत्तमर्णायेति । अयं च दानग्रहणविधिः [सिद्धि]कारणेन ॥ ८।१६१ ॥

अन्यश्च ।

	मत्तोन्मत्तार्ताध्यधीनैर्बालेन स्थविरण वा ।
	असंबन्धकृतश्चैव व्यवहारो न सिध्यति ॥ ८।१६२ ॥

धर्मव्यवहारा एव मत्तादिभिः कृता न सिध्यन्ति । न केवलं प्रकरणादृणव्यवहारः । अमत्तादिभिरपि प्रयुज्यमानाः सर्वव्यवहारेषु ॥ ८।१६२ ॥

	सत्या न भाषा भवति यद्यपि स्यात् प्रतिष्ठिता ।
	बहिश्चेद्भाष्यते धर्मान् नियताद्व्यावहारिकात् ॥ ८।१६३ ॥

धर्मविरुद्धश्च व्यवहारो ऽपत्यभार्याविक्रयादिर्न सिध्यति । येनासौ [धर्मं] वारयति । वृद्धिः सा प्रयोगकाले द्विगुणीभूतापि पुनर्वर्धत एव प्रतिमासम्: एवं ग्रामपुञ्जग्रहणादिवृद्धयो ऽपि प्रतिषिद्धा बोद्धव्याः । ऋणसंबन्धादिदम् अपरं तद्गतम् एवोच्यते ॥ ८।१६३ ॥

	योगाधमनविक्रीतं योगदानप्रतिग्रहम् ।
	यत्र चाप्युपधिं पश्येत् तत् सर्वं विनिवर्तयेत् ॥ ८।१६४ ॥

योगाधमनं नाम लोकयात्रायां यन् न स्फुटम् उच्यते । "त्वं तावत् अनेन कार्यं कुरु, अहं पुनरनेन कार्यं करिष्यामि" इति । विक्रयो ऽप्येवंलक्षणः । योगदानं च यद्यात्रोत्सवव्यपदेशेन सोपधं दीयते ऽधमर्णादिभिरुत्तमर्णप्रभृतीनाम् । अमुमूर्षुश्चानपत्यो ज्ञातिभ्यो बिभ्यन् नैराश्याद्ददाति, एवमादिना योगेन । दानप्र[ति]ग्रहयोर्विशेषः: दानं मैत्र्या प्रतिग्रहो धर्मेण । यत्र चाप्युपधिं पश्येद्दानप्रतिग्रहगतम् अन्यगतं वा तत् सर्वं विनिवर्तयेत्, राजा व्यावहारान् पश्यन् अनयत्र वा । ऋणसंबन्धाच्चेदम् अन्यम् अपरं तद्गतम् एवोच्यते ॥ ८।१६४ ॥

	गृहीता यदि नष्टः स्यात् कुटुम्बार्थे कृतो व्ययः ।
	दातव्यं बान्धवैस्तत् स्यात् प्रविभक्तैरपि स्वतः ॥ ८।१६५ ॥

प्रतीतार्थ एव श्लोकः ॥ ८।१६५ ॥

	कुटुम्बार्थे ऽध्यधीनो ऽपि व्यवहारं यम् आचरेत् ।

कुटुम्बस्थित्यै स्वाम्यसंनिधाने —

	स्वदेशे वा विदेशे वा तं ज्यायान्

अध्यधीनस्वामी

		न विचारयेत् ॥ ८।१६६ ॥

"मम परोक्षे ऽप्येतदध्यधीनेन त्वया कर्म कस्मात् क्र्तम्" इति न विचारयेत् । एवम् अविचार्य तद्धनं प्रतिकुर्यात् । अथ वा पूर्वश्लोकशेषार्थो ऽयं वर्णनीयः । कथं कृत्वा । कुटुम्बार्थे ऽप्यधीनो ऽपि तावद्व्यवहारं यम् आचरेत् प्रमाणीभवेत् ज्यायसः, किं पुनर्बान्धवानाम् । एवं च सति मत्तोन्मत्ताध्यधीनकृतो व्यवहारो न सिध्यतीत्युक्तम् । अथ त्व् "असंबन्धकृतो व्यवहारो न सिध्यति" इत्येतस्माच्छक्यते कथंचिदध्यधीनस्य ज्यायसि परोक्षे गृहार्थे स्वातन्त्र्यं कल्पयितुम् । ततः सार्थ एवायं श्लोको यथैनम् अवोचाम सामर्थम् । कुटुम्बार्थं पुनरध्यधीनस्य धनं प्रयुक्तम् — ॥ ८।१६६ ॥

	बलाद्दत्तं बलाद्भुक्तं बलाद्यच्चापि लेखितम् ।
	सर्वान् बलकृतान् अर्थान् अकृतान् मनुरब्रवीत् ॥ ८।१६७ ॥

बलात् तावद्दत्तं वृद्धिकामेन धनं क्षेत्राध्याधिभोगकामेन च तन् निवर्त्यं राज्ञा । बलाच्च भुक्तम् आधिद्रव्यं प्रतिषिद्धेन सता तदाधिभोगान्वेषणेन निवर्त्यम् । अथ वा नाधिद्र्व्यम् अपि गृहादि बलाद्भुक्तं दशवर्षभोगेनैतदपहर्तिष्यामीत्यनया भुद्ध्या । बलाद्यच्चापि लेखितं पत्रे सर्वांश्चैवं प्रकारान् अन्यान् अप्यर्थान् साक्षित्वप्रतिभूकुलग्रहणकालावधिद्वैगुण्यकरणान निर्वर्त्यम् मनुराह ॥ ८।१६७ ॥

ये[न] —

	त्रयः परार्थे क्लिश्यन्ति साक्षिणः प्रतिभूः कुलम् ।
	चत्वारस्तूपचीयन्ते विप्र आढ्यो वणिङ् नृपः ॥ ८।१६८ ॥

यस्मात् परस्यार्थं कुर्वन्ति दृष्टानि साक्षिप्रतिभूकुलानि, अतो नानिच्छातस्तानि कारयेत् साक्ष्यादीनि । चत्वारस्तूपचीयन्ते विप्रादयः परार्थम् एव कुर्वन्तः, विप्रस्तावन् नादित्सन्तं दापयेत् दातारम्, आढ्यश्च वृद्ध्यर्थम् अजिघृक्षन्तं न ग्राहयेत्, वणिक् च नाचिकीर्षन्तं कारयेत् लाभार्थी । एवं नृपो ऽपि नाव्यवजिहीर्षन्तं व्यवहारयेत् । एवं च सत्ययं श्लोको ऽर्थस्य बलात् कृतस्य पदार्थस्य निवृत्तिप्रदर्शनार्थो ऽपि विज्ञेयः । यतश्चैतदेवम् अतो बलवान् अपि सन् राजा, व्यवहारादन्यत्र — ॥ ८।१६८ ॥

	अनादेयं नाददीत परिक्षीणो ऽपि पार्थिवः ।
	न चादेयं [समृद्धो ऽपि सूक्ष्मम् अप्यर्थम् उत्सृजेत्] ॥ ८।१६९ ॥

येन । 

	अनादेयस्य चादानादादेयस्य च वर्जनात् ।
	दौर्बल्यं ख्याप्यते राज्ञः स प्रेत्येह च नश्यति ॥ ८।१७० ॥

अत्र चादेयापरिवर्जननियमः शास्त्रसामर्थ्यात् । अतो वर्ज[नीयवर्जयितुः ॥ ८।१७० ॥

	स्वादानाद्वर्ण्]आसंसर्गाद्दुर्बलानां च रक्षणात् ।
	बलं संजायते राज्ञः स प्रेत्येह च वर्धते ॥ ८।१७१ ॥

यथाशास्त्रं पुनरस्य वर्तमानस्य, व्यवहारेभ्यो ऽन्यतश्च पौरजानपदेभ्यस्तद्द्रव्यादानाद्, दुर्बलानां च बलवद्भ्यो रक्षणाद्, वर्णानाम् असर्गः परस्परेणासङ्करः प्रजासु भवति । ततश्च राजा प्रेत्येह वर्धत इति । अधिकृतविधिस्तुतिमात्रम् इदम् ॥ ८।१७१ ॥

यस्माच्चैतदेवम् ।

	तस्माद्यम इव स्वामी स्वयं हित्वा प्रियाप्रिये ।
	वर्तेत याम्यया वृत्त्या जितक्रोधो जितेन्द्रियः ॥ ८।१७२ ॥

समः प्रजासु स्यादित्यस्य राज्ञो ऽयम् उपमार्थः । तथा च वैषम्यहेतुव्याख्यानम् आह जितक्रोधो जितेन्द्रिय इति ॥ ८।१७२ ॥

अजितकामक्रोधश्च पुनः पार्थिवः ।

	यस्त्वधर्मेण कार्याणि मोहात् कुर्यान् नराधिपः ।
	अचिरात् तं दुरात्मानं वशे कुर्वन्ति शत्रवः ॥ ८।१७३ ॥

अपरक्तप्रकृतिम्, बहुकृत्यवन्तं वृद्धपर्यवसानादिभिः । पुनराहितविज्ञाननिर्णयः सन् राजा — ॥ ८।१७३ ॥

	कामक्रोधौ तु संयम्य यो ऽर्थान् धर्मेण पश्यति ।
	प्रजास्तम् अनुवर्तन्ते समुद्रम् इव सिन्धवः ॥ ८।१७४ ॥

यथा हि सिन्धवो गम्यं समुद्रं गत्वा न निवर्तन्ते किं तर्हि तन्मय्यो भवन्ति, एवम् इत्थंभूतस्य राज्ञो नापराध्यन्ते प्रकृतयो ऽमात्यादयः, किं तर्हि तन्मय्यो भवन्तीत्ययम् उपमार्थः ॥ ८।१७४ ॥

	यः साधयन्तं छन्देन वेदयन् धनिकं नृपे ।
	स राज्ञा तच्चतुर्भागं दाप्यस्तस्य च तद्धनम् ॥ ८।१७५ ॥

राजवाल्लभ्यादबिभ्यन् यो राजपुरुषस्तस्मै धनिकम् आवेदये तस्य तथोपदेशं दण्डनं धनदानं च राजा कुर्यात् । अपरः पाऋहः: "यो ऽसाध्यं मन्यमानस्तु वेदयेद्धनिकं नरः, स राज्ञर्णचतुर्भागं दाप्यस्तस्य च तद्धनम्" । अत्रापि स एवार्थः । ईषदन्यथा भिन्नः। अशक्तस्य धनदान एतत् । धनदानायेदम् उपायान्तरम् अभिधीयते धनाभावतो वैकल्पिकः ॥ ८।१७५ ॥

	कर्मणापि समं कुर्याद्धनिकायाधर्मर्णिकः ।
	समो ऽपकृष्टजातिश्च दद्याच्छ्रेयांस्तु तच्छनैः ॥ ८।१७६ ॥

श्रेयसो मान्यत्वात् सोढव्यम् एव तस्याप्रदानात् । अक्षान्त्या तु न कदाचिदप्यसौ समहीनवत् कर्मकारयितव्यः । ēणापादानार्थः श्लोकः ॥ ८।१७६ ॥

	अनेन विधिना राजा मिथो विवदतां नृणाम् ।
	साक्षिप्रत्ययसिद्धानि कार्याणि समताम् नयेत् ॥ ८।१७७ ॥

प्रत्ययसिद्धानि हेतुसिद्धानीत्यर्थः । ऋणव्यवहारोपसंहारार्थः श्लोकः । निक्षेपविध्यर्थम् इदम् अधुनोच्यते ॥ ८।१७७ ॥

	कुलजे वृत्तसंपन्ने धर्मज्ञे सत्यवादिनि ।
	महापक्षे धनिन्यार्ये निक्षेपं निक्षिपेद्बुधः ॥ ८।१७८ ॥

निक्षेपिलक्षणविध्यर्थः श्लोकः । कुलजे प्रकृष्टाभिजने । [वृत्तसंपन्ने] आचारवति । प्रकरणादर्थव्यवहारे, इतरत्र वा । एवं चार्थव्यवहारे शुचिर्भवति यदि धर्मज्ञतया सत्यवादी भवति । तथा च सति वृत्तविशेषणम् इदं विज्ञेयम् । एवंवृत्तो यदि भवति ततो ऽयं निक्षेपयोग्यः संपद्यते । महापक्षश्चागम्यश्चाटविकादीनां भवति, स्वपक्षपराभवभयाच्च न विकारं याति । एवं च धनित्वोपदेशो व्याख्येयः । आर्यश्चैवंवृत्तः शूद्रो ऽपि विज्ञेयः, अविक्रियात्मकत्वादिति । अन्ये तु द्विजातिम् आचक्षते, तस्य चादृष्टार्थं ग्रहणम् आहुरिति ॥ ८।१७८ ॥

	यो यथा निक्षिपेद्धस्ते यम् अर्थं यस्य मानवः ।
	स तथैव गृहीतव्यो यथा दायस्तथा ग्रहः ॥ ८।१७९ ॥

यस्मादुभयथा निक्षेपो दृष्टः समुद्रो विमुद्रश्च, असाक्षितस्सुसाक्षितश्च, संख्यातो ऽसंख्यातश्च, तस्मादिदम् उच्यते: यथा दायस्तथा ग्रहः । मानवग्रहणाच्चेह विज्ञायते: पूर्वश्लोके आर्यग्रहणं सर्ववर्णार्थम्, न तु द्विजातिविषयम् । एवं च सति दानप्रतिदानयोस्तुल्यक्रिययोर्निक्षेपधारकस्याभियोगो न जायते ॥ ८।१७९ ॥

	यो निक्षेपं याच्यमानो निक्षेप्तुर्न प्रयच्छति ।
	स याच्यः प्राङ्विवाकेन तन्निक्षेप्तुरसंनिधौ ॥ ८।१८० ॥

ऽसाक्ष्यभावे" इत्युपरिष्टाद्वक्ष्यति । तेनास्य सामर्थ्यात् संबन्धो द्रष्टव्यः । साक्ष्यभावे यो निक्षेपं याच्यमानो न प्रयच्छति ततो निक्षेप्त्रा प्राङ्विवाको विज्ञापि[तः इमं] कुर्यात्: पूर्वनिक्षिप्तस्य परिमाणवयोरूपसादृश्येन कैश्चिदपदेशैः केनचिद् हिरण्यादि तस्मिन्न् एव निक्षेपं पूर्वनिक्षेपधारिणि निक्षिपेत् । ततः कस्मिंश्चित् काले गते पूर्वनिक्षे[प्तु]रसंनिधौ प्राङ्विवाको द्वितीयेन निक्षेप्त्रा द्वितीयं निक्षेपं याचयेत् ॥ ८।१८० ॥

	स यदि प्रतिपद्येत यथान्यस्तं यथा कृतम् ।
	न तत्र विद्यते किंचिद्यत् परैरभियुज्यते ॥ ८।१८१ ॥

यदि तं द्वितीयं निक्षेपं यथा [न्यस्तं प्रतिपद्येत् तदा न] किंचिदस्ति यत् परैरभियुज्यते ॥ ८।१८१ ॥

	तेषां न दद्याद्यदि तु तद्धिरण्यं यथाविधि ।
	उभौ निगृह्य दाप्यः स्यादिति धर्मस्य धारणा ॥ ८।१८२ ॥

अथ प्राड्विवाकविज्ञातं पश्चान् नियो[जितं न दद्यात्] तत उभयं निगृह्य पूर्वं द्वितीयं च दाप्यः ॥ ८।१८२ ॥

	साक्ष्यभावे प्रतिनिधिं वयोरूपसमन्वितम् ।
	अपदेशैश्च संन्यस्य हिरण्यं तस्य तत्त्वतः ॥ ८।१८३ ॥

पूर्वेणास्य संबन्धः । तथा चोक्तं "यो निक्षेपं याच्यमानः" इत्येवमादि ॥ ८।१८३ ॥

	निक्षेपोपनिधी नित्यं न देयौ प्रत्यन्तरे ।
	नश्येतां विनिपाते तावनिपाते त्वनाशिनौ ॥ ८।१८४ ॥

निक्षेप्तरि जीवति तत्प्रत्यनन्तरे पुत्रे भ्रातरि वा तदीयधनार्हे निक्षेपोपनिधी न देयौ, प्रार्थयमानाय । येन न प्रत्यनन्तरस्याविनाशे ऽस्ति गतिः । प्रत्यनन्तरस्य विनाशे तु निक्षेपधारी निक्षेप्त्रा याचितः किम् उत्तरं दास्यति तस्य । यतो न तस्य प्रत्यनन्तरदानं युक्तम् ॥ ८।१८४ ॥

	स्वयम् एव तु यो दद्यान् मृतस्य प्रत्यनन्तरे ।
	न स राज्ञाभियोक्तव्यो न निक्षेप्तुश्च बन्धुभिः ॥ ८।१८५ ॥

अविदितनिक्षेपं स्वयं प्रयच्छतो नास्त्यभियोगः । अथ तूद्भावकः कश्चिदत्रार्थं दर्षयेद् (?) अधिकम्, ततः— ॥ ८।१८५ ॥

	अच्छलेनैव चान्विच्छेत् तम् अर्थं प्रीतिपूर्वकम् ।
	विचार्य तस्य वा वृत्तिं साम्नैव परिसाधयेत् ॥ ८।१८६ ॥

अविदितं स्वयं प्रयच्छतो यदि तद्गतः कश्चित् कर्णेजपात् संशयः स्यात्, तत अच्छलेनैव तस्य वृत्तिं विचार्य, तदधिगमो विज्ञेयः, निक्षेपधारिणा प्रज्ञाय ॥ ८।१८६ ॥

	[निक्षेप्श्वेषु सर्वेषु विधिः स्यात् परिसाधने ।
	समुद्रे नाप्नुयात् किंचिद्यदि तस्मान् न संहरेत् ] ॥ ८।१८७ ॥

तदीयं द्रव्यं रूपतः परिमाणतश्च समुद्र एव निक्षेपो धारयितव्यः । न च समुद्रो निक्षेपः प्रत्यर्पित इत्येतावता निक्षेपधारी मुच्यते, यदि तस्मान् न किंचित् संहरति प्र[ति]मुद्राकरणेनापस्रावणादिना वान्[येन्]ओपायेन । अपरे ऽपि वर्णयन्ति समुद्रयानरूढानां निक्षेपधारी यानव्यापत्तौ सति यदि किंचिदात्मीयं न संहरत्यर्थं नाभियोज्यो भवति निक्षेप्तुः । एतदुक्तं भवति । परित्यज्यात्मीयं निक्षेपरक्षणे यत्नः करणीय इति ॥ ८।१८७ ॥

	चोरैर्हृतं जलेनोढम् अग्निना दग्धम् एव च ।
	न दद्याद्यदि तस्मात् तु न संहरति किंचन ॥ ८।१८८ ॥

चोरादिभ्यो ऽपि नाशे ऽयम् एव समुद्रयानविधिर्व्याख्यात इति । यतः पूर्व एव श्लोकार्थो ज्यायान् ॥ ८।१८८ ॥

	निक्षेपस्यापहर्तारम् अनिक्षेप्तारम् एव च ।
	सर्वैरुपायैरन्विच्छेच्छपथैश्चैव वैदिकैः ॥ ८।१८९ ॥

यस्त्वपदेशाद्विना निक्षिप्तं याच्यमानो निक्षेप्त्रे न दद्यात्: असाक्षिके निक्षेप एतदुच्यते । निक्षेप्ता वा गृहीत्वा पुनर्याचेत, अदत्वा वा । स राज्ञा प्राङ्विवाकेन वा सामादिभिः सर्वोपायैरन्वेष्य, तदसंभवे तु शपथैश्चैव वैदिकैः अग्निहरणादिभिः । चशब्दाल् लौकिका अपि कोशपानादयो ऽत्रानुरुध्यन्ते । कार्यसामान्याच्च निक्षेपविधेरन्यत्राप्येषाम् अप्रतिषेधः ॥ ८।१८९ ॥

	यो निक्षेपं नर्पयति यश्चानिक्षिप्य याचते ।
	तावुभौ चोरवच्छास्यौ दाप्यौ वा तत्समं दमम् ॥ ८।१९० ॥

पूर्वव्यतिक्रमकारिणो दण्डार्थो ऽयम् आरम्भः विकल्पेन । तथा ब्राह्मणं तु — ॥ ८।१९० ॥

	निक्षेपस्यापहर्तारं तत्समं दापयेद्दमम् ।

चोरदण्डनिवृत्त्यर्थं ब्राह्मणस्येदं पुनर्वचनं धनदापनस्य —

	तथोपनिधिहर्तारम् अविशेषेण पार्थिवः ॥ ८।१९१ ॥

औपरिष्टश्लोकार्धस्योपनिध्यर्थ आरम्भः । चोरवच्छिष्टिरधिकारादुपनिधावपि स्याद्ब्राह्मणवर्जम् ॥ ८।१९१ ॥

	उपधाभिस्तु यः कश्चित् परद्रव्यं हरेन् नरः ।
	ससहायः स हन्तव्यः प्रकाशं विविधैर्वधैः ॥ ८।१९२ ॥

पवित्रासनेनाशादानेन स्वकलत्रसं[भोग]न्यासेनागामिकालोपकारप्रदर्शनेनेत्येवमादिभिरुपधाभिः परद्रव्यापहारी ससहायो विविधैर्वधिः प्रकाशम् अनुशासनीयः, येन कष्ट[तरस्तदीयनिग्रहस्स]र्वद्रव्यापहारेणेति ॥ ८।१९२ ॥

	निक्षेपो यः कृतो येन यावांश्च कुलसंनिधौ ।
	तावान् एव स विज्ञेयो विब्रुवन् दण्डम् अर्हति ॥ ८।१९३ ॥

ससाक्षिके सति निक्षेपे सा[क्षिणाम् ग्राम्यादीनाम् एव] प्रमाणं स्यादर्थसंख्यापरिमाणे ॥ ८।१९३ ॥

	मिथो दायः कृतो येन गृहीतो मिथ एव वा ।
`	मिथ एव प्रदातव्यो यथा दायस्तथा ग्रहः ॥ ८।१९४ ॥

उपनिध्यर्थो ऽयं पुनरारम्भः । "यो यथा निक्षिपे[द्धस्ते" इति] पूर्वश्लोके निक्षेपप्रकरणोक्तं तदर्थ एव । अयं पुनरुपनिध्यर्थत्वात् पुनरुक्तस्तेनैव विज्ञेयः । सामान्यविशेषप्रकॢप्त्या वानयोः स्लोकयोरपुनरुक्तता वर्णयितव्या ॥ ८।१९४ ॥

	निक्षिप्तस्य धनस्यैवं प्रीत्योपनिहितस्य च ।
	कुर्याद्विनिर्णयं राजाक्षिण्वन् न्यासधारिणम् ॥ ८।१९५ ॥

समुद्रो विमुद्रो वा निक्षेपः । विमुद्र एव तु प्रीतिविमुक्तभोग उपनिधिः । तयोरन्वेषणविधिरयं विज्ञेयः । अस्वामिविक्रय इदानीम् उच्यते ॥ ८।१९५ ॥

	विक्रीणीते परस्य स्वं यो ऽस्वामी स्वाम्यसंमतः ।
	न तं नयेत साक्ष्यं तु स्तेनम् अस्तेनमानिनम् ॥ ८।१९६ ॥

न तं नयेत साक्ष्यम् इत्यस्य प्रदर्शनार्थत्वात् सर्वाप्रामाण्यादेव तं निवर्तयति ॥ ८।१९६ ॥

	अवहार्यो भवेदेष सान्वयः षट्शतं दमम् ।
	निरन्वयो ऽनपसरः प्राप्तः स्याच्चोरकिल्बिषम् ॥ ८।१९७ ॥

अवहार्यो दण्ड्यः सान्वयः सनिःसरः षट्शतं दमम् । निरन्वयस्तदनपसरः प्राप्तः स्याच्चोरकिल्बिषम् इत्यनेनापराधमहत्त्वाद्दण्डमहत्त्वं दर्शयति पूर्वस्मात् । अन्यस्त्वाह: अपसरः क्रयादन्यो धनागमः । एवं च सति — ॥ ८।१९७ ॥

	अस्वामिना कृतो यस्तु दायो विक्रय एव वा ।
	अकृतः स तु विज्ञेयो व्यवहारे यथा स्थितिः ॥ ८।१९८ ॥

क्रयविक्रयावस्वामिकृतौ निपात्यावेव । तथा च स्वाम्येव धनभाक् स्यात् । न तु क्रेता विक्रेता वा धने स्वामी परितोषणीयः । इदानीम् अस्वामिसकाशात् क्रीतस्य दश[वर्ष]भोगाभिगमेन मा भूत् स्वत्वम् इति, यत इदम् आह — ॥ ८।१९८ ॥

	संभोगो यत्र दृश्येत न दृश्येतागमः क्वचित् । 
	आगमः कारणं तत्र न संभोग इति स्थितिः ॥ ८।१९९ ॥

एवं चागमादशुद्धद्रव्यस्य दशवर्षभोगेनापि न स्वामित्वम् । यतश्चैतदेवम् अतः — ॥ ८।१९९ ॥

	विक्रयाद्यो धनं किंचिद्गृह्णीयात् कुलसंनिधौ ।
	क्रयेण स विशुद्धस्तु न्यायतो लभते धनम् ॥ ८।२०० ॥

न्यायतस्तु क्रयः कुलसंनिधावुचितेन मूल्येन संभाव्याच्च पुरुषात् । एतच्च तस्यानभियोगं धनलाभश्च युक्तः । एवं बुद्धिपूर्वव्यवहारयिताय न्यायकारिणः ॥ ८।२०० ॥

	अथ मूल्यम् अनाहार्यं प्रकाशक्रयशोधितम् ।
	अदण्ड्यो मुच्यते राज्ञा नाष्टिको लभते धनम् ॥ ८।२०१ ॥

अभियोगकाले च तस्य यदि मूल्यम् आहर्तुं शक्यं [न] स्यात् विक्रेतुरभावात्, अतस्तस्य प्रकाशक्रयेण शुद्धस्यादण्डत्वं युक्तम् । अपि च देशान्तरादागतैः पापकारिभिः निःशङ्कं राजसंनिधावप्रविकाशं विक्रियते द्रव्यम्, तत्र च यदि मूल्यस्यानाहार्यत्वात् प्रकाशक्रयशुद्धे विक्रये क्रेतुर्दोषः स्यात्, एवं च सति राज्ञः सर्वदिक्को व्यवहारः साधूनाम् अपि विच्छिद्येत । न चैतदिष्टम् । अतः क्रेतुर्न् अत्र नास्ति दोषः । नाष्टिकस्तु कारणतः स्वम् अर्थं प्रज्ञापयन् कथम् इव न लभते स्वधनम्: अतस्तस्य धनलाभो युक्तः । इतरस्य चादोषत्वाददण्ड्यत्वं युक्तम् । अस्वामिविक्रयव्यवहारसाधर्म्यात् तत्प्रकरणम् एवायम् उच्यते ॥ ८।२०१ ॥

	नान्यदन्येन संसृष्टं रूपं विक्रयम् अर्हति ।
	न सावद्यं न च न्यूनं न दूरे न तिरोहितम् ॥ ८।२०२ ॥

अन्यत् कुङुमादिद्रव्यम् अन्येन कुसुम्भादिना द्रव्येण संसृष्टं विक्रयं नार्हति । एवं च प्रतिषेधादस्यैवम् अकार्यम् अनुमीयते । एवं सावद्यम् असंसृष्टम् अपि यद्भाण्डं पूतिकं चिरन्तनं जीर्णवस्त्रादि । न च न्यूनं यत् तुल्यान्तरेण पश्चाद्धीयते पलसंख्यया । न दूरे ऽप्रत्यक्षत्वात् । एतेन तिरोहितं व्याख्यातम्: अद्रव्यं वा द्रव्याभासं यत् क्रियते भाण्डरागादिना कर्मणा तत् तिरोहितम् । एवं च सति, ईदृशम् एवं विक्रीणानस्य दोषत्वादस्य दण्डार्हता । न केवलम् अशुद्धता विक्रेतुः । तथा च सति, क्रेत्रा ऊर्ध्वम् अपि दशाहादेतद्विक्रेतुः प्रत्यर्पणीयम् एव । येनास्याइतत् प्रतिषेधशास्त्रम् असद्विक्रयेणापोदितम्, "परेण तु दशाहस्य न दद्यान् नापि दापयेत्" इति । विक्रयसंबन्धेनैवायम् अपरः कान्यव्यवहारः शुल्काश्रयः प्रस्तूयते — ॥ ८।२०२ ॥

	अन्यां चेद्दर्शयित्वान्या वोढुः कन्या प्रदीयते ।
	उभे त एकशुल्केन वहेदित्यब्रवीन् मनुः ॥ ८।२०३ ॥

निरवद्यां कन्यां दर्शयित्वा यः सा[वद्यां ददा]ति तस्य उभे अपि ते एकशुल्केनैव वहनीये ॥ ८।२०३ ॥

	नोन्मत्ताया न कुष्ठिन्या न च या स्पृष्टमैथुना ।
	पूर्वं दोषान् अभिख्याप्य प्रदाता दण्डम् अर्हति ॥ ८।२०४ ॥

एवं च सति दोषवत्यास्तद्दोषाकथने विप[र्ययण दाता दण्ड्यः, पूर्वम् आ]वेदने ऊढायाश्च दोषवत्या अपि परित्यागो नास्ति । क्रमप्राप्तं संभूयसमुत्थानम् अधुनोच्यते, यतः तदर्थं श्रौतम् उदाहरणं दर्शयति ॥ ८।२०४ ॥

	ऋत्विग् यदि वृतो यज्ञे [स्वकर्म परिहापयेत् ।
	तस्य कर्मानुरूप्येण देयो ऽंशः सह क]र्तृभिः ॥ ८।२०५ ॥

प्रधानर्त्विक् प्रक्रान्तकर्मा यदि परिहापयेत् स्वकर्म देशान्तरगमनापाटवादिभिरर्थलक्षणैः तस्य कर्मानुरूप्येण दक्षिणांशः स्यात् । कथम् । कर्मण[श्चतुर्थे कृते दक्षिणा]या अपि चतुर्भागः । एवं त्रिभागादिष्वपि योज्यम् । सह कर्तृभिरिति [प्रति]प्रस्थातृप्रभृतींस्तत्पुतुषान् आह । अस्यापवादः — ॥ ८।२०५ ॥

	दक्षिणासु तु दत्तासु स्वकर्म परिहापयन् ।
	कृत्स्नम् एव लभेतांशम् अन्येनैव च कारयेत् ॥ ८।२०६ ॥

दक्षिनादानादूर्ध्वं तेषां स्वकर्माकुर्वतां कारणान्तरतो न प्रत्याहरणीया दक्षिणास्तेभ्यः । अकुर्व[तां यान्]य् औपर्तिष्टानि कर्माणि अन्येनैव च कारयेत् तानि तत्पुरुषेण वान्येन वा, परिशिष्टकर्मानुरूपं यत् किंचिद्दत्त्वा, इतरथा ह्यपरिजितं दक्षिणया तत्कर्मयजमानार्थं न स्यात् । इदम् एव शास्त्रं परिशिष्टकर्मानुष्ठातुर्दक्षिणादाने विज्ञेयम् । अनेन च प्रसङ्गेनेदम् अपरं तद्गतम् एवोच्यते ॥ ८।२०६ ॥

	यस्मिन् कर्मणि यास्तु स्युरुक्ताः प्रत्यङ्गदक्षिणाः ।
	स एव ता आददीत भजेरन् सर्व एव वा ॥ ८।२०७ ॥

प्रत्यङ्गदक्षिणाः सर्वदा संशय्यन्ते । किम् अमीषाम् ऋत्विजां प्रतिग्रहनियमश्चातुर्विद्यविनियुक्तपादिकब्राह्मणवत्, उत पदार्थस्वरूपस्वाभाव्यात् तदर्थेनेति न्यायविकल्पो ऽनूद्यते । तादर्थ्यपक्षं चाश्रित्यैतदधुनोच्यते ॥ ८।२०७ ॥

	रथं हरेत चाध्वर्युर्ब्रह्माधाने च वाजिनम् ।
	होता वापि हरेदश्वम् उद्गाता चाप्यनः क्रये ॥ ८।२०८ ॥

क्रतौ नानाशाखास्ववस्थितानाम् अङ्गदक्षिणानां बह्वीनां प्रदर्शनार्थः श्लोकः । एवं तावदाधाने प्रधानर्त्विग्दक्षिणा अनः सोमिकेष्वपि ॥ ८।२०८ ॥

	सर्वेषाम् अर्धिनो मुख्यास्तदर्धेनार्धिनो ऽपरे ।
	तृतीयिनस्तृतीयांशाश्चतुर्थांशास्तु पादिनः ॥ ८।२०९ ॥

"ताञ् छतेन दाक्षयन्ति" इति वचनादष्टचत्वारिंशद्भवन्तीति । एवं तदर्धादिव संख्यानिर्देश उत्तरत्र समर्थो भवति । तेनार्धिनो ऽध्वर्युब्रह्मोद्गातृहोतारो मुख्या ऋत्विजो भवन्ति । तदर्धेन चतुर्विंशत्या अर्धिनो ऽपरे उक्तेभ्यो द्वितीयस्थानं प्रतिप्रस्थातृमैत्रावरुणब्राह्मणाच्छंसिप्रस्तोतारः । एवं च कात्यायनः "षत् षत् द्वितीयेभ्यः" वक्ति । तृतीयिनः तृतीयं स्थानं येषां त इमे तृतियिनः, तृतीयांशाः । समुदायेन षोडश पशुभाजः । कात्यायनो ऽपि चैवम् एव वक्ति: "चतस्रश्चतस्रस्तृतीयेभ्यः" इति । प्रत्येकं चतुर्थ अंशो येषां त इमे चतुर्थांशाः समुदायतो द्वादशपशुभाजः पादिनो भवन्ति । कात्यायनो ऽपि "तिस्रस्तिस्र इतरेभ्यः" । आद्यसंख्यापेक्षया पाद एषाम् अस्तीति पादिनः । चतुर्थस्थाना उच्यन्ते । स्थाने स्थानिनां व्यपदेशो ऽयम् । चतुर्थांशशब्दस्तु भागकल्पकः समासपदेन । तथा चोक्तम्, विपर्ययेण वैतद्व्याख्येयम् । उभवनिर्देशश्चात्र पादपूरणार्थो विज्ञेयः । यद्यप्यन्यतरस्मादुभयार्थप्रतीतिः अयं सर्वो विधिर्न्यायश्रुतिसिद्धो दृष्टान्तत्वेनेहोपादीयते । यथा संभूयैकं कर्म सहकुर्वतां दृष्टा गुरुलघुताम् अवक्ष्यानवेक्ष्य वा वचनसामर्थ्याद्विषमांशप्रकॢप्तिः । एवम् — ॥ ८।२०९ ॥

	संभूय स्वानि कर्माणि कुर्वद्भिरिह मानवैः ।
	अनेन विधियोगेन कर्तव्यांशप्रकल्पना ॥ ८।२१० ॥

एकस्मिन् गृहकरणादौ सूत्रकारवधकिस्थपत्यादीनां गुरुलघुताम् अवक्ष्यानवेक्ष्य वा यथास्मरणं कर्तव्यांशप्रकल्पना । न ह्यशिल्पेषु व्यवहारेषु वा मनुष्याणां तुल्यता शक्या ग्रहीतुम् । अदत्तानपकर्म[वर्]णार्थम् इदम् आह — ॥ ८।२१० ॥

	धर्मार्थं येन दत्तं स्यात् कस्मैचिद्याचते धनम् ।
	पश्चाच्च न तथा तत् स्यान् न देयं तस्य तद्भवेत् ॥ ८।२११ ॥

स्वनिगदोपवर्णितः श्लोकः ॥ ८।२११ ॥

	यदि संसादयेत् तत् तु दर्पाल् लोभेन वा पुनः ।
	रा[ज्ञा दाप्यः सुवर्णं स्यात् तस्य स्तेयस्य निष्कृतिः] ॥ ८।२१२ ॥

येन धर्मार्थं किंचित् प्रतिश्रुतं न तु दत्तम् । तं चेद्धर्मम् अकुर्वन् प्रतिश्रुतम् इति कृत्वा साधयेददातारम्, ततो राज्ञा सुवर्णं स दाप्यः । सोपधं [याचितारः न स्तेयकारिणः, अन्यायकारित्वादु]द्धृतदण्डास्त्विति ॥ ८।२१२ ॥

	दत्तस्यैषोदिता धर्म्या यथावदनपक्रिया ।
	अतः परं प्रवक्ष्यामि वेतनस्यानपक्रियाम् ॥ ८।२१३ ॥

उपसंहारोपन्यासार्थः श्लोकः ॥ ८।२१४ ॥

	भृ[तो ऽनार्तो न कुर्याद्यो दर्पात्] कर्म यथोदितम् ।
	स दण्ड्यः कृष्णलान्यष्टौ न देयं चास्य वेतनम् ॥ ८।२१४ ॥

उत्पन्ने वेतने किंचित्कृतकर्मापि दण्डयितव्यः वेतनं च [न] लभेत, येन दर्पात् कर्मणः प्रक्रान्तस्याकृत्स्नकारी ॥ ८।२१४ ॥

	आर्तस्तु कुर्यात् स्वस्थः सन् यथा भाषितम् आदितः ।
	सुदीर्घस्यापि कालस्य तल् लभेतैव वेतनम् ॥ ८।२१५ ॥

प्रतीतार्थः श्लोकः ॥ ८।२१५ ॥

	यथोक्तम् आर्तः स्वस्थो वा यस्तत्कर्म न कारयेत् ।
	न तस्य वेतनं देयम् अल्पोनस्यापि कर्मणः ॥ ८।२१६ ॥

आर्तः स्वस्थो वा यथोदितं कर्म न कुर्वन्, न कारयन् वा, अल्पोनस्यापि वेतनं न लभेत ॥ ८।२१६ ॥

	एष धर्मो ऽखिलेनोक्तो वेतनादानकर्मणः ।
	अत ऊर्ध्वं प्रवक्ष्यामि धर्मं समयभेदिनाम् ॥ ८।२१७ ॥

उपसंहारोपन्यासार्थः श्लोकः ॥ ८।२१७ ॥

	यो ग्रामदेशसङ्घानां कृत्वा सत्येन संविदम् ।
	विसंवदेन् नरो लोभात् तं राष्ट्राद्व्प्रवासयेत् ॥ ८।२१८ ॥

धर्मार्थयुक्तेषु प्रयोजनेषु राजकार्याविरोधिषु गोप्रचारोदकरक्षणदेवतायतनप्रतिसंस्करणादिषु ग्रामादीनां या संविदुत्पद्यते, तत्र व्यभिचारिणं तस्माद्देशाद्राजा निर्वासयेत् ॥ ८।२१८ ॥

	निगृह्य दापयेच्चैनं समयव्यभिचारिणम् ।
	चतुस्सुवर्णान् षण्निष्काञ् छतमानं च राजतम् ॥ ८।२१९ ॥

चतुः सुवर्णादि च दण्डं च दाप्यः, ततो निर्वास्यः । "निगृह्य दापयेद्वैनम्" इत्यपरो दण्डविकल्पपाठः । एवं च सति निर्वासनं दण्डो वा ॥ ८।२१९ ॥

	एतद्दण्डविधिं कुर्याद्धार्मिकः पृथिवीपतिः ।
	ग्रामजातिसमूहेषु समयव्यभिचारिणाम् ॥ ८।२२० ॥

उपसंहारार्थः श्लोकः ॥ ८।२२० ॥

	क्रीत्वा विक्रीय वा किंचिद्यस्येहानुशयो भवेत् ।
	सो ऽयं दशाहात् तद्द्रव्यं दद्याच्चैवाददीत च ॥ ८।२२१ ॥

अन्तर्दशाहम् आदानप्रत्यर्पणे साम्नेत्ययम् अपाठः । येनोर्ध्वम् अपि दशाहात् कः शक्तस्साम्ना दानादाने प्रतिषेद्धुम् । लब्धिमेष्वपि द्रव्येषु सामाशक्यं प्रतिषेद्धुम्, किं पुनः कृत्रिमेषु, यत्र कश्चिद्धर्मगतिर्नास्ति । धर्म्येषु तु प्रतिग्रहेषु तदनन्तरनिर्वृत्तत्वाद्धर्मस्य साम्नाप्यश्क्यं कृतम् अकृतं कर्तुम् । तत्र प्रत्यर्पणे पुनर्दानं वा कृतं भवेत् परित्यागो वा । यतश्चैतदेवम् । अत एवं पठितव्य उत्तरश्लोकार्धः: "सो ऽयं दशाहात् तद्द्रव्यं दद्याच्चैवाददीत च" इति । अत्रैवार्थ उत्तरश्लोकार्धपाठो ऽन्यो भवति: "दानादाने दशाहं तु स्याताम् अपि निपातिनि" इति । अथ वा सामग्रहणं दशाहे दण्डनिवृत्त्यर्थम् । अन्तर्दशाहानुशये कथंचिद्विवदतां राजाधिगमे दण्डनिवृत्तिर्यथा स्याद्राजतस्तयोः । तथा च दशाहस्योत्तरत्र तद्विवादे दण्डः श्रूयते ॥ ८।२२१ ॥

	परेण तु दशाहस्य न दद्यान् नापि दापयेत् ।
	आददानो ददच्चैव राज्ञा दाप्यः शतानि षट् ॥ ८।२२२ ॥

नायं श्लोको दशाहादूर्ध्वं सामप्रतिषेधार्थ आरभ्यते, साम्नाप्य् ऊर्ध्वं दशाहान् न दद्यान् नापि दापयेदिति । न हि साम प्रतिषेद्धुं शक्यम् इत्युक्तम् । यत्र तु साम्नापि प्रत्यर्पणं नास्ति, तत्र नियमयत्येव, यथा "सकृदंशो निपतति" इति; अत्रापि त्वंशपातने साम्नाइव प्रतिषेद्धुं शक्यं नियमाभावाद्, व्यवस्थार्थत्वाच्च । कन्यादाने तु निष्क्रमविसर्गाभ्याम् इति विशेषनियमात् साम न विद्यते ॥ ८।२२२ ॥

अनुशयप्रसङ्गादिदम् अन्यदत्रोच्यते ।

	यस्तु दोषवतीं कन्याम् अनाख्याय प्रयच्छति ।
	तस्य कुर्यान् नृपो दण्डं स्वयं षण्णवतिं पणान् ॥ ८।२२३ ॥

धर्मप्रजानिरोधिना रोगेण गृहीता स्पृष्टमैथुना वा दोषवती । ताम् अनाख्याय दोषवतीं प्रयच्छतो दण्डः, "नोन्मत्ताया" इति पूर्वोक्तश्लोकेनैव गतार्थो, यतः वयम् अत्र नाधीयामहे । अथ वानुवादपक्षः केनचित् कारणेन तस्यास्य च शक्यते दर्शयितुम्, यतो युक्तम् अध्ययनम् [इहापि ॥ ८।२२३ ॥

	अकन्येति तु यः कन्यां ब्रूयाद्द्वे]षेण मानवः ।
	स शतं प्राप्नुयाद्दण्डं तस्या दोषम् अदर्शयन् ॥ ८।२२४ ॥

स्वशब्दव्याख्यातः श्लोकः । कस्य पुनर्हेतोरयं दण्डो महान् विधीयते, येन — ॥ ८।२२४ ॥

	पाणिग्राहणिका मन्त्राः कन्यास्वेव [प्रतिष्ठिताः ।
	नाकन्यासु क्वचिन् नृणां लुप्तधर्मक्रिया हि ताः] ॥ ८।२२५ ॥

तथा वैवाहिको मन्त्रः "अर्यमणं देवं कन्याग्निमयक्षत । स नो अर्यमा देवः प्रेतो मुञ्चतु मा पतेः स्वाहा" इत्यादिना कन्यास्वित्यत्र [मन्त्रार्थः, तास्वेव प्रतिष्ठि]ता विवाहादिभिरित्यर्थः । एवं च सति पूर्वं पाणिग्रहणात् प्रतिगृहीतापि स्पृष्टमैथुना परित्यक्तव्येति ॥ ८।२२५ ॥

यश्च ।

	पाणिग्राहणिका मन्त्रा नियतं दारलक्ष[णम् ।
	तेषां निष्ठा तु विज्ञेया विद्वद्भिः सप्तमे पदे ॥ ८।२२६ ॥

विवाह्]आर्थे संस्कारे [पाणिग्र]हलक्षणे भवाह् पाणिग्राहणिकाः, तत्कर्मसाधनभूता मन्त्राः । नियतं दारलक्षणं दारोपसंग्रहलक्षणम्, कन्यानाम् एव गृह्यशास्त्रतो नाकन्यानाम् । तथा च दर्शयति: "विवाहे उदगयन आपूर्यमाणपक्षे पुण्याहे, कुमार्याः पाणिं गृह्णीयात् । त्रिषु त्रिषूत्तरादिषु । स्वातौ मृगशिरसि रोहिण्यां वा" इति । पुनश्चैतम् एवार्थं संदर्शयति: "कुमार्या भ्राता शमिपलाशमिश्राल् लाजान् अञ्जलिनाञ्जलावावपति । ताञ् जुहोति सर्ट् हतेन (?) तिष्ठति" इति । यतश्चैतदेव । अतस्तेषां निष्ठा तु वुज्ञेया विद्वद्भिः सप्तमे पदे । तेषां मन्त्राणां पाणिग्रहणप्रयोजनानां सप्तमे पदे निष्ठा परिसमाप्तिः । प्रेत्य तस्य कार्यतः प्राप्तव्यस्य सप्तलोकसंस्थस्य जगतः इयत्परिमाणत्वात् । सप्त हि लोका भूरादयः सत्यान्ताः; तान् असौ पदसंख्या संमितांस्तया सह श्रौतस्मार्तैः कर्मभिर्यातुम् इच्छति । तथा च मन्त्रः एतदर्थानुवाद्येव भवति: "सखा सप्तपदी भव" इति । एवं च सति, आसप्तभ्यः पदेभ्यः स्पृष्टमैथुनत्वेन विज्ञाता हेया भवति । ऊर्ध्वं तु सप्तमात् पदात् स्पृष्टमैथुनापि सती न परित्याज्या । तस्मान् निष्ठावचनलिङ्गाद्भवति । तथा च सति सहोढकानीनयोः शास्त्रोपदेशः समर्थो भवति । या तु रोगिणी सती धर्मप्रजननयोरन्यत्रसमर्था भवति, तां प्रतिगृह्य नोत्सृजेत । न ह तस्या धर्माविरोधे प्रजाविरोधे वा सति पुंसा कर्तव्यतान्यास्ति । अथाप्यस्यादृष्टार्थः सप्रयोगः, तथाप्यसौ प्राग् अग्न्याधेयादन्याम् उद्वाहयिष्यति । या तूभयोरपि धर्मप्रजननयोः समर्था सा विद्यमानयातुल्येति परित्याज्यैव । अयं च कन्याव्यवहारः क्रयविक्रयानुशयसादृश्यादेतस्मिन्न् अवधावुच्यत इति ॥ ८।२२६ ॥

	यस्मिन् यस्मिन् कृते कार्ये यस्येहानुशयो भवेत् ।
	तम् अनेन विधानेन धर्मे पथि निवेशयेत् ॥ ८।२२७ ॥

आधिवेतनसमयाद्यनुशयेषु दशाह एव निष्ठा स्यात् ॥ ८।२२७ ॥

	पशुषु स्वामिनां चैव पालानां च व्यतिक्रमे ।
	विवादं संप्रवक्ष्यामि यथावद्धर्मतत्त्वतः ॥ ८।२२८ ॥

उपन्यासार्थश्लोकः ॥ ८।२२८ ॥

	दिवा वक्तव्यता पाले रात्रौ स्वामिनि तद्गृहे ।
	योगक्षेमे ऽन्यथा चेत् तु पालो वक्तव्यताम् इयात् ॥ ८।२२९ ॥

पर्तीतार्थः श्लोकः ॥ ८।२२९ ॥

	गोपः क्षीरभृतो यस्तु स दुहेद्दशतो वराम् ।
	गोस्वाम्यनुमतां भृत्यः सा स्यात् पाले ऽभृते भृतिः ॥ ८।२३० ॥

क्षीरभृतो [न] भ्क्ताच्छादनभृतो, द्विविधो यस्माद्गोपः । अत इदं विशेष्यते । क्षीरभृतो यस्तु गोपः स दुहेद्दशतः दशभ्यो धेनुभ्य एकां वरां श्रेष्ठाम् इत्यर्थः । ताम् अपि च गोस्वाम्यनुमतः, न स्वेच्छया, सा स्यात् पाले भृत्यन्तरेणाभृते भृतिः । एवं च सति पञ्चावस्थासु गोषु बह्ववस्थासु वा गोस्वामिभिर्गोपैश्च त्रिभागः क्षीरस्य कल्पितः परिकल्प्य भोग्याभोग्यरूपाण्यनेनैव शास्त्रेण, येनाइतस्मादेव च दर्शनात् क्षीरभृतिः पशूनां संरकणे न दोषायाप्रतिषेधात् तस्या इति । एवं च सति — ॥ ८।२३० ॥

	नष्टं विनष्टं कृमिभिश्श्वहतं विषमे मृतम् ।
	हीनं पुरुषकारेण [प्रदद्यात् पाल एव तु] ॥ ८।२३१ ॥

गोपप्रमादेन ॥ ८।२३१ ॥

अस्यापवादः ।

	विघुष्य तु हृतं चोरैर्न पालो दातुम् अर्हति ।
	वदि देशे च काले च स्वामिनः स्वस्य शंसति ॥ ८।२३२ ॥

हरणदेशे हरणकाले च विघुष्य अनन्तरं स्वामिन आख्याते पालो न दद्यात् । स्वयं मृत्युनापि च मृतेषु प्रयत्नवतो गोपस्य स इदं कुर्यात् ॥ ८।२३२ ॥

	कर्णौ च चर्म वालांश्च बस्तिस्नायूनि रोचनाम् ।
	पशुस्वामिषु दद्यात् तु मृतेष्वङ्कांश्च दर्श[येत् ॥ ८।२३३ ॥

विधिरयं] चाविशेषः ॥ ८।२३३ ॥

[अजा]विकार्थम् इदम् आह ।

	अजाविके तु संरुद्धे वृकैः पाले त्वनायति ।
	यां प्रसह्य वृको हन्यात् पाले तत्किल्बिषं भवेत् ॥ ८।२३४ ॥

पशुरक्षकस्य सतस्तदसंनि[धाने वा वृको हन्यात् स एव] दद्यात् । यस्मादवरुद्धानां संनिहितो न भवति । वृकग्रहणं चान्येषाम् अपि प्रदर्शनार्थम् ॥ ८।२३४ ॥

	तासां चेदवरुद्धानां चरन्तीनां मिथो वने ।
	याम् उत्प्लुत्य वृको हन्यान् न पाल[स्तत्र किल्बिषी] ॥ ८।२३५ ॥

अशक्यत्वादटव्यां बहुवृक्षक्षुपगर्तायां तत्संरक्षणस्य मिथश्चरन्तीनां न पालापराधः । एतेन गोमहिष्यादि व्याख्यातम् । उक्तो गोसंरक्षणविधिः । पशुपीडापशुसंहारार्थम् इदम् उच्य[ते] ॥ ८।२३५ ॥

	धनुः शतं परीहारो ग्रामस्य स्यात् समन्ततः ।
	शम्यापातास्त्रयो वापि त्रिगुणो नगरस्य तु ॥ ८।२३६ ॥

यो देशो ग्रामनगरयोः समन्ततो गवां सुखप्रचारस्थानासनार्थम् अनुप्तसस्यकार्यः ॥ ८।२३६ ॥

	तत्रापरिवृतं धान्यं विहिंस्युः पशवो यदि ।
	न तत्र प्रणयेद्दण्डं नृपतिः पशुरक्षिणाम् ॥ ८।२३७ ॥

यदि तु तत्र भूलोपात् समुप्यते न केनचित् परिवृतं च भवेत्, ततस्तद्भक्षणे गोभिर्न दोषः स्यात् पशुरक्षिणाम् ॥ ८।२३७ ॥

	वृतिं तत्र तु कुर्वीत याम् उष्ट्रो नावलोकयेत् ।
	छिद्रं चावारयेत् सर्वं श्वसूकरमुखानुगम् । ८।२३८ ॥

पशुवारणसमर्थायाम् तु वृतौ कृतायां सस्योपघाते पालस्य दोषः स्यात् ॥ ८।२३८ ॥

	पथि क्षेत्रे ऽपरिवृते ग्रामान्तीये ऽथ वा पुनः ।
	स पालः शतदण्डार्हो विपालं वारयेत् पशुम् ॥ ८।२३९ ॥

यष्टिपातेन खादयन् पालः शतदण्डार्हः स्यात्, विपालं च पशुं वारयेत् । अदण्डश्च स्यात् पशुपालः तदसंनिधानात् । अन्यस्त्वत्रार्थः सह पालेन सपालः क्षेत्रिकः न पशुरत्रोच्यते । पूर्ववच्छतदण्डार्हः स्यात् । उभयापराधात्, क्षेत्रिकेण तावत् किम् इति क्षेत्रं स्वम् अनावृतम् इति, तस्मादुभयापराधादुभयोर्दण्डः । गौतमीये ऽपि चोक्तम् "पथि क्षेत्रे ऽनावृते पालक्षेत्रिकयोः" इति ॥ ८।२३९ ॥

	क्षेत्रेष्वन्येषु तु पशुः सपादं पणम् अर्हति ।
	सर्वत्र तु शदो देयः क्षेत्रिकस्येति धारणा ॥ ८।२४० ॥

अन्यक्षेत्राणि पूर्वोक्तादवधेर्यानि बहिः तान्युच्यन्ते । गोश्च सपादस्य पणस्योपदेशाद्, उपघातानुरूपेण महिष्यादीनां स्याद्राजभाव्यो दण्डः । शदः क्षेत्रिकस्य सर्वत्रशब्दाच्च विपाले ऽपि शदो देयत् इति ॥ ८।२४० ॥

	अनिर्दशाहां गां सूतां वृषान् देवपशूंस्तथा ।
	सपालान् वाप्यपालान् वा न दण्ड्यान् मनुरब्रवीत् ॥ ८।२४१ ॥

पूर्वापवादः । वृषाः सेक्तारः प्रति तान् । देवपशवश्चोत्सृष्टा वृषोत्सर्गन्यायेन, अन्ये च मृगा आप्यजादयो देवायतनमण्डना अदण्ड्याः । ननु च निष्परिग्रहत्वाद्देवपशुष्वेतदयुक्तं, सपरिग्रहानुगमादेषां तद्वत्प्राप्तौ सत्याम् अपवादः । अथ वा दृष्टान्तार्थम् एव पशव उपादीयन्ते । यथा देवपशवो ऽदण्ड्याः, एवम् अनिर्दशाहा गौः सूता वृषाश्च सेक्तार इति परिग्रहवद्वा । देवायतनेष्वेतद्दण्डं न युक्तम् । एवं च सति यो ऽन्येषां परिग्रहवतां दर्मः स एव तेषाम् अपि स्यात् । न चैतदिष्टम् ॥ ८।२४१ ॥

	क्षेत्रिकस्यात्यये दण्डो भागाद्दशगुणो भवेत् ।
	ततो ऽर्धदण्डो भृत्यानाम् अज्ञानात् क्षेत्रिकस्य तु ॥ ८।२४२ ॥

यस्मात् सस्यात् क्षेत्रिको यदपहरेत् तस्य भागकल्पनया दशगुणो दण्डः प्रकल्प्यः । अर्धदण्डा भृत्याः स्युः । अज्ञानात् क्षेत्रिकस्य तु प्रयोगादेव भृत्यानाम् असावेव दण्डः स्यात् । सस्यसम्बन्धप्रसङ्गाच्चायं क्षेत्रिकस्य व्यतिक्रम उच्यते, अस्तेयाभिमतत्वाच्च ॥ ८।२४२ ॥

	एतद्विधानम् आतिष्ठेद्धार्मिकः पृथिवीपतिः ।
	स्वामिनां च पशूनां च पालानां च व्यतिक्रमे ॥ ८।२४३ ॥

उपसंहाराथः श्लोकः ॥ ८।२४३ ॥

	सीमां प्रति समुत्पन्ने विवादे ग्रामयोर्द्वयोः ।
	ज्येष्ठमासे नयेत् सीमां सुप्रकाशेषु सेतुषु ॥ ८।२४४ ॥

उपन्यासश्चित्तप्रणिधानार्थः । ज्येष्ठमासे सेतवः, सीमाव्यवच्छेदहेतवः, सुविज्ञाता भवन्ति ॥ ८।२४४ ॥

	सीमावृक्षांस्तु कुर्वीत न्यग्रोधाश्वत्थकिंशुकान् ।
	शाल्मलीन् शालतालांश्च क्षीरिणश्चैव पादपान् ॥ ८।२४५ ॥
	गुल्मान् वेणूंश्च विविधाञ् छमीवल्लीस्थलानि च ।
	शरान् कुब्जकगुल्मांश्च तथा सीमा न नश्यति ॥ ८।२४६ ॥
	तटाकान्युदपानानि वापीः प्रस्रवणानि च ।
	सीमासंधिषु कार्याणि देवतायतनानि च ॥ ८।२४७ ॥
	उपच्छन्नानि चान्यानि सीमालिङ्गानि कारयेत् ।
	सीमा[ज्ञाने] नृणां वीक्ष्य लोके नित्यं विपर्ययम् ॥ ८।२४८ ॥
	अश्मनो ऽस्थीनि गोवालांस्तुषान् भस्म कपालिकाः ।
	करीषम् इष्टकाङ्गारांश्छर्करा वालुकास्तथा ॥ ८।२४९ ॥
	यानि चैवं प्रकाराणि कालाद्भूमिर्न भक्षयेत् ।
	तानि संधिषु [सीमायाम् अप्रकाशं] निधापयेत् ॥ ८।२५० ॥

षट् च्छ्लोकाः सीमासेतुप्रकारदर्शनार्थाः ॥ ८।२४५–२५० ॥

	एतैर्लिङ्गैर्नयेत् सीमां राजा विवदमानयोः ।
	पूर्वभुक्त्या च सततम् उदकस्यागमेन च ॥ ८।२५१ ॥

यत्र निबद्धानि लिङ्गा[नि नष्टानि] न चान्यतरस्य शून्यता स्मर्यते, तत्र पूर्वभुक्तिः प्रमाणम् । अन्यतरशून्यत्वे तु ऽन भोगेन प्रणश्यति" इति पूर्वभुक्तिर्नाश्रियते । विद्यते हि भोगस्य निमित्त[त्वम् यस्मात् अशून्ये ऽव]च्छेदः क्रियते । किम् अत्र लिङ्गकरणेन स्रोत एव हि नित्यम् अभिप्रवृत्तं सीमास्थापकं भविष्यति । न हि पूर्वभुक्तौ सत्याम् उदकागमो निर्हेतुको विकल्पेन वा बाध[को युक्तः कल्प]यितुम् । तस्माच्छून्यविषय एव सुखप्रतिपत्त्यर्थ आयत्युपेतयोरुदकागमः कल्प्यते । अथ वा महास्रोतो [अशून्य]विषय एव द्रष्टव्यः । स्रोतांसि हि महान्ति कदाचित् [अपथेन] प्रवर्तन्ते, तत्र पूर्वभुक्तिम् अतीत्यापि स्रोत एव निर्णयाय स्यादिति ॥ ८।२५१ ॥

	यदि संशय एव स्याल् लिङ्गानाम् अपि दर्शने ।
	साक्षिप्रत्यय एव स्यात् सीमावादे विनिर्णयः ॥ ८।२५२ ॥

[न कुतश्चिल् लिङ्ग्]ओत्पत्तावुभयथा लिङ्गानुस्मृतौ च साक्षिप्रत्ययः ॥ ८।२५२ ॥

	ग्रामेयककुलानां तु समक्षं सीमसाक्षिणः ।
	प्रष्टव्याः सीमलिङ्गानि तयोश्चैव विवादिनोः ॥ ८।२५३ ॥

प्रश्नविधिः ॥ ८।२५३ ॥

	ते पृष्टास्तु यथा ब्रूयुः समस्ताः सीम्नि निश्चयम् ।
	निबध्नीयात् तथा सीमां सर्वांस्तांश्चैव नामतः ॥ ८।२५४ ॥

निबन्धनं लेख्यम् अपि स्मरणार्थं तल् लिखेत् ॥ ८।२५४ ॥

	शिरोभिस्ते गृहीत्वोर्वीं स्रग्विणो रक्तवाससः ।
	सुकृतैः शापिताः स्वैः स्वैर्नयेयुस्ते समञ्जसम् ॥ ८।२५५ ॥

नयनविधिः ॥ ८।२५५ ॥

	यथोक्तेन नयन्तस्ते पूयन्ते सत्यसाक्षिणः ।
	विपरीतं नयन्तस्ते दाप्याः स्युर्द्विशतं दमम् ॥ ८।२५६ ॥

स्तुतिः प्ररोचनार्था । दण्डश्च यथोक्तः । विपरीतनयनं त्वन्येन व्यवहारान्तरेण ज्ञातव्यम् ॥ ८।२५६ ॥

	साक्ष्यभावे तु चत्वारो ग्राम्याः सामन्तवासिनः ।
	सीम्नो विनिर्णयं कुर्युः प्रयता राजसंनिधौ ॥ ८।२५७ ॥

पूर्वे ऽनुभाविनः । इमे तु सामन्ताः कर्णपरंपरया श्रुतवन्तः ॥ ८।२५७ ॥

	सामन्तानाम् अभावे तु मौलानां सीम्नि साक्षिणाम् ।
	इमान् अप्यनुयुञ्जीत पुरुषान् वनगोचरान् ॥ ८।२५८ ॥

तदभावे तु वनगोचराः प्रमाणं स्युः ॥ ८।२५८ ॥

	व्याधाञ् छाकुनिकान् गोपान् कैवर्तान् मूलखनकान् ।
	व्यालग्राहान् उञ्छवृत्तीन् अन्यांश्च वनगोचरान् ॥ ८।२५९ ॥
	ते पृष्टास्तु यथा ब्रूयुः सीमासंधिषु लक्षणम् ।
	तत् तथा स्थापयेद्राजा धर्मेण ग्रामयोर्द्वयोः ॥ ८।२६० ॥

उपसंहारार्थः श्लोकः ॥ ८।२६० ॥

	क्षेत्रकूपतटाकानाम् आरामस्य गृहस्य च ।
	सामन्तप्रत्ययो ज्ञेयः सीमासेतुविनिर्णयः ॥ ८।२६१ ॥

सीम्नि गुरुत्वादर्थस्य कदाचिद्दशवर्षाणि नाभियोगं कुर्युः । अतस्तत्र ऽन भोगेन प्रणश्यति" इत्युक्तम् । क्षेत्रादिषु [त्व्] अत्यल्पत्वादर्थस्य "यत् किंचिद्दशवर्षानि" इत्ययम् एव पक्ष आश्रीयते । अत एषां सामन्तप्रत्ययो निर्णय उच्यते । यथैवान्येषां द्रव्याणां साक्षिप्रत्ययो निर्णयः, एवम् अमीषाम् अपीति ॥ ८।२६१ ॥

	सामन्ताश्चेन् मृषा ब्रूयुः सेतौ विवदतां नृणाम् ।
	सर्वे पृथक् पृथग् दण्ड्या राज्ञा मध्यमसाहसम् ॥ ८।२६२ ॥

सीम्साक्षिणाम् अयं विशेषदण्डः ॥ ८।२६२ ॥

	गृहं तटाकम् आरामं क्षेत्रं वा भीषया हरन् ।
	शतानि पञ्च दण्ड्यस्स्यादज्ञानाद्द्विशतो दमः ॥ ८।२६३ ॥

ज्ञानाज्ञानहरणे ऽयं दण्डः ॥ ८।२६३ ॥

	सीमायाम् अविषह्यायां स्वयं राजैव धर्मवित् ।
	प्रदिशेद्भूमिम् एतेषाम् उपकारादिति स्थितिः ॥ ८।२६४ ॥

दूरत्वादशक्योपभोगायां राजा दृष्टोपकारसंबन्धेनैकत्र प्रयच्छेत् भूमिम् । न च राज्ञो ग्रहणे तत्र दोषः । एवमर्थश्चायम् उपदेशः; अतो ऽप्रदाने ऽपि न दोषः ॥ ८।२६४ ॥

	एषो ऽखिलेनाभिहितो धर्मः सीमाविनिर्णये ।
	अत ऊर्ध्वं प्रवक्ष्यामि वाक्पारुष्यस्य निर्णयम् ॥ ८।२६५ ॥

उपसंहारोपन्यासार्थः श्लोकः । ननु चैवं क्रमभेदः, "पारुष्ये दण्डवाचिके" इत्यभिधानाद्व्यवहारास्पन्दानुक्रण्याम् । [शब्दक्रम्]आत् तत्र पूर्वं दण्डपारुष्यग्रहणम् । अयं त्वर्थक्रमम् अश्रित्यात्र वाक्पारुष्यस्य पूर्वम् उपन्यासः । स च शब्दक्रमाद्गरीयान् । यतो नास्ति क्रमभेदः, अल्पाच्तरत्वाद् (?) [अस्मिन् द्वन्]द्वे ॥ ८।२६५ ॥

	शतं ब्राह्मणम् आक्रुश्य क्षत्रियो दण्डम् अर्हति ।
	वैश्यो ऽध्यर्धशतं द्वे वा शूद्रस्तु वधम् अर्हति ॥ ८।२६६ ॥

अवचनीयादाक्रोशादृते अन्यस्मिन्न् आक्रोशे एते यथार्हं दण्डवि[धयः ब्राःमणाक्रोशने यो] वैश्यस्य दण्ड उक्तः ततो ऽर्धं क्षत्रियम् आक्रुश्य वैश्यस्य न्यायादाप्नोति दण्डम् । शूद्रस्य त्वेकजातिदण्डः "एकजातिर्द्विजातिम्" इति द्विजातिमात्र्[आक्रोशने तद्विधानात् ॥ ८।२६६ ॥

	पञ्चाशद्ब्राह्मणो दण्ड्यः क्षत्रि]यस्याभिशंसने ।
	वैश्ये स्यादर्धपञ्चाशच्छूद्रे द्वादशको दमः ॥ ८।२६७ ॥

गदव्याख्यातः श्लोकः । अत्रापि न्यायप्रकॢप्त्या क्षत्रियो वैश्यम् आक्रु[श्य ब्राह्मणदण्डाद्द्विगुणं] दण्ड्यः स्यात्, वैश्यस्तु शूद्रम् आक्रुश्य ब्राह्मणदण्डात् त्रिगुणं दद्यात् ॥ ८।२६७ ॥

	समवर्णे द्विजातीनां द्वादशैव व्यतिक्रमे ।
	वादेष्ववचनीयेषु तदेव द्विगुणं भवेत् ॥ ८।२६८ ॥

[ब्राह्मणस्य] ब्राह्मण (?) । एवम् इतरयोरपि । शूद्रे ऽपि कार्यसामान्यादेतदेव स्यात् । एवं च द्विजातिग्रहणस्याविवक्षितत्वादेकजातिप्रदर्शनार्थम् अप्येतदत्र स्यात् । अवचनीयेषु तु वादेषु "शतं ब्राह्मणम् आक्रुष्य" इति एवमादिषु यद्यदुक्तं तत् तद्द्विगुणं तत्र स्यात् ॥ ८।२६८ ॥

	एकजातिर्द्विजातिं तु वाचा दारुणया क्षिपन् ।
	जिह्वाहाः प्राप्नुयाच्छेदं जघन्यप्रभवो हि सः ॥ ८।२६९ ॥

ब्राह्मणाक्रोशे वध उक्तः शूद्रस्य । यतो ऽयं क्षत्रियवैश्याक्रोशे तस्य दण्डविधिर्ज्ञेयः । यतः जिह्वाच्छेदश्चाप्राणोपरोधी सामार्थ्यादस्य विज्ञायते ॥ ८।२६९ ॥

	नामजातिग्रहं चैषाम् अभिद्रोहेण कुर्वतः ।
	निखेयो ऽयोमयः शङ्कुर्ज्वलन्न् आस्ये दशाङ्गुलः ॥ ८।२७० ॥

अवचनीयैरभिद्रोहेणाक्रोशतः शूद्रस्यानेन प्रकारेण वध उपदिश्यते ॥ ८।२७० ॥

	धर्मोपदेशं दर्पेण विप्राणाम् अस्य कुर्वतः ।
	तप्तम् आसेचयेत् तैलं वक्त्रे श्रोत्रे च पार्थिवः ॥ ८।२७१ ॥

धर्मोपदेशसामर्थ्यं चैतच्छूद्रस्यार्थाद्विज्ञेयम् । एवं च सति नेदं लिङ्गं शूद्रस्य शास्त्रप्राप्तेर्भवति ॥ ८।२७१ ॥

	श्रुतं देशं च जातिं च कर्म शारीरम् एव च ।
	वितथेन ब्रुवन् दर्पाद्दाप्यः स्याद्द्विशतं दमम् ॥ ८।२७२ ॥

सत्यपि शूद्रप्रकरणे सर्वेषां ब्राह्मणादीनाम् अयं विधिर्ज्ञेयः सामर्थात् ॥ ८।२७२ ॥

	काणं वाप्यथ वा खञ्जम् अन्यं वापि तथाविधम् ।
	तथ्येनापि ब्रुवन् दाप्यो (?) दण्डं कार्षापणावरम् ॥ ८।२७३ ॥

कार्षापणावरत्वं चापराधं परिज्ञाय स्थाप्यम् । तथा च विहितदण्डापवादः शास्त्रोक्त एवानुबन्धं परिज्ञायेत्येवमादि ॥ ८।२७३ ॥

	मातरं पितरं जायां भ्रातरं तनयं गुरुम् ।
	आक्षारयञ् छतं दाप्यः पन्थानं चाददद्गुरोः ॥ ८।२७४ ॥

अत्र श्लोके जायातनयग्रहणम् अर्थवादर्थम् । कथं कृत्वा । भार्यापुत्रयोरेव तावदाक्षारणे ऽयम् अस्य दण्डो भवितुम् अर्हति, प्राग् एव मात्रादीनाम् । यस्मान् मात्रादिभ्[इर्न्यू]नत्वं भार्यापुत्रयोः । एतस्मात् सामर्थ्यादिदम् एवं व्याकरणीयम् । भ्राता च यदि कनीयान् तत एषैवात्र (?) व्याख्या । अत तु ज्येष्ठस्य ग्रहणम्, ततो गुरुत्वादस्य विध्यर्थतैव न्याय्या । एवं च सति गुरुग्रहणं विद्यागुरुप्रभृतीनाम् अवरोधार्थम् । गुरुग्रहणादेव च मात्रादिग्रहणे सिद्धे पृथग् उपदेशस्तेषाम् आदरार्थो विज्ञेयः । इदं चान्यदर्थान्तरविषयं वाक्यान्तरं समानदण्डत्वादस्मिन्न् एवावधावुच्यते । पन्थानं चाददद्गुरोः सर्वप्रकारस्यानाक्षारयन्न् अप्ययम् एव दण्ड एकः कार्यः स्यात् । एतस्मादेव च गुरुग्रहणात् पूर्वत्र भार्यापुत्रग्रहणम् अर्थवादार्थं सुतरां विज्ञायते । येन समानदण्ड एव व्यभिचारान्तरौ श्रूयेते । आक्षारणं च प्रतरद्वाक्पारुष्यविशेष आक्रोशादिः । अन्यस्त्वाह: अनृतेन भेदनम् आक्षारणम् । अनृताभिशंसनं त्वपरः । तत् त्वेतदुभयं प्रकरणविरोधाद्विचारणीयं युक्तायुक्तत्वेन ॥ ८।२७४ ॥

	ब्राह्मणक्षत्रियाभ्यां तु दण्डौ कार्यौ विजानता ।
	ब्राह्मणे साहसः पूर्वः क्षत्रिय त्वेव मध्यमः ॥ ८।२७५ ॥
	विट्शूद्रयोरेवम् एव स्वजातिं प्रति तत्त्वतः ।
	छेदवर्जं प्रणयनं दण्डस्येति विनिश्चयः ॥ ८।२७६ ॥

अयम् अपर उपदेशसामर्थ्याद्विकल्पार्थो विधिरुच्यते । यदा ब्राह्मणः क्षत्रियम् आक्रोशति तदा तस्य पूर्वसाहसः । यदा च क्षत्रियो ब्राह्मणं तदा तत्र मध्यमः साहसः । एवं क्षत्रियवैश्ययोस्तथा वैश्यशूद्रयोः । एवं च सति शूद्रस्य जिह्वाछेदनवर्जं दण्डनिपातनम् उक्तं भवति ॥ ८।२७५–७६ ॥

	एष दण्डविधिः प्रोक्तो वाक्पारुष्यस्य तत्त्वतः ।
	अत ऊर्ध्वं प्रवक्ष्यामि दण्डपारुष्यनिर्णयम् ॥ ८।२७७ ॥
	येन केनचिदङ्गेन हिंस्याच्छ्रेयांसम् अन्त्यजः ।
	छेत्तव्यं तत् तदेवास्य तन् मनोरनुशासनम् ॥ ८।२७८ ॥

अयम् उक्तस्य विशेषप्रपञ्चस्य सामान्यनिर्देशः । श्रेष्ठं द्विजातिम्[आत्रम् इति] निदर्शनाच्च पूर्ववर्णस्य हिंसायाम् उत्तरेणाप्येतद्विज्ञेयम् । न केवलं शूद्रस्य पूर्वापराधे । अस्य सामान्यश्लोकस्य चत्वारो वक्ष्यमाणाः श्लोकाः प्रपञ्चाः ॥ ८।२७७–७८ ॥

	पाणिम् उद्यम्य दण्डं वा पाणि च्छेदनम् अर्हति ।
	[पादेन प्रहरन् कोपात् पाद च्छेदनम् अर्हति] ॥ ८।२७९ ॥
	सहा]सनम् अभिप्रेप्सुरुत्कृष्टस्यापकृष्टजः ।
	कट्यां कृतङ्को निर्वास्यः स्फिचं वास्यावकर्तयेत् ॥ ८।२८० ॥
	अवनिष्ठीवतो दर्पाद्द्वावोष्ठौ छेदयेन् नृपः ।
	अवमूत्रयतो [मेढ्रम् अवशर्धयतो गुदम् ॥ ८।२८१ ॥
	केशेषु गृहतो हस्तौ] छेदयेदविचारयन् ।
	पादयोर्नासिकायाम् च ग्रीवायां वृषणे तथा ॥ ८।२८२ ॥

एवं च सति न मारणम् एव हिंसा, किं तर्हि अनेकोपायसाध्यं च परदुःख्[ओत्पादनम्, द्वि]जातीनाम् एवान्योन्यव्यतिक्रमे धनदण्ड उच्यते, पूर्वदण्डस्य वैकल्पिकः, एतेषाम् अप्रत्ययापराधापेक्षया ॥ ८।२८२ ॥

	त्वग्भेदकः शतं दण्ड्यो लोहितस्य च दर्शकः ।
	मांसभेदी तु षण्निष्कान् प्रवास्यस्त्वस्थिभेदकृत् ॥ ८।२८३ ॥

यस्त्वचो विकारं दर्शयत्यलोहितं स विज्ञेयस्त्वग्भेदकः । ऋज्वन्यत् । अस्य तु विशेषः । मनुष्यानां पशूनां चेति ॥ ८।२८३ ॥

	वनस्पतीनां सर्वेषाम् उपभोगो यथा यथा ।
	तथा तथा दमः कार्यो हिंसायाम् इति धारणा ॥ ८।२८४ ॥

अत्र वनस्पतिशब्देन वृक्षाणाम् अपि ग्रहणम् । "अनुबन्धं परिज्ञाय" इत्यनेनैवायं श्लोकः उक्तार्थ इति कश्चिदाह । तदयुक्तम् । अस्मिन् हिंसति दण्डविध्यर्थो ऽयं श्लोक उपपद्यते ॥ ८।२८४ ॥

	मनुष्याणाम् पशूनां च दुःखाय प्रकृते सति ।
	यथा यथा महद्दुःखं दण्डं कुर्यात् तथा तथा॥ ८।२८५ ॥

एवं च सत्ययं पूर्वस्य हिंसादण्दस्य विशेषार्थो विज्ञेयः । कथम् । "त्वग्भेदक" इति हि यो दण्डविधिरुक्तः, तस्यापराधानुरूपेणोनाधिकता प्राङ्विवाकेन कल्पनीयेत्येवमर्थः श्लोकः ॥ ८।२८५ ॥

	अङ्गावपीडनायां च प्राणशोणितयोस्तथा ।
	समुत्थानव्ययं दाप्यः सर्वदण्डम् अथापि वा ॥ ८।२८६ ॥

समुत्थानं पुनः प्रत्यापत्तिः तद्गतं व्ययं तस्मै राज्ञा दाप्यो ऽवपीडयिता । अथ त्वसौ न गृह्णीयादवपीडितः समुत्थानव्ययम् अवपीडकात्, ततो राजैवोभयतः पिण्डीकृत्य गृह्णीयात् ॥ ८।२८६ ॥

	द्रव्याणि हिंस्याद्यो यस्य ज्ञानतो ऽज्ञानतो ऽपि वा ।
	स तस्योत्पादयेत् तुष्टिं राज्ञे दद्याच्च तत्समम् ॥ ८।२८७ ॥

जानन्न् अजानन् वा हिंसयन् विनाशयन् दण्ड्यः । न त्वज्ञानत इति प्रमोक्तव्यः । तुष्ट्युत्पत्तिश्च तत्प्रतिसंस्कारेण निरन्वयविनाशे वा तथाविधस्यान्यस्य प्रतिपादनेन ॥ ८।२८७ ॥

	चर्मचार्मिकभाण्डेषु काष्ठलोष्टमयेषु च ।
	मूल्यात् पञ्चगुणो दण्डः पुष्पमूलफलेषु च ॥ ८।२८८ ॥

एतेषां विनाशे पञ्चगुणो दण्डः, न तु तत्समः । एवं चैभ्यो ऽन्यत्र पूर्वश्लोकविधिस्तत्समो विज्ञेयः । तुष्ट्युत्पत्तिश्च व्यवस्थित एव ॥ ८।२८८ ॥

	यानस्य चैव यातुश्च यानस्वामिन एव च ।
	दशातिवर्तनान्याहुः (?) शेषे दण्डो विधीयते ॥ ८।२८९ ॥

वक्ष्यमाणेषु दशसु निमित्तेषु द्रव्यविनाशे प्राणिवधे वा दण्डो नास्तीत्येतदतिवर्तनं दण्डस्य । अपरे तु तस्य न दशत्वम् [विवक्षितम्] आहुः ॥ ८।२८९ ॥

	छिन्ननास्ये भग्नयुगे तिर्यक् प्रतिमुखागते ।
	अक्षभङ्गे च यानस्य चक्रभङ्गे तथैव च ॥ ८।२९० ॥
	छेदने चैव यन्त्राणां योक्त्ररश्म्योस्तथैव च ।
	आक्रन्दे चाप्यपैहीति न दण्ड्यान् मनुरब्रवीत् ॥ ८।२९१ ॥

छिन्ननास्य बलीवर्दे युग्ये भग्नयुगे च तस्मिन्न् एव तिर्यगागते प्रतिमुखागते च याने अक्षभङ्गचक्रभङ्गयोश्च । एवं योक्त्ररश्म्योः, आक्रन्दे चाप्यपैहीति, एषु दशसु निमित्तेषु न दण्डः कार्यो राज्ञा यानस्वामिप्रभृतीनाम् । एभ्यस्त्वन्यत्रैषाम् अपराधहेतुरुच्यते, मनुष्यादिहिंसायां वक्ष्यमाणदण्डार्थः ॥ ८।२९०–९१ ॥

	यत्रापवर्तते युग्यं वैगुण्यात् प्राजकस्य तु ।
	तत्र स्वामी भवेद्दण्ड्यो हिंसायां द्विशतं दमम् ॥ ८।२९२ ॥

अकुशले प्राजके स्वामिनो ऽपराधः, तत्प्रयुक्तत्वात् प्राजकस्य । द्विशतग्रहणं चात्र न विवक्षितम् । येन दण्डहेतोरपराधस्य प्रकरणम् इदम् । मनुष्यादिहिंसादण्डस्य वक्ष्यमाणस्य तं हि प्राणविशेषाश्रयं तधिंसायां वक्ष्यति, "मनुष्यमारणे क्षिप्रं चोरवत् किल्बिषं भवेत्" इति । तथा चेदं क्षुद्रपश्वाश्रयं तत्रैव प्रकरणे विशेषदण्डं वक्ष्यति "क्षुद्रकाणां पशूनां तु हिंसायां द्विशतो दमः" इति । यत एवम् अविवक्षित्वैतदुक्तं द्विशतग्रहणम् ॥ ८।२९२ ॥

	प्राजकश्चेद्भवे आप्तः प्राजको दण्डम् अर्हति ।
	युग्यस्थाः प्राजके ऽनाप्ते सर्वे दण्ड्याः शतं शतम् ॥ ८।२९३ ॥

कुशले प्राजके प्रा[जक एव दण्ड्यः । युग्यस्था]स्तु युग्यस्वामिप्रभृतिर्, यानास्वामिनो ऽपि सन्तः, अकुशले सति प्रत्येकं शतं शतं दण्ड्या भवेयुः । येन [प्राजको] ऽनाप्तः युग्यस्वामिनां देशान्तरा[दिगमनाय प्र]युक्तः, नान्यथा । शतं दण्डत्वं चाविवक्षितम् इति कृतव्याख्यानम् एतत् ॥ ८।२९३ ॥

	स चेत् तु पथि संरुद्धः पशुभिर्वा रथेन वा ।
	प्रमा[पयेत् प्राणभृतस्तत्र दण्डो विचारितः ॥ ८।२९४ ॥

अना]प्ताद्वाज्ञानात् संरोधादिदोषात् पशुभिर्वा संमुखीनरथयुक्तैः संरोद्धृभिः रथेन वा जघनोपसर्पिणा संरुद्धयुग्यस्संनि[हि]तश्चामुत्[अश्च परिपात्]आदिभिः कारणैः तत्र दण्डनिमित्तो ऽप्राधो दण्ड इत्युच्यते । गुणतः स विचारितो ऽनन्तरम् एव । यानस्वाम्यादीनां "यत्रापवर्तते युग्यम्" इत्येवमादिना वाक्ये[ष्व]त्र दण्डो विचारितः । वक्ष्यमाणश्लोकेषु यानस्वाम्यादीनाम् अनन्तरोक्तेश्वपराधेषु युग्यावर्तनादिभिः कारणैर्मनुष्यादिमारणे वक्ष्यमाणो "मनुष्यमारणे क्षिप्रम्" इत्येवमादिः । न त्वविशेषेण मनुष्यादिप्राणिहिंसाया दण्डः । किं तर्हि विचारितः नानाप्रकार उपदिष्टः मनुष्यादिहिंसाविशेषाख्यः । अथ वा पशुरथग्रहणं नैव स्वयानसंरुद्ध्विशेषणं यथा व्याख्यातम् अस्माभिः, किं तर्हि पशुभिर्वा बलीवर्धाख्यैरात्मीयरथयुक्तैः रथेन वा आत्मीयन् क्वचित् सङ्कुले इतश्चामुतश्च मार्गात् परिपतंस्तत्सङ्कटत्वाद्यदि ऽप्रमापयेत् प्राणभृतः तत्र दण्डो विचारितः" इत्येतदुक्तार्थम् । इदानीं पूर्वापराधेषु प्राजकादीनां दण्डविकल्प उच्यते ॥ ८।२९४ ॥

	मनुष्यमारणे क्षिप्रं चोरवत् किल्बिषं भवेत् ।
	प्राणभृत्सु महत्स्वर्धं गोगजोष्ट्रहयादिषु ॥ ८।२९५ ॥

सत्यप्यविशेषाभिदाने चोरवत् किल्बिषे न वधः, किं तर्हि उत्तमसाहसो धनदण्डः । तथा च प्राणभृत्सु महत्सु प्रभावतः गवादिषु परिमाणतश्च हस्त्यादिष्वर्धदण्डम् आह, चोरवत्किल्बिषदण्डात् । स चार्धदण्डो धनदण्ड एवोत्तमसाहसे युज्यते पूर्वाभिहिते, न वधे । तथा च क्षुद्रकाणां पशूनां तु हिंसायां तृतीयस्थाने द्विशतो दम उच्यमान उत्तरश्लोके, प्रथमे स्थाने उत्तमसाहस (?) धनदण्डं दर्शयत्यत्र । एवं च सति चोरवत् किल्बिष उत्तमसाहस एव धनदण्डः, न वधो युज्यते । यदि चैतदेवं भवति ततो "राजा स्तेनेन गन्तव्यः" इत्यत्र राजाभिगमने स्तेनस्योभयं युक्तम् इदम् "शासनाद्वा विमोक्षाद्वा" इति । स च मोक्षो धनदण्डेनैव युक्तः । तथा च कृत्वोत्तरो दण्डविधिरर्थवान् भवति । आदिग्रहणं च हयादिष्वित्येतत् महिषादिविषयं विज्ञेयम् ॥ ८।२९५ ॥

	क्षुद्रकाणां पशूदां तु हिंसायां द्विशतो दमः ।
	पञ्चाशत् तु भवेद्दण्डः शुभेषु मृगपक्षिषु ॥ ८।२९६ ॥

अजाविकस्य पृथग्ग्रहणात् क्षुद्रपशुग्रहणम् अत्रान्यार्थम् । एवं चात्राल्पप्रयोजनानां गवादीनां दृष्टात् कारणात् ग्रहणम् । विकल्पार्थं वा स्यात् पुनरजाविकादीनाम् उत्तरश्लोके ग्रहणम् । शुभाश्च मृगपक्षिणो देवतायतनभूषणा रुरुमयूरप्रभृतयः अन्यपरिग्रहा वा ॥ ८।२९६ ॥

	गर्दभाजाविकानां तु दण्डः स्यात् पञ्चमाषिकः ।
	माषिकस्तु भवेद्दण्डः श्वसूकरनिपातने ॥ ८।२९७ ॥

माषिकग्रहणेन चात्र द्रव्यग्रहणं पुरुषशक्त्यपराधानुबन्धसामर्थ्याद्विज्ञेयम् । विशेषतः सपरिग्रहप्राणिहिंसाविषयश्चायं दण्ड उच्यमानो यानोपघातादन्यत्रापि कार्यसामान्याद्विज्ञायते ॥ ८।२९७ ॥

	भार्या पुत्रश्च दासाश्च शिष्यो भ्राता च सोदरः ।
	प्राप्तापराधास्ताड्याः स्यू रज्ज्वा वेनुदलेन वा ॥ ८।२९८ ॥

दण्डप्रतिषेधर्थो ऽयम् आरम्भः, ताडनासादननियमार्थश्च ॥ ८।२९८ ॥

	पृष्ठतस्तु शरीरस्य नोत्तमाङ्गे कथंचन ।

अयं तु ताड्यदेशनियमार्थः श्लोकार्धः ।

	अतो ऽन्यथा तु प्रहरन् प्राप्तः स्याच्चोरकिल्बिषम् ॥ ८।२९९ ॥

इत्ययं नियमस्य व्यतिक्रमे ताडयितुं विज्ञेयः । न चावश्यताडनम् एतेषाम् अपराधिनां पुत्रादीनाम्, नियमार्थत्वादुपदेशस्य । प्राप्तः स्याच्चोरकिल्बिषम् इत्ययं नियमव्यतिक्रमे निन्दार्थवादो निवृत्त्यर्थः । एवं च सत्यतो ऽन्यथा ताडने नियमातिक्रममात्रम्, न तु चोरवद्दण्ड्यः । धिग्दण्डवाग्दण्डमात्रं वा, तत्र तत्सामान्यात् ॥ ८।२९९ ॥

	एषो ऽखिलेनाभिहितो दण्डपारुष्यनिर्णयः ।
	[स्तेनस्यातः प्रवक्ष्यामि विधिं दण्डविनिर्णये ॥ ८।३०० ॥

उपसंहा]रोपन्यासार्थः श्लोकः । मा भूच्च पूर्वैरपराधस्य तुल्यत्वम् इत्यतो गुरुत्वादस्य तन्निग्रहादरार्थम् इदम् आह ॥ ८।३०० ॥

	परमं यत्नम् आतिष्ठेत् स्तेना[नां निग्रहे नृपः ।
	स्तेनानां निग्रहादस्य य]शो राष्ट्रं च वर्धते ॥ ८।३०१ ॥

कथम् । जानपदानां हि कर्मणां वृत्त्यर्थानाम् अदृष्टप्रयोजनानां च सुकृतपरिपन्थिनिग्रहणम् । एवं च सति, इति ॥ ८।३०१ ॥

	अभयस्य हिस् यो [दाता स पूज्यः सततं नृपः ।
	सत्त्रं हि वर्धते तस्य सदैवाभयदक्षिणम् ॥ ८।३०२ ॥

येन सत्त्रं हि वर्धते तस्य तस्य न निग्रहरूपं सदैव यावज्जीवम् इत्यर्थः । न तु यथा वैताने नियतकालम् । तचास्य भवति अभयदक्षिणम्: सत्त्रे दक्षिणा[भावात् तद्वैलक्ष्यण्यम् अस्य सत्त्रस्य ॥ ८।३०२ ॥

	सर्वतो] धर्मषड्भागो राज्ञो भवति रक्षतः ।

सर्वत इत्यादेय वृत्तिभ्यो ऽपि सपरिग्रहेभ्यः, किं पुनरितरेभ्यः, यतो वृत्तिगन्धो ऽपि नास्ति । अथ वा स्मार्तत्वादस्योपदेशस्य स्मृतिकर्म[विषये] षड्भागे प्राप्तम् इदं सर्वग्रहणं करोति श्रुतिकर्मेभ्यः — तथा चानन्तरश्लोके वक्ष्यति, "यदधीते यद्यजते" इत्येवमादि । रक्षतश्चेद्राज्ञो धर्मषड्भागग्रहणम् । तेन हेतुविपर्यय इति कृत्वेदम् उच्यते:

	अधर्मादपि षड्भागो भवत्यस्य ह्यरक्षतः ॥ ८।३०३ ॥

अथ वा रक्षायाम् अधिकृतस्य् स्वयंभुवा, योग्यताशास्त्रेण वा तस्याननुष्ठानाद्युक्तम् अधर्मषड्भागवचनम् इदं शिष्टस्याक्रियायाः, अभिषेककाले वा प्रजासंरक्षणमताक्रियायाः, अन्यार्थप्रतिज्ञाहानिवत् ॥ ८।३०४ ॥

अधुना सर्वतो धर्मषड्भाग इत्येतत् सूत्रस्थानं विवृनोति ।

	यदधीते यद्यजते यद्ददाति यदर्चति ।
	तस्य षड्भागभाग् राजा सम्यग् भवति रक्षणात् ॥ ८।३०४ ॥

सर्वक्रियानिदर्शनार्थत्वाच्चासां निर्दिष्टाभ्यो नेतराः परिसंख्यायेरन् । वेदस्मृतिशास्त्रन्यायविरोधाश्च मा भूवन्न् इति । अत एतं यथाश्रुतपरिकल्पनां परित्यज्य, धर्मषड्भागग्रहणं प्रनाडिकयार्थवादो नियमधर्मापेक्षः भवति, गुणवत्पुरुषसंरक्षणापेक्षो वा, तदपेक्षम् एतद्धर्मषड्भागग्रहणं प्रनाडिकयार्थवादार्थम् । न तु वृत्तिपरिक्रीतत्वाद्राज्ञो निर्बीजम् इदं प्ररोचनार्थमात्रार्थं भवितुम् अर्हति, असति धर्मसंभन्ध इति । इतश्च धर्मषड्भागग्रहणं राज्ञः प्रजासंरक्षणापेक्षम् ॥ ८।३०४ ॥

यदाह ।

	रक्षन् धर्मेण भूतानि राजा वध्यांश्च घातयन् ।
	यजते ऽहरहर्यज्ञैः सहस्रशतदक्षिणैः ॥ ८।३०५ ॥

न ह्यकस्मात् स्तुतिः प्रवर्तते, येनातः प्रजासंरक्षणाद्यथोक्तेन शास्त्रन्यायेन राज्ञो धर्मेण भवितव्यम् । वध्यनिग्रहश्च प्रणाडिकया संरक्षणार्थः । तथा च तस्मात् संरक्षणं पृथग् एव दर्शयति "रक्षन् धर्मेण" । वर्णाश्रमिणो यथाशास्त्रं स्वकर्मण्यवस्थापयति, शास्त्रार्थप्रदर्शनेन । कथम् । "यूयम् एवं भवत, शास्त्रशिष्टं कुरुत" इत्यर्थः; "यूयं पुनर्मैवं भूत, प्रतिषिद्धं वर्जयत" इत्यर्थः । एतदनुशासनातिक्रमाद्यथाशास्त्रदण्डेन वा तान् रक्षति । तथा च सत्यन्यद्रक्षणं वध्यवधक्रियतो विज्ञायते । एतदनुशासनातिक्रमाद्यथाशास्त्रदण्डेन वा तान् रक्षति । तथा च सत्यन्यद्रक्षणं वध्यवधक्रियतो विज्ञायते । एवं च सति वक्ष्यति "रक्षणादार्यवृत्तानां कण्टकानां च शोधनात्", तथा "निग्रहेण च पापानां साधूनां संग्रहेण च" इत्येवमादि ॥ ८।३०५ ॥

यतश्चैतदेवम्, अतः ।

	योऽरक्षन् बलिम् आदत्ते करं शुल्कं च पार्थिवः ।
	प्रीतिभोगं च दण्डं च स सद्यो नरकं व्रजेत् ॥ ८।३०६ ॥

तथा शिष्टस्मरणप्रवादः ॥ ८।३०६ ॥

	अरक्षितारं राजानं बलिषड्भागहारिणम् ।
	तम् आहुः सर्वलोकस्य समग्रमलहारकम् ॥ ८।३०७ ॥
	अनपेक्षितमर्यादं नास्तिकं विप्रलोपकम् ।
	अरक्षितारम् अत्तारं नृपं विद्यादधोगतिम् ॥ ८।३०८ ॥

स्तेनप्रकरणे च रक्षार्थं स्तेननिग्रहानुष्ठानं संस्तुत्य, तन्निग्रहस्वरूपम् अधुनेदम् आह ॥ ८।३०८ ॥

	अधार्मिकं त्रिभिर्न्यायैर्निगृह्णीयात् प्रयत्नतः ।
	निरोधनेन बन्धेन विविधेन वधेन च ॥ ८।३०९ ॥

ताडनादिना यथापराधम् । यो यथापराध्यति, तं तथापराधानुरूपेण दण्डेन योजयेदरागद्वेषो धर्मतुलाम् आश्रित्य । कस्य पुनर्हेतोः । येन — ॥ ८।३०९ ॥

	निग्रहेण च पापानां साधूनां संग्रहेण च ।
	द्विजतय इवेज्याभिः पूजन्ते सततं नृपाः ॥ ८।३१० ॥

निर्बीजस्तुत्यर्थासंभवेन च यथाश्रुत उपकारो राज्ञो धर्मलक्षणस्तन्निग्रहात् प्रतीयते, निग्राह्यस्य च स्तेनस्य । तथा च "राजभिर्धृतदण्डा" इति वक्ष्यति । जानपदसंरक्षणाच्च धर्मसंबन्धः सिद्धः । यतः एवम् आत्मापरानुग्रहभूयस्त्वा[त् रक्षा] या न प्रमाद्यः पाप[निग्रहसाधु]संरक्षणार्थो राजेति । अथ त्वेवासाम्येन प्रजासु वर्तमानं मोहात् कश्चित् क्षिपेत् । ततस्तेन ॥ ८।३१० ॥

	क्षन्तव्यं प्रभुना नित्यं क्षिपतां कार्यिणां नृणाम् ।
	बालवृद्धा[तुराणां च कुर्वता हितम् आत्मनः ॥ ८।३११ ॥

अर्थवाद]म् आह, उपदिष्टार्थानुष्ठानप्ररोचनार्थम् ॥ ८।३११ ॥

	यः क्षिप्तो मर्षयत्यार्तैस्तेन स्वर्गे महीयते ।
	यस्त्वैश्वर्यान् न क्षमते नरकं तेन गच्छति ॥ ८।३१२॥

एवम् इयं क्ष्[अमानुष्ठानस्तुतिः । चि]त्तसंक्षोभहेऊपनिपाते ऽपि राज्ञा क्षमोभयलोकोपार्जनसाधनं प्रयत्नतो भावनीया । वाक्यस्वाभाव्याच्चेयम् उभयथात्र श्लोके क्षमानुष्ठानस्तुति[ः] । राजसंबन्धाच्च स्तेनप्रायश्चित्तस्येदम् एतत्प्रकरण एवोच्यते ॥ ८।३१२ ॥

	राजा स्तेनेन गन्तव्यो मुक्तकेशेन धीमता ।
	आचक्षाणेन तत् स्तेयम् एवंकर्मास्मि शाधि माम् ॥ ८।३१३ ॥

पातकं यस्य सुवर्णादेरभिसंबन्धेनायं स्तेन उच्यते, न द्रव्यमात्रस्य, प्रायश्चित्तमहत्त्वोपदेशात् । तथा च प्रायश्चित्तप्रकरणे विशेषयिष्यति "सुवर्णस्तेयकृत्" इत्येवमादि । अन्ये तु द्रव्यमात्रापहारकं स्तेनं मन्यन्ते । अत्र तत्प्रत्यवमर्शात्मकस्य श्रद्दधानतया राजाभिगमनं स्वयं धीमता "विविधेन वधेन च" शुद्धिहेतुरिदं प्रायश्चित्तशास्त्रसामर्थ्यादित्येवं जानतानेन । अन्ये तु "धावता" इति पठन्त्यादरार्थम् । न चेयान् एव स्तेनस्य राजोपगमनं धर्मः, किं तर्हि, अयं चान्यह् ॥ ८।३१३ ॥

	स्कन्धेनादाय मुसलं लकुटं वापि खादिरम् ।
	शक्तिं वोभयतस्तीक्ष्णाम् आयसं दण्डम् एव वा ॥ ८।३१४ ॥

एकार्थविषयो विकल्पो मुसलादीनां ब्राह्मणवर्जम् । अन्ये तु वर्णक्रमेणैषां मुसलादीनाम् उपदेशं मन्यन्ते । एवं च स स्वयम् उपगतः श्रद्दधानतया क्षत्रियादिर्यथाशास्त्रम् ॥ ८।३१४ ॥

	शासनात् [वा विमोक्षाद्वा स्तेनः स्तेयाद्विमुच्यते ।

शासनाद्वा] वधलक्षणादपराधमहत्त्वापेक्षया निर्धनतया विमोक्षाद्वा धनदण्डितः सन् । अपराधमहत्त्वे ऽपि ब्राह्मणः स्तेनः स्तेयाद्विमुच्यते । एतस्मादेव कारणादयं दण्डविकल्पः । तथा च गौतमः अस्मिन्न् एव प्रकरणे "न शारीरो ब्राह्मणदण्डः" इत्याह । यस्तु स्वयम् अनुपगतो ब्राह्मणस्तेनो राजपुरुषैरानीयते विदितापराधैर्बलात् तस्यापि च न वधः । किं तर्हि "कर्मवियोगविख्यापनविवासनाङ्ककरणानि" । तथापि च सर्वस्य हिरण्यादिस्तेनस्य दण्डविधिरयम् उपदिष्टः; यतः स्वयम् उपगतयोर्ब्राह्मणाब्राह्मणयोरेवं दण्ड्यतैव स्यात् । तथा च सति ।

	अशासित्वा तु तं राजा स्तेनस्याप्नोति किल्बिषम् ॥ ८।३१५ ॥

एवं च सत्येतदनयोः प्रायश्चित्तं शुद्धिहेतुत्वाद्विज्ञेयम् । तथा च राजाभिगमनं स्वयम् अनयोरर्थवद्भवतीति । वक्ष्यति हि ऽराजभिः कृतदण्डास्तु" इति । यस्तु राज्ञा बलाद्दण्ड्यते वध्यते वा न तस्य तेन दण्डेन निष्कृतिरस्ति । यतः तेन दण्डेन दण्डितेनापि सता प्रायश्चित्तं कर्तव्यम् एव । यश्च स्वयम् एव प्रायश्चित्तम् आरभते न तत्र राज्ञो हस्तप्रक्षेपो ऽस्ति । तथा च वक्ष्यति "प्रायश्चित्तं तु कुर्वानाः" इति । तुष्ट्युत्पत्तिश्च धनस्वामिनो ऽनेन दण्डितेनापि कार्यैव । अकुर्वंश्चैव राजा स्तेननिग्रहम् आत्मापघातं कुर्यात् ॥ ८।३१५ ॥

यस्मादाह ।

	अन्नादे भ्रूणहा मार्ष्टि पत्यौ भार्यापचारिणी ।
	गुरौ शिष्यश्च याज्यश्च स्तेनो राजनि किल्बिषम् ॥ ८।३१६ ॥

अन्नम् अत्तीत्यन्नादः । तस्मिन् अन्नादे भ्रूणहा किल्बिषं मार्ष्टि । एवम् इतरे ऽपि योज्याः । अतः स्थितप्रज्ञेन राज्ञा निश्शङ्केन तदनिग्रहदोषम् आत्मनः परिहरता स्तेननिग्रहे यथाशास्त्रं वर्तितव्यम् आत्मपरानुग्रहार्थम् इति । यतः स्वयम् उपगतत्वाच्च कदाचिदयं भिन्नदृष्टिरुपहतप्रतिज्ञानस्तन्निग्रहे न प्रवर्तेत ॥ ८।३१६ ॥

यत्र अयं यत्न आस्थीयते तदुपकारसंबन्धापेक्षयैवम् ।

	राजभिर्धृतदण्डास्तु कृत्वा पापानि मानवाः।
	निर्मलाः स्वर्गम् आयान्ति सन्तः सुकृतिनो यथा ॥ ८।३१७ ॥

प्रकरणात् स्तेयपापनिर्हरणविषयम् एव निर्मलवचनं, येन स्तेयनिमित्तम् एवेदं अस्य प्रायश्चित्तम् । अतो युक्तम् इदम् । यत् ते निर्मलाः स्वर्गम् आगच्छेयुः, पूर्वोपात्तेन स्वर्गारोहणिकेन कुशलकर्मणा । एवं च सत्युभयोरप्यनया शिष्टक्रियया तत्कालोपकारसंबन्धापेक्षायाम् इदं राजाभिगमनपक्षे प्रशंसावचनं, न निर्बीजम् इति ॥ ८।३१७ ॥ 

इदानीम् अन्यत् स्तेयसंबन्धेनेदम् आह ।

	यस्तु रज्जुं घटं कूपाद्धरेद्भिद्याच्च यः प्रपाम् ।
	स दण्डं प्राप्नुयान् माषं तच्च तस्मिन् समाहरेत् ॥ ८।३१८ ॥

माषो मुख्यत्वादविशेषाभिधाने सति हिरण्यस्य स्यात् ॥ ८।३१८ ॥

	धान्यं दशभ्यः कुम्भेभ्यो हरतो ऽभ्यधिकं वधः ।
	शेषे ऽप्येकादशगुणं दाप्यस्तस्य च तद्धनम् ॥ ८।३१९ ॥

ताडने ऽपि वधः प्रयुज्यते । इह तु यदि ब्राह्मणादिषु प्रस्परे च धान्यापहरणे इदम्; हीनवर्णश्च स्यादयम् अपहर्ता, ततो [दोष]महत्त्वात् तस्य न नैर्गुण्याद्विधिर्मारणे द्रष्टव्यः । अन्यत्र तु कल्पना स्वयम् एवोह्या । दशानां चार्वाग् एकादशगुणो दण्डो, न वधः ॥ ८।३१९ ॥

	तथा धरिममेयानां शतादभ्यधिके वधः ।
	[सुवर्णरजतादीनाम् उत्तमानां च वासआम् ॥ ८।३२० ॥

धरिम्णा] तुलया यानि मीयन्ते तानि धर्ममेयानि सुवर्णादीनि । सुवर्णादिग्रहणं च घृतादिन्वृत्त्यर्थम् । तथा चानन्तरम् एव घृतादीनां तन्मूल्याद् (?) द्विगुणं दमं वक्ष्यति । [एवं च] "सुवर्णरजतादीनाम्" इत्येवमादि ग्रहणं सर्वलोहोपसंग्रहार्थम् । ये पुनः धर्मेभ्यः पृथङ्मेयान्याचक्षते धान्यादीनि तेषां "धान्यं दशभ्यः कुम्भेभ्यः" इत्यनेनेदं पुनरुक्तम् आपद्यते । घृतादीनां च मेयत्वे कल्प्यमाने वक्ष्यमाणैर् घृतादिभिः पौनरुक्त्यम् । यतस्तथा धरिममेयानाम् इत्यस्य यथोक्त एव विग्रहः । उत्तमानां च वाससां नवादीनाम् ॥ ८।३२० ॥

	पञ्चाशतस्त्वभ्यधिके हस्तच्छेदनम् इष्यते ।
	शेषे ऽप्येकादशगुणं मूल्याद्दण्डं प्रकल्पयेत् ॥ ८।३२१ ॥

अधिके पञ्चाशतो हस्तच्छेदः । ऊने ऽप्येकादशगुणो दण्डः ॥ ८।३२१ ॥

	पुरुषाणां (?) कुलीनानां नारीणांच विशेषतः ।
	मुख्यानां चैव रत्नानां हरणे वधम् अर्हति ॥ ८।३२२ ॥

अत्र ह्रियमाणहर्तृजातिगुणापेक्षया विधिप्रपञ्चः कल्पनीयः॥ ८।३२२ ॥

	महाप्शूनां हरणे शस्त्राणाम् औषधस्य च ।
	कालम् आसाद्य कार्यं च दण्डं राजा प्रकल्पयेत् ॥ ८।३२३ ॥

महापशवो हस्त्यश्वोष्ट्रादयः, दृष्टोपकारमहत्त्वात् । परिमाणतश्च महापशवो राज्ञस्तत्प्रकृतीनां चैते सामर्थाद्विशेषतो विज्ञेयाः शस्त्रग्रहणसाहचर्याच्च । तानि राजहितगोचन एव महान्ति गुणतः शस्त्राणि प्रायेण भवन्ति । तथा महच्छब्दो ऽत्राधिकारार्थ विज्ञेयः । एवम् औषधम् अपि व्याख्येयम् । एतेषां हरणे कालम् आसाद्य राजा विग्रहेतरलक्षणं देशविप्लवरूपं वा दुर्भिक्षसुभिक्षाख्यं वा, कार्यं महापशूनाम् अपहरणप्रयुजनं विज्ञाय, किं द्यूतादिप्रयोजन एषाम् अपहारः, अथ वैरानुबन्धेन, उत क्षुदवसन्नात्मकुटुम्बस्वतन्त्रस्य तत्स्थित्यर्थं धर्मायैव नासदुपयोगाय । दण्डं राजा प्रकल्पयेदिति प्रकृतम् अनन्तरम् एव धान्यश्लोके वधम् अवधम् एकादशगुणमूल्यं वा दण्डं देशकालकार्यावस्थां विज्ञाय जातिगुणं वापहर्तुः । उक्तं चैतद्दण्डविधिश्लोके "अनुबन्धं परिज्ञाय" इत्येवम् आदिः ॥ ८।३२३ ॥

	गोषु ब्राह्मणसंस्थासु स्थूरिकायाश्च भेदने ।
	पशूनां हरणे चैव सद्यः कार्यो ऽर्धपादिकः ॥ ८।३२४ ॥

पूर्वश्लोके तु महापशुग्रहणेन यद्गोरग्रहणं ततो ऽस्य विशेषार्थ आरम्भः । अथ पुनरनुगृहीते ऽतो ऽपूर्वार्थः । गावश्च ब्राह्मणे संस्था यज्ञकर्मशेषा आरम्भसामर्थ्यादस्य विज्ञायन्ते । एवं च सति यागशीलाद्ब्राह्मणाद्गाम् अपहरतः तदपहर्तुरर्धपादनं सद्य ऽनवेक्ष्य कालकार्यादीन् दण्डविकल्पहेतून् पूर्वश्लोकोतान् अस्य स्यादिति । अन्यथा "महापशूनां हरणे" इत्यनेनैव सिद्धत्वात् "गोषु ब्राह्मणसंस्थासु" इत्येतदनारम्भसमं प्रसज्येत । कालाद्यनपक्षायां सत्याम् आरब्धव्यम् इदम् । अतो विशेषार्थ एवम् अस्यारम्भो, न पुनरुक्तत्वादियुक्त इति । अथ तु यथा व्याख्यातः पूर्वश्लोकोपेक्ष्य राजतन्त्रविषय एव । अतो ऽस्यापूर्वकल्पनायाम् अयम् अदोष एव । स्थूरिकायाश्च भेदन एष एव दण्डः स्यादात्मीयाया अपि कृत् एतत् आरम्भसामर्थात् । स्थूरिका वन्ध्या गौर्देशान्तरे ऽभिधीयते । तां च लाङ्गलादिषु वाहयन्तो ऽवश्यं प्रतोदेन भिनन्ति । एवं च सति तद्भेदनं वाहोपलक्षणं तस्या विज्ञेयम् । यः पुनरेतदन्यथा पठति स्थूरिकायाश्च वाहन इति, तस्य साक्षादभिधानात् अनुमानगतिर्नास्ति । अन्यस्त्वाह, पार्ष्ण्याश्चतुरङ्गुलादूर्ध्वः प्रदेशः स्थूरिका, तद्भेदने छेदने वा निदर्शनार्थत्वाद्भेदनग्रहणस्यैष एव दण्डः स्यात् । पशूनां हरणे चैव यथोक्तो दण्डः । अयं च्(ह्?)आगोपश्वर्थ आरम्भः । ब्राह्मणपशूनाम् एव यज्ञीयानां छागप्रभृतीनाम् अपहरणे बहूनां च । अन्यस्त्वाह: अकर्मिणो ब्राह्मणस्य गवाम् एव बह्वीनाम्, अर्थाच्च क्षत्रियवैश्ययोः कर्मशीलयोः । कर्मशेषगवाम् उपसंग्रहणार्थम् इदं पुनः पशुग्रहणम् । ये पुनर्व्याख्यायन्ति "गोषु ब्राह्मणसंस्थासु" यद्दधि क्षीरं वा तदपहरणदण्डः, तत् प्रकरणाभावात् [असंगतम् ॥ ८।३२४ ॥

	सूत्रकार्पासकिष्वानां] गोमयस्य गुडस्य च ।
	दध्नः क्षीरस्य तक्रस्य पानीयस्य तृणस्य च ॥ ८।३२५ ॥
	वेणुवैदलभाण्डानां लवणानां तथैव च ।
	मृन्मयानां च हरणे (?) मृदो भस्मन एव च ॥ ८।३२६ ॥
	मत्स्यानां पक्षिणां चैव तैलस्य च घृतस्य च ।
	मांसस्य मधुनश्चैव यच्चान्यत् पशुसंभवम् ॥ ८।३२७ ॥
	अन्येषां चैवमादीनाम् अद्यानामोदनस्य च ।
	पक्वान्नानां च सर्वेषां तन्मूल्याद्द्विगुणो दमः ॥ ८।३२८ ॥

अथोक्तानां द्रव्याणां मूल्याद्द्विगुणो दमश्चतुर्भिः श्लोकैरुच्यते । सूत्रादिश्लोकगणे चात्र यद्भस्मनो मृदश्च ग्रहणं तत्सर्वप्रदर्शनार्थं विज्ञयते । तथा च निगमयति "अन्येषां चैवमादीनाम्" इति ॥ ८।३२५–२८ ॥

	पुष्पेषु हरिते धान्ये गुल्मवल्लीनगेषु च ।
	अल्पेष्वपरिपूतेषु दण्डः स्यात् पञ्चकृष्णलः ॥ ८।३२९ ॥

[हरित इत्य्] अपक्वं च धान्यानां राश्यपेक्षम् ॥ ८।३२९ ॥

	परिपूतेषु धान्येषु शाकमूलफलेषु च ।
	निरन्वये शतं दण्डः सान्वये ऽर्धशतं दमः ॥ ८।३३० ॥

निरन्वये आरक्षानधिष्ठिते ग्रहणम् अयुक्ततरम् इति शतं दण्ड उच्यते, सान्वये तूभयत्र दोषात् साहसत्वाद्वार्धम् उच्यते । अन्यस्त्वाह: निरन्वये निरनुगमे यदि नानुनयति ततो हरणं शतदण्ड्यो भवति । अथानुगमयति ततः पञ्चाशत् ॥ ८।३३० ॥

अन्ये त्वाहुः ।

	स्यात् साहसं त्वन्वयवत् प्रसभं कर्म यत् कृतम् ।
	निरन्वयं भवेत् स्तेयं कृत्वापव्ययते च यत् ॥ ८।३३१ ॥

यत् सारक्षं प्रसभम् अविसङ्कितेन क्रियते तत् साहसम् । निरन्वयं तु यदनधिष्ठितम् आरक्षे तन् न स्तेयम् । यच्च सान्वयम् अपि कृत्वापव्ययते तदपि स्तेयम् एव ॥ ८।३३१ ॥

	यस्त्वेतान्युपकॢप्तानि द्रव्याणि स्तेनयेन् नरः ।
	तं शतं दण्डयेद्राजा यश्चाग्निं चोरयेद्गृहात् ॥ ८।३३२ ॥

य एतानि सूत्रादीनि यथोक्तान्युपकॢप्तानि यथाकथंचिदवगुप्तान्यपि प्रसभं स्तेनयेत् तं राजा प्रसङ्गनिवृत्त्यर्थम् अल्पे महति वा शतम् अविशेषेण दण्डयेत् । अग्नेश्चादरार्थं पृथग्ग्रहणम् । अपि च सूत्रादौ गणे मूल्याद्द्विगुणो दम उच्यते । न चाग्नेः क्रयविक्रय्[औ, अथः तं शतं दण्ड्]अयेद्राजा यश्चाग्निं चोरयेद्गृहात् । भोगायोपकॢप्तानि: एतानि यथासंभवं भोगाभिमुखेषु यो ऽपहरेत् तस्याद्यो दण्डः, यश्च परिगृहीतो ऽग्निः तम् एव वा दौःशील्यादुपहरेत् । साधनं वा स्रुक्स्रुवोलूखलमुसलाद्यग्न्यर्थत्वादग्निशब्देनोच्यते गुणतः ॥ ८।३३२ ॥

	येन येन यथाङ्गेन स्तेनो नृषु विचेष्टते ।
	तत् तदेव हरेदस्य प्रत्यादेशाय पार्थिवः ॥ ८।३३३ ॥

यस्याङ्गस्य हस्तस्य वा पादस्य वा बलम् आश्रित्य स्तेनः स्तेये प्रवर्तते तत् तदेवास्य छेत्तव्यम् । तद्यथा । ग्रन्थिच्छेदको हस्तबलं हस्ताच्छेदकः पादबलम् । यश्च दण्डितो ऽपि पौनह् पुन्येन वर्तते अपरिगणय्य पूर्वदण्डं तस्यायम् अङ्गच्छेदुच्यते । तदुक्तम् "वधदण्डम् अतः परम्" इति । एवं च क्वचिच्छेदनविधानम् अर्थवद्भवति । यथा सति छेदने हस्तच्छेदनम् अस्य ॥ ८।३३३ ॥

	पिताचार्यः सुहृन् माता भार्या पुत्रः पुरोहितः ।
	नादण्ड्यो नाम राज्ञो ऽस्ति यः स्वधर्मे न तिष्ठति ॥ ८।३३४ ॥

प्रकरणात् सुवर्णस्तेयदण्डो ऽयम् । यदि त्वन्यत्रापि कार्यसामान्यात् कुप्यते ततो ऽयं सर्वव्यतिक्रमेषु प्रकरणानुक्रमेण दण्डः पित्रादीनां विज्ञेयः । गुरुत्वात् परिपालनीयत्वं येनैषाम् अत्यन्तम् । अतो ऽदण्ड्याशङ्कानिवृत्त्यर्थम् एषाम् इदं दण्डवचनम् । अन्ये त्वर्थवादम् इमं स्तेयदण्डस्यान्यपुरुषविषयस्य कल्पयन्ति । तदयुक्तम्, उत्तरश्लोके राजदण्डविरोधात् ॥ ८।३३४ ॥

तथा च दर्शयति ।

	कार्षापणं भवेद्दण्डो यत्रान्यः प्राकृतो जनः ।
	तत्र राजा भवेद्दण्ड्यः सहस्रम् इति धारणा ॥ ८।३३५ ॥

राज्ञो ऽपि धर्मव्यतिक्रमम् आसेव्य यथोक्तात् सहस्रगुणो दण्डः वरुणायाप्सु प्रवेश्यो ऽयं ब्राह्मणेभ्यो वा विद्वद्भ्यः उपपाद्यः । अन्यस्यापि च दण्डहिरण्यस्याइताम् एव तद्द्वयीं प्रतिपत्तिं वक्ष्यति । य्क्तं च यन् महादण्डो राज्ञः स्यादल्पे ऽप्यपराधे येनासौ धर्मज्ञस्तद्व्यवस्थाहेतुश्च सन् धर्मव्यतिक्रमे वर्तते । तथा [सति ऽवि]दुषो ऽतिक्रमे दण्डभूयस्तम्" ज्यायसो ऽप्याहुः ॥ ८।३३५ ॥

	अष्टापाद्यं तु शूद्रस्य स्तेये भवति किल्बिषम् ।
	षोषशैव तु वैश्यस्य द्वात्रिंशत् क्षत्रियस्य तु ॥ ८।३३६ ॥
	ब्राह्मणस्य चतुः षष्टिस्तद्दोषगुणविद्धि सः ।
	द्विगुणा वा चतुः षष्टिस्तद्दोषगुणविद्धि सः ॥ ८।३३७ ॥

उक्तशेषाणां च द्रव्याणाम् अपहरणे एष दण्डः स्यात् । एतेषाम् एव वा स्तेयाभ्यासे सुवर्ण[स्तेये वा । विदुषो ऽतिर]मे दण्डभूयस्त्वम् । एवं राज्ञो ऽपि स्यात् । तथायं पूर्वशेषत्वादर्थवाद एष, न दण्डविधिः । यदि चास्यार्थवादत्वं भवति ततो वाग्दण्डपारुष्यादिषु [यत् यत्] दण्डालपत्वम् उक्तं तत् समञ्जसं भवति । अथ श्रुतिसामर्थ्याद्यथोपदेशम् अयं दण्डविकल्प इष्यते, यथा प्रकाशरहस्यप्रायश्चित्तेषु ततो ऽस्य विधित्वम् । एवं च सति ब्राह्मणदण्डविकल्पश्च वृद्धस्वाध्याय्यपक्षया (?) वेदितव्यः, यथान्यत्र । स्तेयापवादार्थं त्विदम् अधुनोच्यते ॥ ८।३३७ ॥

	वानस्पत्यं मूलफलं दार्वग्न्यर्थं तथैव च ।
	तृणं च गोभ्यो ग्रासार्थम् अस्तेयं मनुरब्रवीत् ॥ ८।३३८ ॥

अग्निग्रहणाच्च लिङ्गात् सर्वम् एतद्यज्ञार्थम् अप्रत्यवायकरम् । तथा च वक्ष्यति: "आहरेत् त्रीणि वा द्वे वा" इति । तस्करप्रतिग्रहादिकर्तुर्ब्राह्मणस्य विजानतश्चोरसमत्वप्रदर्शनार्थम् इदम् आह दण्डार्थम् ॥ ८।३३८ ॥

	यो ऽदत्तादायिनो हस्ताल् लिप्सेत ब्राह्मणो धनम् ।
	याजनाध्यापनेनापि यथा स्तेनस्तथैव सः ॥ ८।३३९ ॥

एवं च चोरसमत्वाच्चोरवद्दण्ड्यो ऽसौ । अधुना निमित्ते स्वल्पम् अनुजानाति परादानम् ॥ ८।३३९ ॥

	द्विजो ऽध्वगः क्षीनवृत्तिर्द्वाविक्षू द्वे च मूलके ।
	आददानः परक्षेत्रान् न दण्डं दातुम् अर्हति ॥ ८।३४० ॥

एवं च राजदण्डप्रतिषेदार्थो ऽयम् आरम्भो ऽर्थलक्षणे सति स्तेये, न तु चौर्याभ्यनुज्ञा । एतेनादोषः । शाकमत्स्यादिग्रहणं व्याख्यातम् ॥ ८।३४० ॥

	असन्दितानां सन्दाता सन्दितानां च मोक्षकः ।
	दासाश्वरथहर्ता च प्राप्तः स्याच्चोरकिल्बिषम् ॥ ८।३४१ ॥

अश्वरथग्रहणं च वाहनसामान्यादुष्ट्रादिप्रदर्शनार्थम् इदं द्रष्टव्यम् ॥ ८।३४१ ॥

	अनेन विधिना राजा कुर्वाणः स्तेननिग्रहम् ।
	यशो ऽस्मिन् प्राप्न्युयाऌ लोके प्रेत्य चानुत्तमं सुखम् ॥ ८।३४२ ॥

उपसंहारार्थः श्लोकः ॥ ८।३४२ ॥

साहसम् अधुनोच्यते ।

	ऐन्द्रं स्थानम् अधिप्रेप्सु यशश्चाक्षयम् अव्ययम् ।
	नोपेक्षेत क्षणम् अपि राजा साहसिकं नरम् ॥ ८।३४३ ॥

साहसोपन्यासार्थः श्लोकः ॥ ८।३४३ ॥

	वाग्दुष्टस्तस्करश्चैव दण्डेनैव च हिंसकः ।
	साहसस्य नरः कर्ता विज्ञेयः पापकृत्तमः ॥ ८।३४४ ॥

यतश्चैतदेवम् अतः ।

	साहसे वर्तमानं तु यो मर्षयति पार्थिवः ।
	स विनाशं व्रजत्याशु विद्वेषं वाधिगच्छति ॥ ८।३४५ ॥

एवं च सति ।

	न मित्रकारणाद्राजा विपुलाद्वा धनागमात् ।
	समुत्सृजेत् साहसिकान् सर्वभूतभयावहान् ॥ ८।३४६ ॥

साहसिकनिन्दैषा तन्निग्रहादरार्था विज्ञेया । अन्याय्यशस्त्रग्रहणस्य वर्णस्य शस्त्रग्रहणं साहसम् । तेन यो वर्तते स साहसिकः । एवं च सति तद्दोषप्रतिषेधार्थं निमित्ततः शस्त्रग्रहणं द्विजातेरिदं तदपवादभूतम् आरभ्यते ॥ ८।३४६ ॥

	शस्त्रं द्विजातिभिर्ग्राह्यं धर्मो यत्रोपरुध्यते ।
	द्विजातीनां च वर्णानां विप्लवे कालकारिते ॥ ८।३४७ ॥
	आत्मनश्च परित्राणे दक्षिणानां च सङ्गरे ।
	स्त्रीविप्राभ्यवपत्तौ च घ्नन् धर्मेण न दुष्यति ॥ ८।३४८ ॥

अर्थकारितत्वाच्छस्त्रग्रहणस्य नायं विधिः । किं तर्ह्यर्थप्राप्तानुवादो ऽयं दण्डप्रतिषेधार्थः । क्षत्रियस्य प्रजासंरक्षणोपदेशसामर्थ्यात् प्राप्तं शस्त्रग्रहणम् । तदितरद्विजातिविषयो ऽयम् उपदेषः प्रतीयते । शस्त्रं द्विजातिभिर्ग्राह्यम् इति तद्ग्रहस्याधुना निमित्तं दर्शयति । धर्मो यत्र देशे काले वोपरुध्यते वर्णाश्रमिणाम् । इदं च सूत्रस्थानम् । अन्यदस्य भाष्यं भवति । द्विजातीनां च वर्णानां विप्लवे वर्णसङ्करादौ व्यवस्थाभङ्गे, कालकारिते राजव्यसनेन केनचित् कदाचिच्च धर्मोपरोधादत्र शस्त्रग्रहणम् अदोषम् । यतोप् ऽस्य न तत्र साहसिकदण्डो युज्यते । किं चात्मनश्च परित्राणे परितः सर्वतस्त्राणे सकुटुम्बद्रविणस्यात्मनः दक्षिणानां चापहारपरित्राण इति वर्तते । दक्षीणाग्रहणं सर्वयाज्ञीयद्रव्योपलक्षणार्थम् । सङ्गरे युद्धे न तु छले । स्त्रीविप्राभ्यवपत्तौ च गृहीतशस्त्रः धर्मोपरोधहेतुम् उपात्तशस्त्रः घ्नन् धर्मेण न कूटयुद्धेन न दुष्यति परत्रेह च शास्त्रोपदेशसामर्थ्यात् । तल्लक्षणत्वाच्च धर्माधर्मयोरनतिशङ्क्यम् एतत् । स्त्रीग्रहणं च सर्वानुग्रह्याणां बालवृद्धातुराणां प्रदर्शनार्थं कार्यसामान्याद्वि[धेः], विप्रग्रहणं च सर्वश्रेयसाम् आचार्यादीनाम् इति ॥ ८।८।३४७–४८ ॥

धर्मोपरोधे गृहीतशस्त्र आततायिनं घ्नन् धर्माण न दुष्यतीति यदुक्तम् अस्यार्थवादः ।

	गुरुं वा बालवृद्धौ वा ब्राह्मणं वा बहु[श्रुतम् ।
	आततायिनम् आयान्तं हन्या]देवाचिवारयन् ॥ ८।३४९ ॥

"आचार्यं च प्रवक्तारं पितरं मातरं गुरुम्" इत्येवमादिभिः शास्त्रैरत्यन्तापकारिणो ऽप्येते गुर्वादयो न वध्याः इत्युक्तं यतः इदं पूर्वविध्यर्थव्[आदार्थम् । गु]र्वादयो ऽप्याततायिनो ऽनेन निमित्तेन वध्याः स्युरत्यन्तावध्याः सन्तः, किं पुनस्तेभ्यो ऽन्य इत्यतिशयार्थवादो यथा लोके ॥ ८।३४९ ॥

तथा चेदम् आह ।

	नाततायिवधे दोषो [हन्तुर्भवति] कश्चन ।
	प्रकाशं वाप्रकाशं वा मन्युस्तं मन्यम् ऋच्छति ॥ ८।३५० ॥

मन्युः क्रोधो वध्यस्य, तं घातकमन्युः क्रोध ऋच्छति निवर्तयति । साहसप्रशंसार्थं चेदं श्लोकद्वयम् । तत्प्रशंसा च राजदण्डनिवृत्त्यर्था । एवं चास्यानेनाततायिवधे राजदण्डाभाववत् प्रत्यवायाभावो ऽपि गम्यते । तथा च व्यासो भीष्मजामदग्न्यरामसंवादे: 
	यो हन्यात् समरे क्रुद्धो युद्ध्यन्तम् अपलायिनम् । 
	ब्रह्महत्या न तस्यास्ति इति दर्मेषु निश्चयः ॥ इति । 
ईषत्प्रत्यवायायान्ये ऽत्रातत्यिनो गुर्वादयो ऽपि वध्या भवन्तीति शिष्टानाम् अप्याततायिनां वधम् इच्छन्ति । अपरे हीनाततायिवधं निर्विकल्पं मन्यन्ते, समे तु विकल्प आत्मनः परस्य वा विशिष्टे आत्मत्यागद एवाकुशलारम्भसामर्थादिति । तदेतद्यथासंभवम् उक्तपरिहारं पूर्वश्लोकविवरण एवेति । साहसस्य च प्रतिषेध एवात्र श्रूयते, न तु दण्डविधिः कश्चिद्, यतः अल्पमध्यमोत्तमापराधेषु साहसिकस्य यथाक्रमं प्रथममध्यमोत्तमसाहसदण्डा एव यथापरिभाषिताः स्युः । अथ वा स्तेयसादृश्यात् साहसिके ऽपि तस्यानुक्तो ऽपि सामर्थ्यात् स्तेयदण्डविकल्पः स्यादिति ॥ ८।३५० ॥

अधुना द्रमप्राप्तं स्त्रीसंग्रहणम् उच्यते ।

	परदाराभिमर्शेषु प्रवृत्तान् नॄन् महीपतिः ।
	उद्वेजनकरैर दण्डैश्चिह्नयित्वा प्रवासयेत् ॥ ८।३५१ ॥

ये तु बहुशो ऽपि वार्यमाणा नावतिष्ठेरन् तत्र तेषाम् अयं प्रवासनविधि सचिह्नः । तथा चोक्तम् अपराधसमुच्चये: "वाग्दण्डं प्रथमं कुर्यात्" इत्येवमादि ॥ ८।३५१ ॥

यस्मात् ।

	तत्समुत्थितो हि लोकस्य जायते वर्णसंकरः ।
	येन मूलहरो ऽधर्मः सर्वनाशाय कल्पते ॥ ८।३५२ ॥

परदारिकनिग्रहप्रशंसार्थः श्लोकः ॥ ८।३५२ ॥

	परस्य पत्न्या पुरुषः संभाषं योजयेद्रहः ।
	पूर्वम् आक्षारितो दोषैः प्राप्नुयात् पूर्वसाहसम् ॥ ८।३५३ ॥

आक्षारितः आशङ्क्यमानदोषः । संव्यवहारार्थम् अपि न संभाषेत ॥ ८।३५३ ॥

	यस्त्वनाक्षारितः पूर्वम् अभिभाषेत कारणात् ।
	न दोषं प्राप्नुयात् किंचिन् न हि तस्य व्यतिक्रमः ॥ ८।३५४ ॥

संव्यवहारार्थं प्रकाशसंभाषणम् अनाशङ्क्यमानस्याभ्यनुज्ञाते (?) ॥ ८।३५४ ॥

	परस्त्रियंयो ऽभिभवेत् तीर्थे ऽरण्ये वने ऽपि वा ।
	नदीनां वापि संभेदे स संग्रहणम् आप्नुयात् ॥ ८।३५५ ॥

तीर्थादिषु विजनेषु कारणादप्यभिभाषमाणः संग्रहणम् आप्नुयादनाक्षारितो ऽपि पूर्वम् ॥ ८।३५५ ॥

किं च ¦

	उपकारक्रिया केलिः स्पर्शो भूषणवाससाम् ।
	सह खट्वासनं चैव सर्वं संग्रहणं स्मृतम् ॥ ८।३५६ ॥

भूषणवाससाम् उपदेशात् स्त्रीगतानां पुरुषगतानां च स्पर्शनादुभयापराधः । यच्चान्यत् स्निग्धदृष्टिनिपातनाङ्गविकारादि तदपि संग्रहणम् एव विज्ञेयम् ॥ ८।३५६ ॥

इदं चान्यत् ।

	स्त्रियं स्पृशेददेशे यः स्पृष्टो वा मर्षयेत् तया ।
	परस्परस्यानुमते सर्वं संग्रहणं स्मृतम् ॥ ८।३५७ ॥

सर्व एवैते संग्रहणे समावेदितव्याः यथोक्ताः परार्थाः स्त्रियश्चतुर्मात्रैः श्लोकैः, न तु संग्रहणम् एव च । यतो नैषां संग्रहणसमो दण्डः स्यात् । तदुक्तं अपराधं परिज्ञायेति । अथ तु सर्वेष्वेतेषु संग्रहणदण्डः कल्प्यते, संपूर्णे किं करिष्यति, न विषमसमीकरणं न्याय्यम् ॥ ८।३५७ ॥

	अब्राह्मणः संग्रहणे प्राणान्तं दण्डम् अर्हति ।
	चतुर्णाम् अपि वर्णानां दारा रक्ष्यतमाः सदा ॥ ८।३५८ ॥

संयतया अनिच्छन्त्या ब्राह्मण्या सह संग्रहणे अब्राह्मणः शूद्रः प्राणान्तं दण्डम् अर्हति । क्षत्रियवैश्याभ्यां तु वर्णवत् तदूना दण्डपरिकल्पना । एवं क्षत्रियवैश्ययोः ब्राह्मणीसंग्रहणे ऽनयाइवापेक्षया दण्डः कल्पयितव्यः, वैश्यस्य च क्षत्रियया । इच्छन्तीषु च ब्राह्मणक्षत्रियावैश्यासु असंयतासु च पूर्ववद्दण्डः कल्पनीयः । संभाषणप्रतिषेधप्रतिप्रसवार्थ्[अम् इदम् उच्यते], किंचिद्विशेषेण ॥ ८।३५८ ॥

	भिक्षुका वन्दिनश्चैव दीक्षिताः कारवस्तथा ।
	संभाषणं गृहे स्त्रीभिः कुर्युरप्रतिवारिताः ॥ ८।३५९ ॥

भिक्षुकादीनाम् असत्यपि कारणे संभाषणं गृहेष्वभ्यनुज्ञायते । ताभिः सह तीर्थादिषु तु विजनेषु सत्यपि कारणे भिक्षुकादयो नाभिभाषेरन्, शङ्कास्थानेषु ॥ ८।३५९ ॥

	न संभाषां परस्त्रीभिः [प्रतिषिद्धः समाचरेत् ।
	निषिद्धो] भाषमानस्तु सुवर्णं दण्डम् अर्हति ॥ ८।३६० ॥

परस्त्रिया सह संभाषणं शास्त्रेण प्रतिषिद्धम् । व्यतिक्रमे दण्डम् अर्हति ॥ ८।३६० ॥

	नैष चारणदारेषु विधिर्नात्मोपजीविषु ।
	सज्जयन्ति हि ते नारीर्निगूढाश्चारयन्ति च ॥ ८।३६१ ॥

संभाषणानुज्ञानं चैवैतत्, नोपगमनस्य । यतो ऽत्र राजदण्डाभावमात्रम्, न त्वत्यन्तम् अदृष्टदोषाभावः । यतः ईषद्दोषस्तूपगन्तुः स्यादिति । यतः नायं पूर्वप्रतिषेधविषयः । यस्मादपरैषा वेशजातिः । एवं च कारणादृते ऽप्याभिः सह संभाषमाणे न संग्रहणं प्राप्नुयात् ॥ ८।३६१ ॥

	किंचिदेव तु दाप्यः स्यात् संभाषां ताभिराचरन् ।
	प्रेष्यासु चैकभक्तासु रहः प्रव्रजितासु च ॥ ८।३६२ ॥

रह इति चैतद्विशेषणं सर्वशेषम् ॥ ८।३६२ ॥

स्त्रीप्रसङ्गाच्च कन्यागतम् अपीदम् उच्यते ।

	यो ऽकामां दूषयेत् कन्यां स सद्यो वधम् अर्हति ।
	सकामां दूषयन्स्तुल्यो न वधं प्राप्नुयान् नरः ॥ ८। ३६३ ॥

अत ऊर्ध्वं विधिरुच्यमानः कन्यागतो वेदितव्यः ॥ ८।३६३ ॥

	कन्यां भजन्तीम् उत्कृष्टं न किंचिदपि दापयेत् ।
	जघन्यं सेवमानां तु संयतां वासयेद्गृहे ॥ ८।३६४ ॥

ऋज्वर्थः ॥ ८।३६४ ॥

	उत्तमां सेवमानस्तु जघन्यो वधम् अर्हति ।
	शुल्कं दद्यात् सेवमानः समाम् इच्छेत् पिता यदि ॥ ८।३६५ ॥

अविशेषाभिधानात् सकामाम् अकामां चोत्तमां सेवमानस्य जघन्यस्य वध एव । समां तु सकामां सेवमानस्य शुल्कदानं तत्समो वा दण्डः । एतच्छ्लोकनिबन्धनश्च पूर्वः संग्रहणप्रकरणे श्लोकः "अब्राह्मणः संग्रहणे प्राणान्तं दण्डम् अर्हति" इति ॥ ८।३६५ ॥

	अभिषह्य तु यः कन्यां कुर्याद्दर्पेण मानवः ।
	तस्याशु कल्प्ये अङ्गुल्याऊ दण्डं चार्हति षट्शतम् ॥ ८।३६६ ॥

अकामां सेवमानस्याङ्गुलिच्छेदेनं दण्डं च षट्शतम् । अन्येषां तु पाठः: "अविषह्यां तु यः कन्यां कुर्याद्दर्पेण मानवः" इति ॥ ८।३६६ ॥

	सकामां दूषयाणस्तु नाङ्गुलिच्छेदम् आप्नुयात् ।
	द्विशतं तु दमं दाप्यः प्रसङ्गविनिवृत्तये ॥ ८।३६७ ॥ 

असमास्व् (?) एतत् स्यात् कन्यासूत्तमस्य ॥ ८।३६७ ॥

	कन्यैव कन्यां या कुर्यात् तस्याः स्याद्द्विशतो दमः ।
	शुल्कं च द्विगुणं दद्याच्छिफाश्च प्राप्नुयाद्दश ॥ ८।३६८ ॥

शुल्कं गोमिथुनं द्विगुणं कन्यापित्रे दद्यात् द्विशतं राजदण्डम् ॥ ८।३६८ ॥

	[या तु कन्यां प्रकुर्यात् स्त्री सा सद्यो मौण्ड्यं अर्हति ।
	अङ्गुल्योरेव वा छेदं करेणोद्वहनं तथा ॥ ८।३६९ ॥

मौण्ड्या]ङ्गुलिच्छेदयोर्विकल्पः ॥ ८।३६९ ॥

	भर्तारं लङ्घयेद्या तु स्त्री ज्ञातिगुणदर्पिता ।
	तां श्वभिः खादयेद्राजा संस्थाने बहुसंस्थिते ॥ ८।३७० ॥

ज्ञातिदर्पेण स्त्री गुणवद्भर्तृव्यतिक्रमे श्वभिरसौ खादयितव्या राज्ञा । अन्यस्यास्तु यः पुंसः परदारेषु सो ऽस्या दण्डः स्यात् । तच्च दर्शयति, "यत् पुंसः परदारेषु" इति प्रायश्चित्तविधौ ॥ ८।३७० ॥

	पुमांसं दाहयेत् पापं शयने तप्त आयसे ।
	अभ्यादध्युश्च काष्टानि तत्र दह्येत पापकृत् ॥ ८।३७१ ॥

अनयैव संगृहीतस्यायं विधिः । अन्यस्य तु यथोक्त एव दण्डः स्यात् ॥ ८।३७१ ॥

तच्च दर्शयति ।

	संवत्सराभिशप्तस्य दुष्टस्य द्विगुणो दमः ।
	व्रात्यया सह संवासे चाण्डाल्या तावदेव तु ॥ ८।३७२ ॥

यो यस्याम् अभिगृहीतः स चेत् संवत्सरे ऽतीते पुनस्तस्याम् एवाभिगृह्येत् तस्य यथोपदेशाद्द्विगुणो दण्डः कर्तव्यः । यस्तु संवत्सरादर्वाक् पुनरपि गृह्यते तस्य प्रथममासे द्वादशगुणो दण्डः एवं मासानुमासं भागह्रासेन तावद्दण्डप्रकॢप्तिः । यावत् संवत्सरे ऽतीते द्विगुणो दण्ड इति । एवं संवत्सरादूर्ध्वं भागद्वादशभागह्रासेन मासानुमास एव दण्डः प्रकल्प्यः । यावदेक एव भागो ऽवशिष्ट इति । एवं प्रत्यागमने यो दण्डः प्रकल्प्यते तस्याप्येषैव प्रकॢप्तिरनूद्यते । चण्डालीगमने च दण्डं वक्ष्यति "सहस्रं त्वन्त्यजस्त्रियम्" इति ॥ ३।३७२ ॥

	शूद्रो गुप्तम् अगुप्तं वा द्वैजातं वर्णम् आवसन् ।
	अगुप्तैकाङ्गसर्वस्वी गुप्ते सर्वेण हीयते ॥ ८।३७३ ॥

एकाङ्गं च प्रधानम् अत्र यदपराधसाधनं तत् प्रगृह्यते । तेनास्य हानिः कर्तव्या । गुप्ते तूभयेन हीयते । सत्यपि चाविशेषवचने वर्णानाम् औत्तमाधर्यवद्दण्डो ऽपि तथा स्यात्, यथान्यत्र । विषमसमीकरणं तु दण्डसामान्यादन्याय्यं स्यात् ॥ ३।३७३ ॥

	वैश्यः सर्वस्वदण्ड्यः स्यात् (?) संवत्सरनिरो[धतः] ।
	सहस्रं क्षत्रियो दण्ड्यो मौण्ड्यम् मूत्रेण चार्हति ॥ ८।३७४ ॥

अनिच्छन्त्यां ब्राह्मण्याम् एवैतयोरुभयदण्डः सामर्थ्याद्विज्ञेयः ॥ ८।३७४ ॥

	ब्राह्मणीं यद्यगुप्तां तु गच्छेतां वैश्यपार्थिवौ ।
	वैश्यं [पञ्चशतं कुर्यात् क्षत्रियं तु सहस्रिणम्] ॥ ८।३७५ ॥

क्षत्रियस्य दण्डाधिक्यप्रयोजनम् उक्तम् "विदुषो ऽतिक्रमे दण्डभूयस्त्वम्" इति । अत्रापराधाभ्यासानुबन्धाद्वैतदस्य स्यात् ॥ ८।३७५ ॥

	उभावपि हि तावेव ब्राह्मण्या गुप्तया सह ।
	[विप्लुतौ शूद्रवद्द]ण्ड्यौ दग्धव्यौ वा कटाग्निना ॥ ८।३७६ ॥

अयं तु कटाग्निना दाहः शूद्रदण्डस्य वैकल्पिकस्ततो ज्ञेयः ॥ ८।३७६ ॥

	सहस्रं ब्राह्मणो दण्ड्यो विप्रां गुप्तां बलाद्व्रजन् ।
	शतानि पञ्च दण्ड्यः स्यादिच्छन्त्या सह सङ्गतः ॥ ८।३७७ ॥

बलादित्यविवक्षितम् । यो हि गुप्तां व्रजति बलादेवासौ गतो भवति । एवं सकामाम् अकामाम् इत्यन्यत्र गुप्तागुप्तव्यपदेशो विवक्षितः । ऋज्वन्यत् ॥ ८।३७७ ॥

	मौण्ड्यम् प्र्णान्तिको दण्डो ब्राह्मणस्य विधीयते ।
	इतरेषां तु वर्णानां दण्डः प्राणान्तिको भवेत् ॥ ८।३७८ ॥

सर्वत्र प्राणान्तिकेषु ब्राह्मणस्य मौण्ड्यं कर्तव्यम् । मुण्डयित्वा च समग्रधनो ऽक्षतो राष्ट्राद्बहिः कर्तव्यः । एवं सर्वाङ्गच्छेदनेषु ब्राह्मणस्य मुण्डनविवासने एव कार्ये । स्मृत्यन्तरे चाविशेषेण स्मर्यते: "न शारीरो ब्राःमणदण्डः" इति ॥ ८।३७८ ॥

येनातः ।

	न जातु ब्राह्मणं हन्यात् सर्वपापेष्ववस्थितम् ।
	राष्ट्रात् त्वेनं बहिष् कुर्यात् समग्रधनम् अक्षतम् ॥ ८।३७९ ॥

अस्यार्थवादः ।

	न ब्राह्मणवधाद्भूयान् अधर्मो विद्यते भुवि ।
	तस्मादस्य वधंराजा मनसापि न चिन्तयेत् ॥ ८।३८० ॥

प्रतिषिद्धस्य निन्दार्थवादो निवृत्त्यर्थः ॥ ८।३८० ॥

	वैश्यश्चेत् क्षत्रियां गुप्तां वैश्यां वा क्षत्रियो व्रजेत् ।
	यो ब्राःमण्याम् अगुप्तायां तावुभौ दण्डम् अर्हतः ॥ ८।३८१ ॥

"वैश्यं पञ्चसतं कुर्यात्" इत्येवमाद्यगुप्तायां ब्राह्मण्याम् उक्तम् ॥ ८।३८१ ॥

	सहस्रं ब्राह्मणो दण्डं दाप्यो गुप्ते तु ते व्रजन् ।
	शूद्रायां क्षत्रियविशोः साहस्रो वै भवेद्दमः ॥ ८।३८२ ॥

अवचनादन्यस्य शूद्रायां गुप्तायाम् अयम् एव दण्डः स्याद्ब्राह्मणस्य ॥ ८।३८२ ॥

	अगुप्ते वैश्यराजन्ये शूद्रां च ब्राह्मणो व्रजन् ।
	शतानि पञ्च दाप्यः स्यात् सहस्रं त्वन्त्यजस्त्रियम् ॥ ८।३८३ ॥

सर्वान्त्यश्चाण्डालो वर्णापसदः । तस्य स्त्री । अन्त्यजस्त्रीसंगमे ऽयं दण्डः । अविधानाच्च गुप्तागुप्तयोरविशेषेणायं दण्डः स्यात् । अथ वाधिकारादगुप्तायाम् एव स्यात् । गुप्तायां तु विशिष्टतरः कार्यः ॥ ८।३८३ ॥

	यस्य स्तेनः पुरे नास्ति नान्यस्त्रीगो न दुष्टवाक् ।
	न साहसिकदण्डघ्नौ स राजा शक्रलोकभाक् ॥ ८।३८४ ॥

यतश् वैतदेवम् अतः ।

	एतेषां निग्रहो राज्ञः पञ्चानां विषये स्वके ।
	साम्राज्यकृत् सजात्येषु लोके चैव यशस्करः ॥ ८।३८५ ॥

निग्रहस्तुतिः श्लोकद्वयेन । प्रसङ्गाच्चेदम् अपरं साहसप्रकरण एवोच्यते ॥ ८।३८५ ॥

	ऋत्विजं यस्त्यजेद्याज्यो जाज्यं चर्त्विक् त्यजेद्यदि ।
	शक्तं कर्मण्यदुष्टं च तयोर्दण्डः शतं सतम् ॥ ८।३८६ ॥

ऋज्वर्थः श्लोकः ॥ ८।३८६ ॥

	न माता न पिता न स्त्री न पुत्रस्त्यागम् अर्हति ।
	त्यजन्न् अपतितान् एतान् राज्ञा दण्ड्यः शतानि षट् ॥ ८।३८७ ॥

प्रायश्चित्तप्राप्तावकुर्वन्तस्तानि त्याज्या न तु द्वेषादिना ॥ ८।३८७ ॥

	आश्रमेषु द्विजातीनां कार्ये विवदतां मिथः ।
	न विब्रूयान् नृपो धर्मं चिकीर्षन् हितम् आत्मनः ॥ ८।३८८ ॥

तपस्विव्ध्यर्थः श्लोकः ॥ ८।३८८ ॥

	यथार्हम् एतान् अभ्यर्च्य ब्राह्मणैः सह पार्थिवः ।
	सान्त्वेन प्रशमय्यादौ स्वधर्मं प्रतिपादयेत् ॥ ८।३८९ ॥
	प्रतिवेश्यानुवेश्यौ च कल्याणे विंसति (?) द्विजे ।
	अर्हावभोजयन् विप्रो दण्डं अर्हति माषकम् ॥ ८।३९० ॥

पार्श्ववेश्मानावप्यर्थगृहीतौ विज्ञेयौ । अन्यस्तु पाठान्तरे ऽर्थम् आहानुवेश्यस्तदनुगामी । प्रतिवेश्यस्तत्सम्मुखः ॥ ८।३९० ॥

	श्रोत्रियः श्रोत्रियं साधुं भूतिकृत्येष्वभोजयेत् ।

असमीपगृहम् अप्येकग्रामम् ।

	तदन्नं द्विगुणं दाप्यो हैर्ण्यं चैव माषकम् ॥ ८।३९१ ॥

अर्हब्राह्मणातिक्रमदण्डो ऽयम् । भूतिकृत्येष्विति वचनादारम्भसामर्थ्याच्च पूर्वस्मात् कल्याणान् महत्तरम् इदं विज्ञायते । एतौ च दण्डावर्हादाने सति स्याताम् ॥ ८।३९१ ॥

	अन्धो जडः पीठसर्पी सप्तत्या स्थविरश्च यः ।

सप्तत्याः प्रभृति स्थविरो गृह्यते ।

	श्रोत्रियेषूपकुर्वंश्च न दाप्यः केनचित् करम् ॥ ८।३९२ ॥

अब्राह्मणा अपि सन्तः ब्राह्मणा अपि वानर्हन्तः ॥ ८।३९२ ॥

	श्रोत्रियं व्याधितार्तौ च बालवृद्धावकिंचनम् ।
	महाकुलीनम् आर्यं च राजा संपूजयेत् सदा ॥ ८।३९३ ॥

श्रोत्रियः शास्त्रप्रसिद्ध्या ब्राह्मणो गृह्यते । व्याधितार्तबालवृद्धाकिंचना अश्रोत्रिया अपि सन्तः । महाउलीनम्, [सगुणकुलजातम्], आर्यं च राजा संपूजयेत् सदा । प्रकरणात् कराग्रहेण ग्रासाच्छादनेन वा स्थित्यर्थेन । कराग्रहणादिकेन तपस्विश्रोत्रियप्रसङ्गाच्चायं व्यवहारमध्ये कारुधर्म उच्यते ॥ ८।३९३ ॥

	[शाल्मलीफल]के श्लक्ष्णे निज्याद्वासांसि नेजकः ।
	न च वासांसि वासोभिर्निर्हरेन् न च वासयेत् ॥ ८।३९४ ॥

प्रतीतार्थः श्लोकः ॥ ८।३९४ ॥

	तन्तुवायो दशपलं दद्यादेकपलाधिकम् ।
	अतो ऽन्यथा वर्तमानो दाप्यो द्वादशकं दमम् ॥ ८।३९५ ॥

छिन्नं द्वादशगुणं दाप्यः । एवं सर्वद्रव्याणां लोहादीनां छेदने । साहसप्रकरणे च तत्सादृश्यादिमौ श्लोकावुच्येते ॥ ८।३९५ ॥

	शुल्कस्थानेषु कुशलाः सर्वपण्यविचक्षणाः ।
	कुर्युरर्घं यथापण्यं ततो विंशं नृपो हरेत् ॥ ८।३९६ ॥

द्रव्यस्यागमनिर्गमे देशकालापेक्षया अर्घनिपातेन विंशभागः शुल्कः ॥ ८।३९६ ॥

	राज्ञः प्रख्यातभाण्डानि प्रतिषिद्धानि यानि च ।
	तानि निर्हरतो लोभात् सर्वहारं हरेन् नृपः ॥ ८।३९७ ॥

यद्यत्र प्रचुरं यत्र च दुर्लभं तत् तस्य राज्ञः प्रख्यातं भवति । तथोदीच्येष्वाजानेया अश्वाः, कुंकुमं काश्मीरेषु, प्राच्येष्वगरुकर्पूरादि तदन्यत्र न निर्हार्यम् । अनिर्हृतं हि दुर्लभत्वात् । इतरेतरं राज्ञां कार्यप्रतिबन्धादुपायनं भवति । यस्य च धर्मार्थोपायनस्य धर्मजनकस्यार्थजनकस्य च क्रयविक्रयप्रतिषेधो राज्ञा कृतो भवति । यथा माक्षिकस्य मधुनः । तच्च न निर्हर्यम् । वणिग्भिर्निर्हरतो नृपः सर्वभागं हरेत् ॥ ८।३९७ ॥

	शुल्कस्थानं परिहरण्ण् अकाले क्रयविक्रयी ।
	मिथ्यावादी च संख्याने दाप्यो ऽष्टगुणम् अत्ययम् ॥ ८।३९८ ॥

कः शक्ष्यति काले दिवा शुल्कस्थानं परिहर्तुम् इति स्वभावसिद्धं कालम् अनुवदति । न त्वेतेन ततो ऽन्यकालो ऽभ्यनुज्ञायते, दिवाकाले परिहरतो न दोष इति । शुल्कम् अष्टगुणं दाप्यम् । तथा यावती संख्या तावतीम् अप्यष्टगुणां दापयेत् मिथावचनेन । आगमोपयोगौ द्रव्यस्यानियतावितीदम् उच्यते ॥ ८।३९८ ॥

	आगमं निर्गमं स्थानं तथा वृद्धिक्षयावुभौ ।
	विचार्य सर्वपण्यानां कारयेत् क्रयविक्रयौ ॥ ८।३९९ ॥

आगमादि द्रव्यस्यापेक्ष्य क्रयिविक्रयिणोश्च वृद्धिक्षयौ तयोरर्घनिपातेन क्रयविक्रयौ कारयेत् ॥ ८।३९९ ॥

	पञ्चरात्रे पञ्चरात्रे पक्षे पक्षे तथागते ।
	कुर्वीत चैषां प्रत्यक्षम् अर्घसंस्थापनं नृपः ॥ ८।४०० ॥

आगमोपयोगौ द्रव्यस्यानियतावित्यत इदम् उच्यते ।

	तुला मानं प्रतीमानं सर्वं पार्थिवलक्षितम् ।
	षट्सु षट्सु च माएषु पुनरेतत् परीक्षयेत् ॥ ८।४०१ ॥

त्रयम् अप्येतद्राजमुद्राङ्कितम् अनाधृष्यं भवति । ऋज्वन्यत् ॥ ८।४०१ ॥

	पणं यानं तरे दाप्यं पौरुषो ऽर्धपणं भरः ।
	पादं पशुश्च योषिच्च पादार्धं रक्तकः पुमान् ॥ ८।४०२ ॥

रिक्तं यानं रथादि पणं दद्यात् । पुरुषवाह्यो भारो ऽर्धपणम् । प्रकृतस्य पणस्य पादं पशुश्च रिक्तका योषिच्च । पादार्धं रिक्तकः पुमान् ॥ ८।४०२ ॥

	भाण्डपूर्णानि यानानि तार्यं दाप्यानि सारतः ।
	रिक्तभाण्डानि यत् किंचित् पुमांसश्चापरिच्छदाः ॥ ८।४०३ ॥

कर्मद्रव्यानुरूप्येण पूर्णानि यानानि दद्युः । अपरिच्छदा अपि यत् किंचिद्दद्युः । रिक्तकस्यैको ऽर्धपादः ॥ ८।४०३ ॥

	दीर्घे ऽध्वनि यथाकालं यथादेशं तरो भवेत् ।
	नदीतीरेषु तद्विद्यात् समुद्रे नास्ति लक्षणम् ॥ ८।४०४ ॥

दीर्घे यातव्ये ऽध्वनि कल्प्यस्तरः क्षयलाभान् अवेक्ष्य । तथा नदीवैपुल्यम् अपेक्ष्य पारगमने । ऋज्वन्यत् ॥ ८।४०४ ॥

	गर्भिणी तु द्विमासादिस्तथा प्रव्रजितो मुनिः ।
	ब्राह्मणा लिङ्गिनश्चैव न दाप्यास्तारिकं तरे ॥ ८।४०५ ॥

प्रतीतार्थः श्लोकः ॥ ८।४०५ ॥

	यन् नावि किंचिद्दाशानां विशीर्येतापराधतः ।
	तद्दाशैरेव दातव्यं समागम्य स्वतोंशतः (?) ॥ ८।४०६ ॥

निगदव्याख्यातः श्लोकः ॥ ८।४०७ ॥

	एष नौयायिनाम् उक्तो व्यवहारस्य निर्णयः ।
	दाशापराधतस्तोये दैविके नास्ति निग्रहः ॥ ८।४०७ ॥

न किंचिद्वक्तव्यं स्फुटत्वाच्छ्लोकस्य ॥ ८।४०७ ॥

	वाणिज्यं कारयेद्वैश्यं कुसीदं कृषिम् एव च ।
	पशूनां रक्षणं चैव दास्यं सूद्रं द्विजन्मनाम् ॥ ८।४०८ ॥

वैश्यशूद्रौ वाणिज्यादिस्वकर्माकुर्वाणौ बलाद्राज्ञा कारयितव्यौ । अकुर्वाणौ च दण्डदण्ड्यौ स्याताम् । एवमर्थश्च राजधर्मे[षु पु]न[रारम्भः] ॥ ८।४०८ ॥

	क्षत्रियं चैव वैश्यं च ब्राह्मणो वृत्तिकर्शितौ ।
	बिभृयादानृशंस्येन स्वानि कर्माणि कारयन् ॥ ८।४०९ ॥

न तु दासकर्मणा वासोभाण्डधावनादिना । येन दासकर्मप्रतिषेधार्थो [कारयन्] इमौ स्वानि कर्माण्यानृशंस्येन भरणीयावेव ॥ ८।४०९ ॥

	दास्यं तु दारयन् मोहाद्ब्राह्मणः संस्कृतान् द्विजान् ।
	अनिच्छतः प्रभावत्वाद्राज्ञा दाप्यः शतानि षट् ॥ ८।४१० ॥

द्विजग्रहणाच्चात्र ब्राह्मणो ऽपि समानत्वा[त् । न] चैते इच्छन्तो ऽनिच्छन्तो वा दास्यं कारयितव्याः । एतावांस्तु विशेषः । अनिच्छतां करणे ऽयं दण्डः । इच्छतां तु करणे कल्पयितव्यः । एवम् अर्थं च राजधर्मेषूक्तम् इदम् इति ॥ ८।४१० ॥

	शूद्रं तु कारयेद्दास्यं क्रीतम् अक्रीतम् एव वा ।
	दास्यायैव हि सृष्टो ऽसौ ब्राह्मणस्य स्वयंभुवा ॥ ८।४११ ॥

भक्तदासक्रीतयोरयं कर्तव्यतायां विशेषो नास्ति । ब्राह्मणग्रहणं च द्विजातिप्रदर्शनार्थम् ॥ ८।४११ ॥

एवं च सति —

	न स्वामिना निसृष्टो ऽपि शूद्रो दास्याद्विमुच्यते ।
	निसर्गजं हि तत् तस्य कस्तं तस्मादपोहति ॥ ८।४१२ ॥

यथैवाध्यापनादि ब्राह्मणादीनां निसर्गजम् एवं शूद्रस्य [दास्यम्] । यथैतत् तेन कर्तव्यम् इत्युक्तम् एव शास्त्रे ॥ ८।४१२ ॥

तत्प्रसङ्गेन चेमे दासयोनय उच्यन्ते ।

	ध्वजाहृतो भक्तदासो गृहजः क्रीतदत्त्रिमौ ।
	पैत्रिको दण्डदासश्च सप्तैते दासयोनयः ॥ ८।४१३ ॥

ध्वजाहृतो युद्धनिर्जितः । भक्तदास उदरप्रविष्टः । गृहजो दासीपुत्रः । कृईतदत्त्रिमौ प्रसिद्धौ । पैत्रिको दासीपुत्रः पितृपर्यायागतः । दण्डदासस्त्वविद्यमानधनो दण्डितः दण्डेनात्मानं प्रवेशयति । एताः सप्त दासयोनयः । आसाम् मध्ये अन्यतमयाप्युपेतो दासाख्यं लभते । यस्तु विद्यमानविभवः शूद्रः स्वशक्त्या जीवति नासौ परमार्थतो दासो वेदितव्यः । इतरथास्यानर्थक्यम् अस्य दासयोन्यर्थस्य श्लोकस्य स्यात् ॥ ८।४१३ ॥

	भार्या पुत्रश्च दासश्च त्रय एवाधनाः स्मृताः  ।
	यत् ते समधिगच्छन्ति यस्य ते तस्य तद्धनम् ॥ ८।४१४ ॥

भार्यापुत्रग्रहणम् अत्र दासदृष्टान्तर्थं तत्समानत्वादेतत्प्रकरणे ऽस्वार्थम् । एवं च सति त्रयाणाम् अप्येषां निर्धनत्वं न परमार्थतः । किं तर्हि ततनुज्ञातद्र[व्य]व्यवहारार्थं विज्ञेयम् । कस्य पुनर्हेतोः । येन यदुपार्ज्यते न तत् तस्माद्व्यावर्तयितुं शक्यते । अद्रव्यत्वे चैषां पुत्रादीनां कर्मभिरसंबन्धः स्यात् । न चैतदिष्टम्, शास्त्रशिष्टत्वात् तेषां कर्मणः । एवं च सति गौणम् एषां निर्धनत्वं विज्ञेयम् । उत्तरार्थं च ॥ ८।४१४ ॥

यतश्चैतदेवम् अतः ।

	विस्रब्धं ब्राह्मणः शूद्राद्द्रव्योपादानम् आचरेत् ।
	न हि तस्यास्ति किंचित् स्वं भर्तृहार्यधनो हि सः ॥ ८।४१५ ॥

दासाधिकाराद्दासः । शूद्रात् तस्मात् तत्स्वामिने । नाब्राह्मणस्य प्रतिग्रहपक्षो द्रष्टव्यो ब्राह्मणस्य स्वदासप्रतिग्रहः । अथ वेतरस्माच्छूद्राददासाल् लघीयान् अयं प्रतिग्रहो विज्ञेयः । न ह्यकस्मात् ततः प्रशंसावर्षवचनं युक्तम् । न तु शूद्रस्येत्तंभूतस्यापि द्विजातिभिः साम्यं युक्तं कर्तुम् इति । यत एवमभिप्राय एवायं निर्देशो वेदितव्यः ॥ ८।४१५ ॥

	वैश्यशूद्रौ प्रयत्नेन स्वानि कर्माणि कारयेत् ।
	तौ हि च्युतौ स्वधर्मेभ्यः क्षोभयेताम् इदं जगत् ॥ ८।४१६ ॥

"वाणिज्यं कारयेद्विश्यम्" इत्यस्य श्लोकस्य प्रकरणात् प्रयत्नतः स्वकर्म कारयितव्या [इति] विशेषेणादावुक्तस्यायम् उपसंहारार्थः श्लोकः । अथ वा शूद्रो द्वैजातं कर्म कुर्वन् धर्मसंकराज् जगतो महद्भयं विदधाति । वैश्यो ऽपि कृष्यादिष्ववर्तमानो ऽन्नादिक्षयात् । तस्मादिमौ राज्ञा प्रयत्नतः स्वकर्मकारयितव्यौ विशेषेण । न च तयोर्निर्देशाद्ब्राह्मणक्षत्रिययोरेतदनुपदिष्टं भवति । विशेषार्थश्चारम्भो वैश्यशूद्रयोर्विज्ञेयः ॥ ८।४१६ ॥

	अहन्यहन्यवेक्षेत कर्मान्तान् वाहनानि च ।
	आयव्ययौ च नियतावाकरान् कोशम् एव च ॥ ८।४१७ ॥

लोकस्थित्यर्थस्य राज्यतन्त्रहेतोश्च पौरजानपदानां व्यवहारजातस्यानुरोधेनेति व्यवहारदर्शन[ं कृत्वा] ॥ ८।४१७ ॥

	एवं सर्वान् इमान् राजा व्यवहारान् समापयन् ।
	व्यपोह्य किल्बिषं सर्वं प्राप्नोति परमां गतिम् ॥ ८।४१८ ॥

राज्ञो यथोक्तव्यवहारदर्शनस्य शास्त्रसामर्थ्यात् फलविधिरयम् । तदनुष्ठा[न सामा]न्याच्चायं व्यवहारोपसंहारः पूर्वेषां व्यवहारनित्तानाम् अपरिसमाप्तेष्वपि व्यवहारास्पदेषु स्त्रीपुंधर्मप्रभृतिषु चतुर्ष्वपीति ॥ ८।४१८ ॥


इति भारुचेः कृतावष्टमो ऽध्यायः ।




नवमो ऽध्यायः 


	पुरुषस्य स्त्रियाश्चैव धर्म्ये वर्त्मनि तिष्ठतोः ।
	संयोगे विप्रयोगे च धर्मान् वक्ष्यामि शास्वतान् ॥ ९।१ ॥

धर्म्ये वर्त्मनीत्यन्योन्याव्यभिचारलक्षणे तिष्ठतोर्दम्पत्योः संयोगे जीवति पत्यौ संनिहिते वा विप्रयोगे च मृते प्रोषिते वा तयोर्धर्मान् वक्ष्यामि नियोगवृत्तिनियमादीन् । शाश्वतग्रहणं चानयोरनुष्ठानस्तुत्यर्थम् । इदं तावत् प्राक् प्रसिद्धम् एव ॥ ९।१ ॥

यथा ।

	अस्वतन्त्राः स्त्रियः कार्याः पुरुषैः स्वैर्दिवानिशम् ।
	विषये सज्जमानाश्च संस्थाप्या आत्मनो वशे ॥ ९।२ ॥

नन्वासाम् अस्वातन्त्र्यं स्त्रीधर्मे निष्ठम् एव पञ्चमे ऽध्याये । 
	सत्यम् । स्त्रीधर्मा एव ते । इमे तु वक्ष्यमाणाः स्त्रीपुंसयोः । तथा च सति प्रतिज्ञेयं पुरुषस्य् स्त्रियाश्चैवेति । शास्त्रानुक्रमण्यां चैवम् एवोक्तम् । "साक्षिप्रश्नविधानं च धर्मः स्त्रीपुंसयोस्तथा" इति । पुनश्च व्यवहारानुक्रण्याम् अष्टमे ऽध्याये समस्तयोरेव निर्देशः । "स्त्रीपुंधर्मो विभागश्च" इति । अथ वोत्तरार्थम् एतत् स्यात् । एवं च सति यदुक्तम् आसां स्त्रीधर्मेषु पारतन्त्र्यं तत् कुतः स्यादित्यत इदं तत्संबन्धेनोच्यते ॥ ९।२ ॥

	पिता रक्षति कौमारे भर्ता रक्षति यौवने ।
	पुत्रस्तु स्थविरे भावे न स्त्री स्वातन्त्र्यम् अर्हति ॥ ९।३ ॥

एवं च सति [न] राजनि भर्तर्येव वासाम् अस्वातन्त्र्यम्, किं तर्हि यथावयः पित्रादिषु । तत्संरक्षणपरे च वाक्ये न पित्रादयो वयोविभागाश्रयेण हित्रादिस्त्रीणां रक्षितारो नियम्यन्ते । एवं च सति सर्वदा सर्वेषां तद्रक्षणोपदेशो ऽयं सामर्थ्याद्विज्ञेयः । सर्वत्र लड् द्रष्टव्यो विध्यर्थे रक्षेदित्येवं छान्दसत्वाविशेषात् । स्मृतेर्युक्तं तल्लक्षणम् अत्र । यतश्चैतदेवम् अतः ॥ ९।३ ॥

	काले ऽदाता पिता वाच्यो वाच्यश्चानुपयन् पतिः ।
	मृते भर्तरि पुत्रस्तु वाच्यो मातुररक्षिता ॥ ९।४ ॥

सर्वदा तत्संरक्षणम् अकुर्वन्तः कन्यादानादि च यथासंभवं वाच्या वचनीयाः स्युः । यत एतद्दोषपरिहारार्थम् एभिः ॥ ९।४ ॥

	सूक्ष्मेभ्यो ऽपि प्रसङ्गेभ्यः स्त्रियो रक्ष्या विशेषतः ।
	द्वयोर्हि कुलयोः शोकम् आवहेयुररक्षिताः ॥ ९।५ ॥

सूक्ष्मप्रसङ्गाश्चासां व्यभिचारहेतवो लोके प्रसिद्धाः परिव्राजिकादिसंसर्गाख्याः अननुशिष्टा अपि ॥ ९।५ ॥

	इमं हि सर्ववर्णानां पश्यन्तो धर्मम् उत्तमम् ।
	यतन्ते रक्षितुं भार्यां भर्तारो दुरबला अपि ॥ ९।६ ॥

किं पुनरितरे । तच्च धर्मोत्तमत्वं स्त्रीरक्xअणस्य यथा भवति तथेदम् अधुनोच्यते सर्वर्थम् ॥ ९।६ ॥

	स्वां प्रसूतिं चरित्रं च कुलम् आत्मानम् एव च ।
	स्वं च धर्मं प्रयत्नेन जायां रक्षन् हि रक्षति ॥ ९।७ ॥

स्वां प्रसूतिम् अपत्यशुद्धिं जायां रक्षन् हि रक्षति यथा तथैव । चरित्रम् आचारम् । भार्या संरक्षणियेत्येवम् । कुलं च पूर्वपुरुषान् । आत्मानं च, प्रेतं सन्तम् असंकीर्णापत्यपिण्डोदकरियया, जीवन्तं चापत्यसंकरपरिहारेण । तथा च स्मृत्यन्तर: 
	अभिरूपाः कुले जाता विद्याशीलसमन्विताः ।
	सत्पुत्रशिष्यास्त्रायन्ते मातरं पितरं गुरुम् ॥
स्वधर्मं श्रौतं येनासंकीर्णापत्यस्याधानादिभिरधिकारः भवति गौणं वा तदिति वक्ष्यामः । नामधेयं च स्त्रियाः संरक्षणार्थवादी कुर्वन्न् इदम् आह ॥ ९।७ ॥

	पतिर्भार्यां संप्रविश्य गर्भो भूत्वेह जायते ।
	जायायास्तद्धि जायात्वं यदस्यां जायते पुनः ॥ ९।८ ॥

वेदस्मृतिशास्त्रन्यायविरोधश्चायम् अर्थवादो भार्यासंरक्षणार्थः । तथा च प्रकरणम् । दृष्टश्चायं लोकप्रवादस्तत्संरक्षणार्थः । अपरो ऽर्थवाद उच्यते ॥ ९।८ ॥

	यादृशं भजते हि स्त्री सुतं सूते तथाविधम् ।
	तस्मात् प्रजाविशुद्ध्यर्थं स्त्रियं सूते तथाविधम् ॥ ९।९ ॥

तत्संरक्षणाच्चापत्यशुद्ध्या सर्वकर्माधिकारो ऽत्यन्तोत्कर्षप्रयोजनो यस्मात् । अतश्चायम् उक्तो मुहुर्मुहुरादरेण तत्संरक्षणे ॥ ९।९ ॥

	[न कश्चिद्योषितः शक्तः प्र]सह्य परिरक्षितुम् ।
	एतैरुपाययोगैस्तु शक्याः स्युःपरिरक्षितुम् ॥ ९।१० ॥

पूर्वापरविरोधः शास्त्रे न न्याय्यो भिन्नप्रकरणे ऽपि, किं पुनरेकप्रकरणे । यत एव[ं न कश्चिद्] योषितः शक्तः प्रसह्य परिरक्षितुम् इतीदं वक्ष्यमाणोपय(?)स्तुत्यर्थम् । एवं च पूर्वं स्त्रीसंरक्षणोपदेशो न विरुध्यते ॥ ९।१० ॥

के पुनस्तद्रक्षणोपायाः । यतस्तान् दर्शयति ।

	अर्थसंरहणे चैनां व्यये चैव नियोजयेत् ।
	सौचे (?) धर्मे ऽन्नपक्त्यां च पारिणह्यस्य चेक्षणे ॥ ९।११ ॥

पारीणह्यम् आसनशयनोपधानास्त्रणादि "पत्नी हि पारीणह्यस्येशे" इति श्रुतेः ॥ ९।११ ॥

	अरक्षिता गृहे रुद्धाः पुरुषैराप्तकारिभिः ।
	आत्मानम् आत्मना यास्तु रक्षेयुस्ताः सुरक्षिताः ॥ ९।१२ ॥

अनन्तरश्लोकोतेन चोपायेनैता आत्मानम् आत्मना रक्षन्ति तस्मात् तत्स्तुतिपरम् एवेदम् । न तु गृहोपरोधाप्तपुरुषोपग्रहलक्षणयोस्स्त्रीरकषणहेत्वोरयं प्रतिषेधः, सामर्थ्यात् प्रकरणाच्चेति । अथ वा नारीसंदूषणपरिवर्जनस्तुतिपरम् एतत्, आत्मानम् आत्मना यास्तु रक्षेयुस्ताः सुरक्षिता इति । यतस्तत्परिवर्जनार्थं तानि दर्शयति ॥ ९।१२ ॥

	पानम् दुर्जनसंसर्गः पत्या च विरहो ऽटनम् ।
	स्वप्नो ऽन्यगेहवासश्च नारीसंदूषणानि षट् ॥ ९।१३ ॥

परिवर्जनार्थ एषाम् उपदेशस्तत्पुरुषाणाम् । यतश्च पानादिव्यभिचारकरणेषु वर्तमानाः ॥ ९।१३ ॥

	नैता रूपं परीक्षन्ते नासां वयसि संस्थितिः ।
	व्रूपं रूपवन्तं वा पुमान् इत्येव भुञ्जते ॥ ९।१४ ॥

एतास्ववस्थासु वर्तमाना विसंज्ञाः सत्यः । यतः पानादीन् वर्जयेयुः ॥ ९।१४ ॥

	पौंश्चल्याच्चलचित्ताच्च नैःस्नेह्याच्च स्वभावतः ।
	रक्षिता यत्नतो ऽपीह भर्तृष्वेता विकुर्वते ॥ ९।१५ ॥

आसु पानाद्यवस्थासु । अतो न पूर्वविश्वासात् पानादिषुपेक्ष्याः (?) ॥ ९।१५ ॥

	एवं स्वभावं ज्ञात्वासां प्रजापतिनिसर्गजम् ।
	परमं यत्नम् आतिष्ठेत् पुरुषो रक्षणं प्रति ॥ ९।१६ ॥

व्यभिचारात्मकत्वम् आसां स्वभावतः । अतस्तं विदित्वा नित्यम् एता रक्ष्याः । न विश्वासादुपेक्षणीयाः गृहीतविनया इति कृत्वा ॥ ९।१६ ॥

यतश्च ।

	शय्यासनम् अलंकारं कामं क्रोधम् अनार्यताम् ।
	द्रोहभावं कुचर्यां च स्त्रीभ्यो मनुरकल्पयत् ॥ ९।१७ ॥

अतश्च युक्तास्ताः प्रयत्नतो रक्षितुम् एवं स्वभावत्वात् । तत्र तु शय्या भावो नाधिकरणं सुप्यते ऽस्याम् इति । एवम् आसनालंकारकामक्रोधाः, माक्ये भावप्रत्ययाभावे ऽपि । अनार्यता द्रोहभाव इत्यत्र स्वशब्देनैव भाव उपदिष्टः । चरणं चर्या कुचर्या उत्सिता चर्या । सर्व एते भावाः । एवम् "स्वभावं ज्ञात्वासाम्" इति प्रकृतत्वादस्य । एवं च सति तन्निन्दावचनं रक्षार्थम् ॥ ९।१७ ॥

यतश्च ।

	नास्ति स्त्रीणां क्रिया मन्त्रैरिति धर्मे व्यवस्थितम् ।
	निरिन्द्रिया ह्यमन्त्राश्च स्त्रियो ऽनृतम् इति स्थितिः ॥ ९।१८ ॥

"अमन्त्रिका तु कार्येयं स्त्रीणाम् आवृदशेषतः" इत्युक्तम् यत्तदिदम् उच्यते: "नास्ति स्त्रीणां क्रिया मन्त्रैः" इति । विवाहसंस्कारश्च मन्त्रतः पुरुषसंबन्धापेक्षया न स्वातन्त्र्येण साधारणो वा । यतो न व्याघातः । अर्थवादार्थं चैतन् निन्दावचनम् । इन्द्रियं प्रज्ञाधैर्यादि । तदभावात् स्त्रियो ऽनिन्द्रिया इत्युच्यन्ते, नान्यथा । एवं चाबला इत्येवम् एताः प्रसिद्धाः । यतो निरिन्द्रिया अमन्त्राश्च स्त्रियः अतस्तासां स्ववीर्यस्याभावात् स्वयम् आत्मसंरक्षणे सामर्थ्यं नास्ति । अमन्त्रत्वाच्च पुरुषवन् मन्त्रवता संस्कारेण शुद्धिर्नास्ति । अमन्त्रत्वाच्च पुरुषवन् मन्त्रवता संस्कारेण शुद्धिर्नास्ति । आत्मसंयमने त्वासां सुद्धिरेषितव्या । अतश्चैता निरिन्द्रिया निर्वीर्या निस्संज्ञत्वान् निर्विज्ञानाः सत्यो ऽनृतशब्देन निन्द्यन्ते । व्यभिचारात्मकत्वेन वा प्रकृतेन ॥ ९।१८ ॥

	तथा च श्रुतयो बह्व्यो गदिता निगमेष्वपि ।
	स्वालक्षण्यपरीक्षार्थं तासां च शृणुताकृतिम् ॥ ९।१९ ॥

स्वालक्षण्यम् आसां व्यभिचारः । यतस्तासां व्यभिचाराकृतिम् इमां शृणुत ॥ ९।१९ ॥

	यन् मे माता प्रलुलुभे विचरन्त्यप्[अतिव्रता ।
	तन् मे रेतः पिता वृ]ङ्क्ताम् इत्यस्यैतन् निदर्शनम् ॥ ९।२० ॥

कस्मिंश्चित् किल कर्मणि यजमान इदम् आह: यद्यपि मे माता परपुरुषलोभा व्यभिचारिणी भवेत् तथापि तद्रेतः पितैव मे वृङ्क्ता[म् इति । अस्य]इतन् निदर्शनम्: वेदे ऽपि च स्वभावव्यभिचारित्वं स्त्रीणां दृश्यते । ततस्तत्संरक्षणार्थम् अयं वैदिको निगम उदाहृतः ॥ ९।२० ॥

अन्यच्चाह ।

	ध्यायत्यनिष्टं यत् किंचित् पाणि[ग्राहस्य चेतसा ।
	तस्यैष व्यभिचारस्य] निह्नवः सम्यग् उच्यते ॥ ९।२१ ॥

एवं च मनोव्यभिचारे एतद्विज्ञेयम् । "यादृग्गुणेन भर्त्रा स्त्री संयुज्येत यथाविध्", तादृग्व्यभिचारस्य निह्नवः प्रमार्जनं प्रायश्चित्तम् अस्य मन्त्र[द्वारेण] । न केवलं मनोव्यभिचारप्रदर्शकम् एतत्, किं तर्हि कर्मव्यभिचारप्रायश्चित्तम् एव विज्ञेयम् ॥ ९।२१ ॥

	यादृग्गुणेन भर्त्रा स्त्री संयुज्येत यथाविधि ।
	तादृēग्गुणा सा भवति समुद्रेणेव निम्नगा ॥ ९।२२ ॥

आत्मसंयमनेनाप्येताः शक्या रक्षितुं मनुष्येणेत्युपायान्तरनिर्देशः । न केवलम् असंयततयात्मानम् एवोपहन्ति मनुष्याः, किं तर्हि स्त्रिया अप्युपघात एवंवृत्तो वर्तत इत्यस्यार्थस्य निदर्शनम् ॥ ९।२२ ॥

	अक्षमाला वसिष्ठेन संयुक्ताधमयोनिजा ।
	शारङ्गी मन्दपालेन जगमाभ्यर्हणीयताम् ॥ ९।२३ ॥

यस्माच्च ।

	एताश्चान्याश्च लोक ऽस्मिन्न् अपकृष्टप्रसूतयः ।
	उत्कर्षं योषितः प्राप्ताः स्वैः स्वैर्भर्तृगुणैः शुभैः ॥ ९।२४ ॥

अतश्चात्मसंयमे यत्नः कर्तव्यः, स्त्रीरक्षणार्थतः तस्येति ॥ ९।२४ ॥

	एषोदिता लोकयात्रा नित्यं स्त्रीपुंसयोः शुभा।
	प्रेतेह च सुखोदर्कान् प्रजाधर्मान् निबोधत ॥ ९।२५ ॥

कस्य प्रजा, किं क्षेत्रिणो, बीजिन, उभयोर्वेति ॥ ९।२५ ॥

	प्रजनार्थं महाभागाः पूजार्हा गृहदीप्तयः ।
	स्त्रियः श्रियश्च गेहेषु न विशेषो ऽस्ति कश्चन ॥ ९।२६ ॥

एषो ऽस्याभिप्रायः: सर्वदोषावस्कन्नानाम् अपि हि स्त्रीणां प्रजननायोगान् महाप्रयोजनत्वे सत्ययुक्तस्तासां परित्यागः प्रायश्चित्तप्रत्याहरणीयत्वात् । तथा च वक्ष्यति संयतां वासयेद्गृहे, "यत् पुंसः परदारेषु तच्चैनं चारयेद्व्रतम्" इति वचनात् । न चाकस्मात् स्तुतिः प्रवर्तत इति कृत्वावश्यम् एतदभ्युपगन्तव्यम् ॥ ९।२६ ॥

यतश्च ।

	उत्पादनम् अपत्यस्य जातस्य परिपालनम् ।
	प्रत्यहं लोकयात्रायाः प्रत्यक्षं स्त्रीनिबन्धनम् ॥ ९।२७ ॥

अयम् अपरः स्त्रीप्रशंसार्थः श्लोकः पूर्वोक्तप्रयोजनार्थ एव विज्ञेयः ॥ ९।२७ ॥

किं चान्यत्, येन ।

	अपत्यं धर्मकार्याणि शुश्रूषा रतिरुत्तमा ।
	दाराधीनस्तथा स्वर्गः पितॄणाम् आत्मनश्च हि ॥ ९।२८ ॥

अतश्च यथोक्त एवार्थो विज्ञेयः ॥ ९।२८ ॥

एवं च सति ।

	पतिं या नातिचरति मनोवाग्देहसंयता ।
	सा भर्तृलोकान् आप्नोति सद्भिः साध्वीति चोच्यते ॥ ९।२९ ॥
	व्यभिचारात् तु भर्तुः स्त्री लोके प्राप्नोति निन्द्यताम् ।
	सृगालयोनिं चाप्नोति पापरोगैश्च पीड्यते ॥ ९।३० ॥

यस्मात् तस्मादाभिः भर्तृपारतन्त्र्यं न मोक्तव्यम् ॥ ९।२९–३० ॥

	पुत्रं प्रत्युदितं सद्भिः पूर्वजैश्च महर्षिभिः ।
	विश्वजन्यम् इमं पुण्यम् उपन्यासं निबोधत ॥ ९।३१ ॥

यथा विश्वजन्य् ऽसौ तथेदम् उच्यते ॥ ९।३१ ॥

	भर्तुः पुत्रं विजानन्ति श्रुतिद्वैधं तु कर्तरि ।
	आहुरुत्पादकं केचिदपरे क्षेत्रिणं विदुः ॥ ९।३२ ॥

अपरेषां पक्ष उभयोः ॥ ९।३२ ॥

अस्या विप्रतिपत्तेः कारणम् आह ।

	क्षेत्रभूता स्मृता नारी बीजभूतः स्मृतः पुमान् ।
	क्षेत्रबीजसमायोगात् संभवः सर्वदेहिनाम् ॥ ९।३३ ॥

अत एतस्मात् कारणाद्युक्तेयं विप्रतिपत्तिः ॥ ९।३३ ॥

अस्यां च विप्रतिपत्तौ स्थितं पक्षं दर्शयति ।

	विशिष्टं तु क्वचिद्बीजं

कैश्चित् परिगृहीतम् ।

			स्त्रीयोनिस्त्वेव कुत्रचित् ।

अपरेषां पक्षः ।

	उभयं तु समं यत्र सा प्रसूतिर्विशिष्यते ॥ ९।३४ ॥

इत्ययं स्थितः पक्ष आचार्यस्य विज्ञेयः ॥ ९।३४ ॥

अत्र पूर्वः पक्षः प्रदर्श्यते ।

	बीजस्य चैव योन्याश्च बीजम् उत्कृष्टम् उच्यते ।

यस्मात्,

	सर्वभूतप्रसूतिर्हि बीजलक्षणलक्षिता ॥ ९।३५ ॥

तथा सति,

	यादृशं तूप्यते बीजं क्षेत्रे कालोपपादिते ।
	तादृग् रोहति तत् तस्मिन् बीजं स्वैर्व्यञ्जितं गुणैः ॥ ९।३६ ॥

अतश्च बीजानां तत्प्राधान्यम् ॥ ९।३६ ॥

येन च,

	इयं भूमिर्हि भूतानां शाश्वती योनिरुच्यते ।
	न च योनिगुणान् कांश्चिद्बीजं पुष्यति पुष्टिषु ॥ ९।३७ ॥

अतश्च तद्धर्माननुवृत्तेर्बीजस्य क्षेत्रम् अप्रधानम् ॥ ९।३७ ॥

यतश्च ।

	भूमावप्येककेदारे कालोप्तानि कृषीवलैः ।
	नानरूपाणि जायन्ते बीजानीह स्वभवतः ॥ ९।३८ ॥

बीजानुविधानेन भूमिजात्यननुविधानेन च ॥ ९।३८ ॥

तथा च दर्शयति ।

	व्रीहयः शालयो मुद्गास्तिला माषास्तथा यवाः ।
	[यथाबीजं प्ररोहन्ति लशुनानीक्षव]स्तथा ॥ ९।३९ ॥

एवं च सति प्रत्यक्षतः ।

	अन्यदुप्तं जातम् अन्यदित्येतन् नोपपद्यते ।
	उप्यते यद्धि यद्बीजं तत् तदेव प्ररोहति ॥ ९।४० ॥

एतावद्बीजप्राधान्यपक्षः । अधुना [क्षेत्रप्राधान्यपक्षः प्रदर्श्य]ते ॥ ९।४० ॥

	तत् प्राज्ञेन विनीतेन ज्ञानविज्ञानवेदिना ।
	आयुष्कामेन वप्तव्यं न जातु परयोषिति ॥ ९।४१ ॥

क्षेत्रप्राधान्यात्, मा भूत् परक्षेत्रे बीजापहारः । [अनादिपरंपरासिद्धं च यतः परक्षेत्रजातं न] बीजिनो ऽपत्यम् ॥ ९।४१ ॥

एवं च ।

	अत्र गाथां यमोद्गीतां कीर्तयन्ति पुराविदः ।
	यथा बीजं न वप्तव्यं पुंसा परपरिग्रहे ॥ ९।४२ ॥
	नश्यतीषुर्यथा विद्धः खे विद्धम् अनुविद्ध्य[तः ।
	तथा नश्यति वै क्षिप्रं बीजं पर]परिग्रहे ॥ ९।४३ ॥

परिग्रहे सत्यन्यस्य । पश्चादस्वामित्वात् फलाभावं दर्शयति ॥ ९।४३ ॥

	पृथोरपीमां पृथिवीं भार्यां पूर्वविदो विदुः ।
	स्थाणुच्छेदस्य केदारम् आहुः शल्यवतो मृगम् ॥ ९।४४ ॥

अतश्च पूर्वपरिगृहीतुः क्षेत्रिणः क्षेत्रम् । यस्य तत् क्षेत्रं तस्य च क्षेत्रफलं विज्ञेयम्, न बीजिनः । तथा चागमः ॥ ९।४४ ॥

	एतावान् एव पुरुषो यज्जायात्मा प्रजेति ह ।
	विप्राः प्राहुस्तथा चैतद्यो भर्ता सा स्मृताङ्गना ॥ ९।४५ ॥

यतश्चैतदेवम् ।

	न निष्क्रयविसर्गाभ्यां भर्तुर्भार्या विमुच्यते ।
	एतद्धर्मं विजानीमः प्राक् प्रजापतिनिर्मितम् ॥ ९।४६ ॥

एतद्दर्शयत्यनेन न परस्त्री केनचित् क्रयेण प्रतिग्रहेण वात्मीया धर्मतः शक्या कर्तुम् । यतो ऽस्य बीजनाशः परस्यावश्यंभावी क्षेत्रप्राधान्यात् । तथा च लोके ॥ ९।४६ ॥

	सकृदंशो निपतति सकृत् कन्या प्रदीयते ।
	सकृदाह ददानीति त्रीण्येतानि सतां सकृत् ॥ ९।४७ ॥

कन्यातो अन्यदपि देयद्रव्यं दाता प्रतिग्रहीत्रे । एवं च सति त्रीण्येतानि सतां सकृत् । अतश्च स पुनर्दानासंभवस्तस्याः । तथा च न बीजप्राधान्यं परपरिग्रीतायाम् । कथम् ॥ ९।४७ ॥

	यथा गोऽश्वोष्ट्रदासीषु त्वजाविमहिषीषु च ।
	नोत्पादकः प्रजाभागी तथैवान्याङ्गनास्वपि ॥ ९।४८ ॥

एवम्,

	ते ऽक्षेत्रिणो बीजवन्तः परक्षेत्रप्रवापिणः ।
	ते वै सस्यस्य जातस्य न लभन्ते फलं क्वचित् ॥ ९।४९ ॥
	यदन्यगोषु वृषभो वत्सानां जनयेच्छतम् ।
	गोमिनाम् एव ते सर्वे मोघं वृषभचेष्टितम् ॥ ९।५० ॥
	यथा चाक्षेत्रिणो बीजं परक्षेत्रप्रवापिणः ।
	करोति क्षेत्रिणाम् अर्थं न बीजी लबते फलम् ॥ ९।५१ ॥

प्रकृतस्यार्थस्य सर्व एते दृष्टान्तश्लोकाः प्ररूपणाय । एवं योनिबलीयस्त्वात् परक्षेत्रजाता न बीजिनो भवन्तीति ॥ ९।४९–५१ ॥

	फलं त्व अनभिसंधाय क्षेत्रिणां बीजिनां तथा ।
	प्रत्यक्षं क्षेत्रिणाम् अर्थो बीजा योनिर्बलीयसी ॥ ९।५२ ॥

एवं च सति फलं त्वनभिसंधायेति वचनात् ।

	क्रियाभ्युपगमात् त्वेव बीजार्थं यत् प्रकीर्यते ।
	तस्येह भागिनौ दृष्टौ बीजी क्षेत्रिक एव च ॥ ९।५३ ॥

एवं च संविदा बीजी फलं लभते, नान्यथा । अयं च संविदा करणेन तृतीयः पक्षो विज्ञेयः । यत्र त्वेवम् उभयोः संविन् नास्ति तत्र ॥ ९।५३ ॥

	ओघवाताहृतं बीजं यस्य क्षेत्रे प्ररोहति ।
	तज् ज्ञेयं क्षेत्रिकस्यैव न वप्ता लभते फलम् ॥ ९।५४ ॥

ओघवातग्रहणं च प्रदर्शनार्थं विज्ञेयम् । अतश्च यश्चौर्याद्बलाद्वा पारक्षेत्रवापी न तस्यास्ति भाग इति गम्यते ॥ ९।५४ ॥

	एष धर्मो गवाश्वस्य दास्युष्ट्राजाविकस्य च ।
	विहङ्गमहिषानां च विज्ञेयः प्रसवं प्रति ॥ ९।५५ ॥

गर्दभस्याननुक्रान्तस्यापि पशुसामान्यादयम् एव धर्मः स्यात् ॥ ९।५५ ॥

	एतद्वः सारफल्गुत्वं बीजयोन्योः प्रकीर्तितम् ।
	अतः परं प्रवक्ष्यामि योषितां धर्मम् आपदि ॥ ९।५६ ॥

उपसंहारोपन्यासार्थः श्लोकः ॥ ९।५६ ॥

	भ्रातुर्ज्येष्ठस्य या भार्या गुरुपत्न्यनुजस्य सा ।
	यवीयसस्तु या भार्या स्नुषा ज्येष्ठस्य सा स्मृता ॥ ९।५७ ॥

एतस्यां च व्यवस्थायां सत्याम् ।

	ज्येष्ठो यवीयसो भार्यां यवीयान् वाग्रजस्त्रियम् ।
	पतितौ भवतो गत्वा नियुक्तावप्यनापदि ॥ ९।५८ ॥

आपदुपगमस्तुत्यर्थं श्लोकद्वयम् । नियुक्तावप्यन्पदीति वचनादेवम् आपद्यप्यनियुक्तौ पतितौ भवतः । एवं च सति ज्येष्ठेन कनिष्ठेन वा नियुक्तेन च गुरुभिरापदि चोपगमः प्रतिपादनीयः ॥ ९।५८ ॥

इदानीम् आपदुच्यते ।

	देवराद्वा सपिण्डाद्वा स्त्रिया सम्यङ् नियुक्तया।
	प्रजेप्सिताधिगन्तव्या सन्तानस्य परिक्षये ॥ ९।५९ ॥

एवं च सति ज्येष्ठकनिष्ठावुभावपि देवरशब्देन [विज्ञेयौ । अत एव तयोरविशे]षापेक्षो नियोग इति गम्यते । तथा च वक्ष्यति: "निजो विन्देत देवरः" इति । आपत् सन्तानाभावो ऽनुत्पन्नापत्यतया मृतपु[त्रत्वेन वा । अन्ये तु वर्णय्]अन्ति: "पश्येच्चेज् जीवतो मुखम्" इति वचनात्, जन्मनैव कृतो ऽनेन सन्तत्यर्थ इति । तदयुक्तम्, शास्त्रविरोधात् । एवं हि श्रूयते: "तस्मात् पुत्रम् अनुशिष्टं [तल्लोक्यम् आहुस्तस्मादेनम् अनुशासति]" इति वाजसनेयिनां संप्रतिविधावेतद्रहस्यब्राह्मणम् । तथा च स्मृत्यन्तरम्: "सत्पुत्रशिष्यास्त्रायन्ते" इति । एवं च मृतपुत्रस्यापि नियोगः । तथा चाविशेषशास्त्रम् इदं सन्तानस्य परिक्षय इति । यथानुत्पन्नपुत्रस्य सन्तानपरिक्षयः एवं विनष्टस्यापीत्ययम् उच्यते । यतः कालसामान्यादुक्त उभयत्रापि नियोगः । एवं च सति "द्वितीयम् एके प्रजनम्" इत्येतद्युक्तरूपं भवति । इदानीम् उपगमविधिरयम् उच्यते ॥ ९।५९ ॥

	विधवायां नियुक्तस्तु घृताक्तो वाग्यतो निशि ।
	एकम् उत्पादयेत् पुत्रं न द्वितीयं कथंचन ॥ ९।६० ॥

विधवाग्रहणस्य दर्शनर्थत्वादविधव्याम् अपि नियोगो न [निषिद्ध इति] विज्ञायते । वक्ष्यति हि "यद्यर्थिता तु दारैः स्यात् क्लीबादीनां कथंचन" इति । एवं च पाण्डोरविधवानियोगादेवापत्योत्पत्तिः स्मर्यते । दिवा च प्रतिषेधान् निशीत्ययम् अन्धकारोपदेशः, तथा च व्यासोपगमः स्मर्यते ॥ ९।६० ॥

	द्वितीयम् एके प्रजनं मन्यन्ते स्त्रीषु तद्विदः ।
	अनिर्वृत्तं नियोगार्थं पश्यन्तो धर्मतस्तयोः ॥ ९।६१ ॥

अनयोः स्मृत्योर्द्वितीयपुत्रजननस्मृतिर्ज्यायसी, सन्तानानुग्रहात् । कारणम् अत्र गृह्यत इति चेदुभयत्र कारणग्रहणादप्रवृत्तिरेवं सति स्यात् ॥ ९।६१ ॥

	विधवायां नियोगार्थे निवृत्ते तु यथाविधि ।
	गुरुवच्च स्नुषावच्च वर्तेयातां परस्परम् ॥ ९।६२ ॥

एतस्माच्च ज्येष्ठनियोगो विज्ञायते । तथा च परिभाषोक्ता: "ज्येष्ठो यवीयसो भार्याम्" इति । उभयोश्च देवरशब्देन ग्रहणं युक्तम् "देवराद्वा सपिण्डाद्वा" इत्यत्र । अस्य प्रतिषेधविधेरर्थवादः ॥ ९।६२ ॥

	नियुक्तौ यौ विधिं हित्वा वर्तेयातां तु कामतः ।
	तावुभौ पतितौ स्यातां स्नुषागगुरुतल्पगौ ॥ ९।६३ ॥

विधवानियोगविधीनां सर्वेषां व्यतिक्रमनिन्दार्थवादो ऽयम् अविशेषाद्विज्ञेयः, न केवलम् अनन्तरश्लोकस्य नियोगार्थनिर्वृत्त्युत्तरकालप्रतिषेधस्य । एष तावदेव कारणाद्विधवानियोगः । अस्य प्रतिषेधः ॥ ९।६३ ॥

	नान्यस्मिन् विधवा नारी नियोक्तव्या द्विजातिभिः ।
	अन्यस्मिन् हि न्युञ्जाना धर्मं हन्युः सनातनम् ॥ ९।६४ ॥
	नोद्वाहिकेषु मन्त्रेषु नियोगः कीर्त्यते क्वचित् ।

लिङ्गतो वचनतो वा,

	न विवाहविधावुक्तं विधवावेदनंपुनः ॥ ९।६५ ॥

विवाहविधिः शास्त्र इत्यर्थः ।

	अयं द्विजाइर्हि विद्वद्भिः पशुधर्मो विगर्हितः ।
	मनुष्याणाम् अपि प्रोक्तो वेने राज्यं प्रशासति ॥ ९।६६ ॥
	स महीम् अखिलां भुञ्जन् राजर्षिप्रवरः पुरा ।
	वर्णानां संकरं चक्रे कामोपहतचेतनः ॥ ९।६७ ॥
	तदा प्रभृति यो मोहात् प्रमीतपतिकां स्त्रियम् ।
	नियोजयत्यपत्यार्थे तं विगर्हन्ति साधवः॥ ९।६८ ॥

इमे नियोगप्रतिषेधार्थाः सपुराकल्पाः पञ्चश्लोकाः । उक्तप्रतिषिद्धत्वाच्च नियोगस्य विकल्पः । अनयोस्तु स्मृत्योः कतरा ज्याससीति । किं नः । एतेन शक्यते त्वेतदेवं वक्तुम् । उभयत्राभ्युदयः, येनैकत्रापत्यम्, अन्यत्र संयमः । उभयं च विशेषतः संस्कृतम्, यतो नियोगो ऽप्यभ्युदयाय । न हि मृतस्य जीवतो वा पत्युर्नियोक्तुः [वा] काचिदिन्द्रियप्रीतिरस्ति, नापि पित्रादीनाम् । विधानसामर्थाच्च पित्रादीनाम् अपि योग्याभ्युदयायेति गम्यते । प्रतिषेधोपदेशसामर्थाच्चानियोगे ऽप्यनत्ययः । विधवानियोगसाम्याच्च तत्प्रकरण एवायं कन्यानियोगः शिष्यते ॥ ९।६४–६८ ॥

	यस्या म्रियेत कन्याया वाचा सत्ये कृते पतिः ।
	ताम् अनेन विधानेन निजो विन्देत देवरः ॥ ९।६९ ॥

विधानं विधिर्विवाहो यथोक्तः, विन्देतेति वचनात् । इतरथा ह्यनूढाम् उपगच्छतः कन्यादूषणम् उपपतं स्यात् । निय्मार्थश्चैवम् आरम्भः । एतस्मादेव च लिङ्गात् प्राग् विवाहात् वाक्प्रदानम् अस्ति, यस्मिन् निर्वृत्ते मृते भर्तरि सान्यस्मै दीयेत ॥ ९।६९ ॥

	यथाविध्यधिगम्यैनां शुक्लवस्त्रां शुचिव्रताम् ।
	मिथो भजेताप्रसवात् सकृत् सकृदृतावृतौ ॥ ९।७० ॥

यथाविध्यधिगम्यैनां विधिवदूढाम् । शुक्लवस्त्राम् इति नियमः । शुचिव्रतां मनोवागादिसंयताम् । मिथो भजेताप्रसवात् सकृत् सकृदृतावृतौ । कायसामान्याद्विधवानियोगे ऽप्येवम् एव स्यात् । पूर्वं च घृता[क्तत्वादि यदुक्तं] तदिह सर्वं स्यात्, समानत्वान् नियोगस्य ॥ ९।७० ॥

	न दत्वा कस्यचित् कन्यां [पुनर्दद्याद्विचक्षणः ।
	दत्वा पुनः] प्रयच्छन् हि प्राप्नोति पुरुषानृतम् ॥ ९।७१ ॥

"सहस्रं पुरुषानृतम्" इति । दत्वान्यस्य कस्यचिद्दानाशङ्कया प्रतिषेधानुवादो ऽयम् ॥ ९।७१ ॥

	विधिवत् प्रतिहृत्यापि त्यजेत् कन्यां विगर्हिताम् ।
	व्याधितां वि[प्रदुष्टां वा छद्मना चोपपादिताम् ॥ ९।७२ ॥

प्रतिगृ]हीतापि सत्येव निमित्ते त्याजा (?) नान्यत्र "निष्क्रयविसर्गाभ्याम्" इति वचनात् । अतो ऽस्याः त्यागनिमित्तैर्विना यथाकामं न त्यागो ऽस्ति, यथोच्छिष्टद्रव्याणाम् ॥ ९।७२ ॥

	यस्तु दोषवतीं कन्या[म् अनाख्यायोपपादयेत् ।
	तस्य तद्वितथं कुर्या]त् कन्यादानं दुरात्मनः ॥ ९।७३ ॥

छद्मनोपपादिता त्याज्येत्यस्यायम् अनुवादः कारणतस्त्यागे दोशा(?)भावप्रदर्शनार्थम् ॥ ९।७३ ॥

	विधाय वृत्तिं भार्यायाःप्रवसेत् कार्यवा[न् नरः ।
	अवृत्तिकर्षिता हि स्त्री प्रदुष्येत् स्थितिमत्यपि] ॥ ९।७४ ॥

कार्यार्थं नियमेन ग्रासाच्छादनप्रविधानं कुर्याद्भार्यायाः । अस्य नियमविधेरर्थवाद उत्तरः श्लोकार्धः । कार्यवतश्च मनुष्यस्य प्रवासोपदेशाद्विना कार्येण भार्यां मुक्त्वान्यत्र गमनं प्रतिषेधति ॥ ९।७४ ॥

	विधाय प्रोषिते वृत्तिं जीवेन् नियमम् आस्थिता ।
	प्रोषिते त्वविधायैव जीवेच्छिल्पैरगर्हितैः ॥ ९।७५ ॥

एतस्याम् अवस्थायाम् अगर्हितशिल्पजीवनम् अभ्यनुज्ञायते तस्या जालिकादिकरणम् । एतेन विधवाया अजातपुत्राया वृत्त्युपायो व्याख्यातः । गर्हितं च वस्त्रनिर्णेजनादि । प्रवासप्रयोजनविशेषेण तदाजीवनापेक्षया कालविकल्पम् इदानीं दर्शयति ॥ ९।७५ ॥

	प्रोषितो धर्मकार्यार्थं प्रतीक्ष्यो ऽष्टौ नरः समाः ।
	विद्यार्थं षड् यशो ऽर्थं वा कामार्थं त्रींस्तु वत्सरान् ॥ ९।७६ ॥

अगर्हितेनाजीवेदिति । अविधायेत्यधिकारात् । तस्या एवायं कालनियमः, अगर्हितशिल्पजीवनेन । ऊर्ध्वं तु कालादेतस्माद्गर्हितेनापि जीवेच्छिल्पेन । एवं च विरुद्धशिल्पप्रतिप्रसवो ऽयं विज्ञेयः । धर्मकार्यं गुरुवचनादि । कामार्थं रूपाजीवनानुगमः । न तु व्यभिचारः, प्रतीक्ष्यो ऽष्टौ नरः समाः इत्येवमादिवचनाद्, येन शास्त्रविरुद्धस्तासां व्यतिक्रमः, अत्यन्तं संयमोपदेशात् । तथा च सति विधवानियोग एव तावत् कथंचिल् लब्धः, कुत एव व्यभिचारः । अन्यस्त्वाह: अत ऊर्ध्वं व्यभिचारदोषाभावः, प्रतिप्रसवसामर्थ्यात् । न तु नियमेन व्यभिचारोपदेशः । न हि प्रोषिते ऽन्योढायोगो ऽस्ति यतो गुरुनियुक्तापत्यार्थं प्रवर्तते । एवं च सत्यत्यन्तम् अजीवन्त्याः प्राणवृत्तिमात्रार्थो रहसिजन्यो वा व्यभिचारमात्रप्रतिप्रसवो ऽयं विज्ञेयः । "या पत्या वा परित्यक्ता" इत्येवं परित्यागोपायजन्यपौनर्भवविषयः । तत् त्वेतदत्यन्तशास्त्रविरोधादयुक्तम् । अपरे त्विदं मनुष्याणाम् एव प्रवासकालनियमार्थं वर्णयन्ति । अतः परं प्रोषितस्यावस्थाने धर्मार्थम् अपि प्रत्यवायः स्यादिति । यो ऽयम् अन्यार्थे वाक्ये सामर्थ्यगम्यो ऽर्थः, न तु शब्दार्थतया शक्यः कल्पयितुम् ॥ ९।७६ ॥

	संवत्सरम् उदीक्षेत द्विषाणां योषितं पतिः ।
	ऊर्ध्वं संवत्सरात् त्वेनां दायं हृत्वा न संवसेत् ॥ ९।७७ ॥

न संवसेदित्युपगमनिवृत्तिः न निर्वासनम् । पातके ऽपि तस्याः [तन् न] युक्तं "निरुन्ध्यादेकवेश्मनि" इति तत्र प्रायश्चित्तोपदेशात् । अन्यस्तु त्यागम् एवाह । एवं च सति त्यजतो नातिदोषः कारणोपदेशात् । न त्वन्यत्र । सर्वश्च स्त्रीत्यागः प्राग् अग्न्याधेयात् विज्ञेयः, नोत्तरत्र, तया सार्धम् अस्य प्रजाकर्मसहत्वोपदेशादिति कश्चित् ॥ ९।७७ ॥

	मत्तं या वा प्रमत्तं वा रोगर्तं वातिवर्तते ।
	सा त्रिमासान् परित्याज्या विभूषणपरिच्छदा ॥ ९।७८ ॥

अत्रासंभोगस्त्यागः, न हि निर्वासनम् ॥ ९।७८ ॥

	उन्मत्तं पतितं व्यङ्गम् अबीजं पापरोगिणम् ।
	न त्यागो ऽस्ति द्विषाणाया न च दायापवर्तनम् ॥ ९।७९ ॥

अत्र निमित्ते ऽत्याग एव तस्याः ॥ ९।७९ ॥

	मद्यपासत्यवृत्ता च प्रतिकूला च या भवेत् ।
	व्याधिता वाधिवेत्तव्या हिंस्रार्थघ्नी च सर्वदा ॥ ९।८० ॥

अत्र कश्चिदाह: सत्यपि जात्यर्थाविशेषे "देवानाम् अश्नता हविः" इति लिङ्गात् पुंस एव ब्राह्मणस्य सुरापानप्रतिषेधो नियमन गम्यते, ब्राह्मण्यास्तु क्xअत्रियवैश्यवदप्रतिषेधस्तल्लिङ्गाद्विज्ञायते । तथा च तद्वधे क्षत्रियवैश्यवधप्रायश्चित्तम् उपपातकं वक्ष्यति । उपस्पर्शने च शूद्रसाम्यम् । स्त्रीशूद्रोच्छिष्टभक्षणे च । स्मृत्यन्तरे च परिसंख्यातं तासां पातकम् । "ब्रूणहनि हीनवर्णसेवायां च स्त्री पतति" । श्रुतौ च शतकुम्भासुरासंप्रदानं विहितम् । स्त्रीश्राद्धे विशेषः । "प्रति[षि]द्धापि चेद्या तु मद्यम् अभ्युदयेष्वपि" इति वचनान् मद्यपानं सर्वस्त्रीणां प्रतिषिद्धम्, न तु विशिष्टसुरायाः । द्विजातिस्त्रीणां क्षत्रियवैश्यवत् । एवं च सति नियमपक्षमात्रायाः स्वयं गुरुवचनेन [वा प्रतिषिद्धाया मद्यपाने ऽध्]इवेदनं तस्या वेदितव्यम् इति । तदयुक्तम् । "पतत्यर्धं शरीरस्य यस्य भार्या सुरां पिबेत्" इत्यादिस्मृत्यन्तरदर्शनात् । "देवानाम् अश्नता हविः" इत्यस्यार्थवादार्थत्वाच्च । ब्राह्म[ण्यापि] सुरापानं न कर्तव्यम् इति । अधिवेदनं नाम तदुपर्यन्या[वि]वाहः । एतेष्वपि च निमित्तेषु धर्महानौ; न नियमेनाधिवेदनम्; तत्र हि प्रायश्चित्तैरर्ध[पाप]हानिः तासां [शक्यत्वात्] ऋजूकर्तुम् ॥ ९।८० ॥

	वन्ध्याष्टमे ऽधिवेद्याब्दे दशमे तु मृतप्रजा ।
	एकादशे स्त्रीजननी सद्यस्त्वप्रियवादिनी ॥ ९।८१ ॥

धर्महानौ सत्याम् । एतदासाम् अधिवेदननियमतो विज्ञेयम्, येन जातपुत्रस्याधिकारः श्रौतेषु । अप्रियवादिन्यास्त्वनित्यम् अधिवेदनम्, जातपुत्रत्वे सति तया सहाधिकृतत्वात् कर्मसु ॥ ९।८१ ॥

	यारोगिणी स्यात् तु हिता संपन्ना चैव शीलतः ।
	सानुज्ञाप्याधिवेत्तव्या नवमान्या हि कर्हिचित् ॥ ९।८२ ॥

अस्याश्चावमानप्रतिषेधादितरा न केवलम् अधिवेद्याः, किं तर्हि शिष्ट्यर्थम् परिभाष्याश्च ॥ ९।८२ ॥

	अधिविन्ना तु या नारी निर्गच्छेद्रुषिता गृहात् ।
	सा सद्यः संनिरोद्धव्या त्याज्या वा कुलसंनिधौ ॥ ९।८३ ॥

उक्तेषु निमित्तेष्वधिविन्नाया निर्गतायाः क्रोधेन, त्यागः श्रुतिकर्माधिकाराविरोधे कुलसंनिधौ, असंभोगो वा त्यागः संनिरोधो वा तस्याः । अपरे तु प्रजाकर्मसहत्वनिवृत्त्यर्थम् इदं त्यागवचनं कथयन्ति श्रौतकर्माविरोधेन ॥ ९।८३ ॥

	प्रतिषिद्धापि चेद्या तु मद्यम् अभ्युदयेष्वपि ।
	प्रेक्षासमाजं गच्छेद्वा सा दण्ड्या कृष्णलानि षट् ॥ ९।८४ ॥

प्रतिषेधो मद्यपानस्य न प्रेक्षासमाजगमने । अथ वा प्रसङ्गनिवृत्त्यर्थम् । एवं च सति दण्डस्याल्पत्वादप्रतिषेधे ऽस्त्यनुज्ञालेशो ऽभ्युदयादिना निमित्तेन । तच्च मद्यम् असुरा द्विजातिस्त्रीणां विज्ञेयम् । तथा च सति पूर्वत्राप्यधिवेदननिमित्तेन मद्यपान एषैव व्याख्या "मद्यपासत्यवृत्ता च" इत्यत्र । इतरवर्णविषयं चैतत्प्रतिषेधरूपं विज्ञेयम् ॥ ९।८४ ॥

	यदि स्वाश्चापराश्चैव विन्देरन् योषितो द्विजाः ।
	तासां वर्णक्रमेण स्याज् जैष्ठ्यं पूजा च वेश्मनि ॥ ९।८५ ॥

"इमाः स्युः क्रमशो ऽपराः" इत्येतत्क्रमेणैव दारकर्मोक्तम् । इह तूत्सृज्येति क्रमेणाद्यूढानां वर्णक्रमेणैव ज्यैष्ठ्यादि स्यात् । प्रयोजनम् अस्य दायविभागः । पूजा चैतेनैव च सवर्णानाम् अनुक्रमेणैव ज्यैष्ठ्यं विज्ञेयम्, न तु जन्मना ॥ ९।८५ ॥

	भर्तुः शरीरशुश्रूषां धर्मकार्यं न नैत्यकम् ।
	स्वा स्वैव कुर्यात् सर्वेषां नास्वजातिः कथंचन ॥ ९।८६ ॥

अग्निशरणोपलेपनादिधर्मकार्यं यत् स्त्रिया कर्तव्यं तद्गृह्यते । पुरुषस्यापि धर्मकार्यप्रवृत्तस्यैवोपस्पर्शनदानादिलक्षणा शरीरशुश्रूषा धर्मकार्यसाहचर्याद्गृह्यते । न तु पादनिर्णेजनादिस्वरूपा, धर्मकार्येणासरूपत्वात् ॥ ९।८६ ॥

	यस्तु तत् कारयेन् मोहात् स्वजात्या स्थितयान्यया ।
	यथा ब्राह्मणचण्डालः पूर्वदृष्टस्तथैव सः ॥ ९।८७ ॥

शुश्रूषानियमार्थवादो ऽयम् । एवं च सति नान्यया कार्यः । यस्तु व्यतिक्रमे वर्तते तस्यायम् निन्दार्थवादः केनचित् सामान्येन ॥ ९।८७ ॥

	उत्कृष्टायाभिरूपाय वराय सदृशाय वा ।
	अप्राप्ताम् अपि तां तस्मै कन्यां दद्याद्यथाविधि ॥ ९।८८ ॥

आत्मनो विद्यादिभिरुत्कृष्टकारणैरुत्कृष्टायाभिरूपाय वराय तदभावे सदृशाय वा । ऋज्वन्यत् । "उत्तमैरुत्तमैर्नित्यं संबन्धान् आचरेत्" इत्यत्रोक्तम् अप्येतत् सदृशदानार्थं पुनरारभ्यते । एवं च गुणहीने ददतः प्रत्यवायः । तथा चेदम् अनूद्यते ॥ ९।८८ ॥

	कामम् आ मरणात् तिष्ठेद्गृहे कन्यर्तुमत्यपि ।
	न चैवैनां प्रयच्छेत् तु गुणहीनाय कर्हिचित् ॥ ९।८९ ॥

अनेन चाप्राप्तकालदानेन परस्याप्राप्तकालस्य कन्याप्रतिग्रहो ऽनुमीयते । येन प्राप्नोत्यप्राप्तां न प्रतिग्रहीष्यति । अर्थगृहीतत्वाच्च प्राप्तकालसंयोगस्याप्राप्ते काले दानकीर्तनं नार्थवादिक्रियते ॥ ९।८९ ॥

	त्रीणि वर्षाण्युपासीत कुमार्यृतुमती सती ।
	[ऊर्ध्वं तु काला]देतस्माद्विन्देत सदृशं पतिम् ॥ ९।९० ॥

कन्याया अयम् उपदेशः । सा च द्वादशवर्षर्तुं पश्यतीति स्मर्यते । यत एतस्मात् कालादूर्ध्वं वर्षत्रयं स्वयंवरात् ग्रहणं तस्याः । ऊर्ध्वं तु ॥ ९।९० ॥

	अदीयमाना भर्तारम् अधिगच्छेद्यदि स्वयम् ।
	नैनः किंचिदवाप्नोति न च यं साधिगच्छति ॥ ९।९१ ॥

यं वरं स्वयं कन्याधिगच्छति तस्यादोषार्थं कन्याया अदोषवचनम् ॥ ९।९१ ॥

	अलंकारं नाददीत पित्र्यं कन्या [स्वयंवरा ।
	मातृकं भ्रा]तृदत्तं वा स्तेयं स्याद्यदिदं हरेत् ॥ ९।९२ ॥

अन्ये त्वेवम् इमं श्लोकं पठन्ति: "नाददीत त्वलंकारं पित्र्यं कन्यास्वयंवरे, मातृकं भ्रातृदत्तं वा स्तेनः स्याद्यदि तं हरेत्" । एवं चापाठे पुरुषविषयः स्लोको भवति ॥ ९।९२ ॥

	पित्रे न दद्याच्छुल्कं तु कन्याम् ऋतुमतीं हरन् ।
	स च स्वाम्यादतिक्रामेदृतूनां प्रतिरोधनात् ॥ ९।९३ ॥

स्मृत्यन्तरेष्वयं श्लोको न त्वत्र समाम्नायते ॥ ९।९३ ॥

	त्रिंशद्वर्षोद्वहेत् कन्यां हृद्यां द्वादशवर्षिकीम् ।
	त्र्यष्टवर्षो ऽष्टवर्षां वा धर्म सीदति सत्वरः ॥ ९।९४ ॥

गुरुणानुमत् इयता कालेन यवीयसीम् उद्वहेत् कन्याम् ॥ ९।९४ ॥

	देवदत्तां पतिर्भार्यां विन्दते नेच्छयात्मनः ।
	तां साध्वीं बिभृयान् नित्यं देवानां प्रियम् आचरेत् ॥ ९।९५ ॥

स्वप्रयत्नादृते पित्रोपनीता देवदत्ता भवति, स्वव्यापारपाप्ता वा । उपदेशप्रयोजनं तां साध्वीं द्विषतीम् अपि द्वेष्यां च सतीं बिभृयात् । येनेदृश्या सहधर्मचारिण्या यजमानेन हविः प्रत्तं देवताभिः प्रतिगृह्यते । प्रसवशुद्धा च सा देवपितृमौष्याणाम् अनृण्ये हि निमित्तम् भवति । यतस्ताम् ईदृशीं द्वेष्यतादिभिरपि कारणैर्न परित्यजेत् । येन ॥ ९।९५ ॥

	प्रजनार्थं स्त्रियः सृष्टाः सन्तानार्थं च मानवाः । 
	तस्मात् साधारणो धर्मः श्रुतौ पत्न्या सहोदितः ॥ ९।९६ ॥

एवम् अनयोः प्रजासहत्ववत् कर्मसहत्वं स्मर्यते । येनातस्तां न परित्यजेदधिकारानुग्रहाय ॥ ९।९६ ॥

	कन्यायां दत्तशुल्कायां म्रियेत यदि शुल्कदः ।
	देवराय प्रदातव्या यदि कन्यानुमन्यते ॥ ९।९७ ॥

केनचिद्विशेषेणास्य पुनरारम्भः । एवं च सति "यस्या म्रियेत कन्याया वाचा सत्ये कृते पतिः" इत्युक्तं तददत्तशुल्काया विधानं स्यात् । देवरग्रहणाच्च पुनः सपिण्डनिवृत्तिर्गम्यते । युक्ता च तन्निवृत्तिः । सा हि क्रीतत्वात् तद्द्रव्याभिसंबन्धिन्येव देवरे ऽभ्यनुज्ञातुं युक्ता, शुल्कपण्यत्वात् तस्याः ॥ ९।९७ ॥

	आददीत न शूद्रो ऽपि शुल्कं दुहितरं ददन् ।
	शुल्कं हि गृह्णन् कुरुते छन्नं दुहितृविक्रयम् ॥ ९।९८ ॥

न शूद्रो ऽपीति वचनात् शुल्कग्रहणं दोषवदित्येतद्दर्शयति । न तु शूद्रस्य प्रतिषेधः ॥ ९।९८ ॥

	एतत् तु न परे चक्रुर्नापरे जातु साधवः ।
	यदन्यस्याभ्यनुज्ञाय पुनरन्यस्य दीयते ॥ ९।९९ ॥

अनेन दानम् अन्यत्र नास्ति । प्रकृतापेक्षम् एतत् ॥ ९।९९ ॥

	नानुशुश्रुम जात्वेतत् पूर्वेष्वपि हि जन्मसु ।
	शुल्कसंज्ञेन मूल्येन छन्नं दुहितृविक्रयम् ॥ ९।१०० ॥

एवं च सति शुल्कदोषान् नियोगो ऽपि सपिण्डे नास्ति । अतो देवराभावपक्षे नियतः प्रजनविभागः ॥ ९।१०० ॥

	अन्योन्यस्याव्यभिचारो भवेदामरणान्तिकः ।
	एष धर्मः समानेन ज्ञेयः स्त्रीपुंसयोः सुभः ॥ ९।१०१ ॥

अव्यभिचारो ऽन्योपगमपरित्यागः स्त्रियाः । न तु पुरुषस्य स्त्रीवदन्योपगमप्रतिषेधः । "तस्मादेकस्य बह्व्यो जाया भवन्ति नैकस्या बहवः सह पतयः" इति स्रुतिः । स्त्रियास्तु पुरुषान्तरसंकल्पेनापि व्यभिचार इत्युतं च । एवं सति ॥ ९।१०१ ॥

	तथा नित्यं यतेयातां स्त्रीपुंसौ तु कृतक्रियौ ।
	यथा नातिचरेतां तौ वियुक्तावितरेतरम् ॥ ९।१०२ ॥

विहितस्य स्त्रीपुंधर्मस्यानेकप्रकारस्यास्मिन् प्रकरणे तदनुष्ठानादरार्थम् इदम् उक्तानुकीर्तनम् ॥ ९।१०२ ॥

	एष स्त्रीपुंसयोरुक्तो धर्मो वो रतिसंहितः ।
	आपद्यपत्यप्राप्तिश्च दायधर्मं निबोधत ॥ ९।१०३ ॥

पूर्वयोः प्रकरणयोरुपसंहारोपन्यासवचनम् इदं श्रोतृसंबोधनार्थम् ॥ ९।१०३ ॥

	ऊर्ध्वं पितुश्च मातुश्च समेत्य भ्रातरः सह ।
	भजेरन् पैतृकं रिक्थम् अनीशास्ते हि जीवतोः ॥ ९।१०४ ॥

तदनुज्ञाता जीवद्पितृमातृका अपि धर्मकार्यापेक्षया भजेरन्न् इत्येतदर्थादापद्यते । तथा च गौतम आह: "जीवति चेच्छति पितरि" इति । मातुरपि चोर्ध्वं तदीयद्रव्यविभागः पाक्षिको विज्ञेयो भगिनीभिः सह ॥ ९।१०४ ॥

	ज्येष्ठ एव तु गृह्णीयात् पित्र्यं धनम् अशेषतः ।
	शेषास्तम् उपजीवेयुर्यथैव पितरं तथा ॥ ९।१०५ ॥

एष कारणतः पाक्षिको ऽविभागो विज्ञेयः । [यदि तत् कार]णं न स्यात् तदा ज्येष्ठमध्यमकनिष्ठानां विभागम् अनेकप्रकारं वक्ष्यति । ज्येष्ठग्रहणपक्षे चायम् अर्थवादो भवति ॥ ९।१०५ ॥

	ज्येष्ठेन जतमत्रेण पुत्री भवति मानवः ।
	[पितॄणाम् अनृणश्चैव स तस्मात्] सर्वम् अर्हति ॥ ९।१०६ ॥

यतश्च,

	यस्मिन्न् ऋणं संनयति येन चानन्त्यम् अश्नुते ।
	स एव धर्मजः पुत्रः कामजान् इतरान् विदुः ॥ ९।१०७ ॥

स शिष्टः स्यात् । अविभागपक्षे चेयं ज्येष्ठस्य कनीयस्सु वृत्तिरुच्यते ॥ ९।१०७ ॥

	पितेव [पालयेत् पुत्राञ् ज्येष्ठो ब्रातॄन्] यवीयसः ।
	पुत्रवच्चापि वर्तेत ज्येष्ठे भ्रातरि धर्मतः ॥ ९।१०८ ॥

येनैवंगुणः,

	ज्येष्ठः कुलं वर्धयति विनासयति (?) वा पुनः ।

अनेवंगुणः, तस्मात् कारणात् ।

	ज्येष्ठः पूज्यतमो लोके

अतश्चासौ,

		ज्येष्ठः सद्भिरगर्हितः ॥ ९।१०९ ॥

एवं च सति,

	यो ज्येष्ठो ज्येष्ठवृत्तिः स्यान् मातेव स पितेव च ।
	अज्येष्ठवृत्तिर्यस्तु स्यात् स संपूज्यस्तु बन्धुवत् ॥ ९।११० ॥

गुरुकार्यनिवृत्त्यर्थम् इदं बन्धुवचनम् । तथा च सति ॥ ९।११० ॥

	एवं सह ससेयुर्वा पृथग् वा धर्मकाम्यया ।
	पृथग् विवर्धते धर्मस्तस्माद्धर्म्या पृथक्क्रिया ॥ ९।१११ ॥

अत्र कारणम् इदम् उच्यते । यदि ज्येष्ठो गुणवत्तया धर्माधिकारार्हो भवति, इतरे चानधिकृता असमर्थाश्च धर्मानुष्ठाने, अतो ऽयम् अविभागो द्रष्टव्यः । यदि त्वज्येष्ठवृत्तिर्ज्येष्ठः स्यात् गुणवान् अपि सन् गतो (?) ऽसमर्थेष्वपि धर्मानुष्ठाने कनीयस्सु अयम् अविभागो न स्यात् । उक्तं हि "यो ज्येष्ठो ज्येष्ठवृत्तिः स्यात्" इति । तथा "ज्येष्ठवृत्तिर्यस्तु स्यात्" इति च । एवं च सति धर्मानुष्ठानसमर्थेष्वधिकारार्हेषु कनीयस्सु दण्डापूपिकया प्रतिषिद्ध एवायम् अविभागो द्रष्टव्यः, सत्यपि ज्येष्ठस्य गुणवत्त्वे ज्येष्ठवृत्तित्वे च । तथा चोक्तम् "तस्माद्धर्म्या पृथक्क्रिया" इति । न च धर्म्ये विभागे सत्यविभागो युक्तः कारणोपदेशात् । तथा च तदुक्तम् एव । एतेन पितापुत्रविभागो व्याख्यातः । तुल्यहेतुत्वात् । न चायं नास्तीति मन्तव्यः "ऊर्ध्वं पितुर्" विभागोपदेशात् । यस्माद्वक्ष्यति, "न तत्सुतैर्भजेत् सार्धम्" इति । ततो लिङ्गात् पितापुत्रयोर्विभागो विज्ञेयः । यतश्च सर्वेष्वधिकारार्हेषु धर्मानुष्ठानसमर्थेषु च धर्म्या पृथक्क्रिया । अत इदम् उच्यते ॥ ९।१११ ॥

	ज्येष्ठस्य विंश उद्धारः सर्वद्रव्याच्च यद्वरम् ।
	ततो ऽर्धं मध्यमस्य स्यात् तुरीयं तु यवीयसः ॥ ९।११२ ॥

ज्येष्ठस्य विंशतिभागः सर्वद्रव्येषु च यद्वरम् । मध्यमस्य ततो ऽर्धं चत्वारिंशद्भागः । वरद्रव्यानन्तरश्चोद्धारो मध्यमस्य । एवं चतुर्थस्त्वशीतिभागो यवीयसः सर्वद्रव्येभ्यश्च हीनः उद्धारः । "द्रव्येभ्यश्च वरं वरम्" इत्यस्मिन् पाठे मध्यमकनिष्ठयोस्तदनुरूपैवांशकल्पना विज्ञेया । एवं च मध्यगा उद्धृत्य यदन्यच्छिष्यते तस्य समो विभागः कार्यः । त्रयाणां चायं समगुणानां विभागविधिः, त्रयाणाम् उद्धारदर्शनात् । अयम् अपरो विभागः ॥ ९।११२ ॥

	ज्येष्ठश्चैव कनिष्ठश्च संहरेतां यथोदितम् ।
	ये ऽन्ये ज्येष्ठकनिष्ठाभ्यां तेषां स्यान् मध्यगं धनम् ॥ ९।११३ ॥

बहुपुत्रस्य ज्येष्ठकनिष्ठयोर्गुणवतोर्यथोक्तम् उद्धृत्य निर्गुणानां बहूनाम् अपि मध्यमानां गुणवतो मध्यमस्य यश्चत्वारिंशद्भाग उक्तो ऽनन्तरश्लोके स बहुभिरपि च मध्यमैर्विभजनीयः । समगुणानां तु मध्यमानां सर्वेषाम् एकैकस्य पूर्ववच्च[त्वा]रिंशद्भाग उद्धार्यः ॥ ९।११३ ॥

	सर्वेषां धनजातानाम् आददीताग्र्यम् अग्रजः ।
	यच्च सातिशयं किंचिद्दशतश्चाप्नुयाद्वरम् ॥ ९।११४ ॥

धनजाताद्धनजाताद्यच्छ्रेष्ठं यच्चैकम् अपि सातिशयं सर्वस्माच्च धनजाताद्दशभागः । एतज् ज्येष्ठस्योद्धृत्य पूर्ववदन्यत् समधा विभजेरन् । यत्रैव च ज्येष्ठो महागुणः इतरे च गुणहीनाः तत्रायं विधिः सामर्थ्याद्विज्ञेयः । तथा चोत्तरश्लोके चैतम् अर्थं स्फुटीकरिष्यत्येव । अपरे तु "दशतश्चाप्नुयाद्वरान्" इति द्वितिया(?)बहुवचनं पठन्ति । गा अश्वान् वा तथा चैतद्दश पशव एव स्मृत्यन्तरे विशेषिताः "दशकं पशूनां नैकशफद्विपदानाम्" इति ॥ ९।११४ ॥

	उद्धारो न दशस्वस्ति सं[पन्नानां स्व]कर्मसु ।
	यत् किंचिदेव देयं तु ज्यायसे मानवर्धनम् ॥ ९।११५ ॥

पूर्वश्लोके य उद्धारो ज्येष्ठस्योक्तः स निवर्त्यते । उद्धारो दशस्वपि पशुषु नास्ति ज्येष्ठस्य, प्राग् एवान्यत्र यथो[क्तधनजातादिषु । यन्]निमित्तेनायं ज्येष्ठांशापवादस्तं दर्शयति । संपन्नानां स्वकर्मसु तद्भ्रातॄणाम् । एवं वैषाम् अध्ययनविज्ञाने कर्मसंपद्वचनादर्थगृहीते । एतदपि [ज्ञेयम्] । यत् किंचिदेव देयं तु ज्यायसे मानवर्धनं नोद्धारः पूर्वः । तथा च समगुणेषु भ्रातृष्वयं विभागो विज्ञेयः । उद्धारग्रहणपक्षे चेदम् उच्यते ॥ ९।११५ ॥

	एवं समुद्धृतोद्धारे समान् अंशान् प्रकल्पयेत् ।
	उद्धारे ऽनुद्धृते त्वेषाम् इयं स्यादंशकल्पना ॥ ९।११६ ॥

एवं यथोक्तन्यायाविरोधेनोद्धृत्य शिष्टस्य समो विभागः ॥ ९।११६ ॥

	एकाधिकं हरेज् ज्येष्ठः पुत्रओ ऽध्यर्धं ततो ऽनुजः ।
	अंशम् अंशं यवीयांस इति धर्मो व्यवस्थितः ॥ ९।११७ ॥

गुणाधिके ज्येष्ठे ईषद्प्रकृष्टगुणे च तदनन्तरजे तदवरेषु च ताभ्यां निकृष्टगुणेषु समेषु वायं विभागः सामर्थ्याद्विज्ञायते । "समेत्य भ्रातरः सह" इति वचनात् प्रतिषिद्धं भगिनीभ्यः पित्र्यधनांशदानम् । इष्यते च तासाम् अनूढतया निमित्तेन तत्प्राप्तिः । यत इदं तदपवादार्थम् आरभ्यते ॥ ९।११७ ॥

	स्वेभ्यो ऽंशेभ्यस्तु कन्याभ्यः प्रदद्युर्भ्रातरः पृथक् ।
	स्वात् स्वादंशाच्चतुर्भागं पतिताः स्युरदित्सवः ॥ ९।११८ ॥

अनूढानां भगिनीनां नियमेन दानम् इदम् उच्यते, सान्तानिकादिदानवत् । "पतिताः स्युरदित्सवः" इति वचनात् । एतच्च स्वांशतो न समुदायतः । उद्वाहमात्रप्रयोजनं देयं स्वधर्मानुपरोधेन, न चतुर्भागो यथाश्रुतः । एवं हि बहुभ्रातृकाणाम् अल्पत्वाच्च कन्यानां धनं बहुतरम् आपद्येत, द्व्येकयोश्च भ्रात्रोर्बह्वीनां भगिनीनां दाने निर्धनत्वं प्रसज्येत । न चैतदिष्टम्, "धर्म्या पृथक्रिया" इति वचनात् । अथ वा "प्रदद्युर्भ्रातरः पृथक्" इत्यत्र श्लोकपदे पृथग्वचनात् भिन्नमातृका एवैते सोदर्याभ्यो भगिनीभ्यः पूर्ववद्दद्युरिति ॥ ९।११८ ॥

	अजाविकं चैकशफं न जातु विषमं भजेत् ।
	अजाविकं तु विषमं ज्येष्ठस्यैव विधीयते ॥ ९।११९ ॥

अजाविकं तु विभागकाले यदि विअमसंख्यया विभक्तुम् अशक्यं तज् जेष्ठस्यैव स्यात् । न तदन्यस्य द्रव्यांशपातेन समतां नयेत्, विरीय वा तन्मूल्यं खण्डयेत् ॥ ९।११९ ॥

	यवीयाञ् ज्येष्ठभार्यायां पुत्रम् उत्पादयेद्यदि ।
	समस्तत्र विभागः स्यादिति धर्मो व्यवस्थितः ॥ ९।१२० ॥

ज्येष्ठांशापवादार्थो ऽयम् आरम्भः । एवं च ज्येष्ठापत्यतया तदंशाधिको भागो न स्यात्, गुणवतो ऽपि कनीयसोत्पन्नत्वात् क्षेत्रजत्वाच्च । नाप्यर्धांशः, किं तर्हि "समस्तत्र विभागः स्यात्" । केन, पितृव्येन पितुः कनीयसोत्पादकेनेति । अयं च नियुक्तासुतः क्षेत्रजो विज्ञेयः । अनियुक्तासुतस्य त्वनंशार्हत्वम् एव वक्ष्यते । ज्येष्ठपुत्रस्य तु गुणवतः पितुरिव सोद्धारो धणांश इत्येतदपि च सामर्थ्याद्गम्यते ॥ ९।१२० ॥

	उपसर्जनं प्रधानस्य धर्मतो नोपपद्यते ।
	पिता प्रधानः प्रजने तस्माद्धर्मेण तं भजेत् ॥ ९।१२१ ॥

अयं पूर्वश्लोकार्थवादः । उपसर्जनम् अप्रधानं पितुः कनीयान् भ्राता क्षेत्रजस्योत्पादयिता, यस्मादतः प्रधानस्य ज्येष्ठस्य भ्रातुः समांशम् इत्येतद्धर्मतः शास्त्रतो नोपपद्यते । तथा चोक्तं ज्येष्ठस्यांशदानम् । एवं च सति पिता प्रधानो ऽपत्यप्रजने । तथा च वक्षत्य् औरसप्राधान्यम्, न चायं क्षेत्रजः पित्रा जातः । तस्माद्दर्मेण तं भजेत्: धर्म पूर्वश्लोकशास्त्रम्, "समस्तत्र विभागः स्यात्" इत्येतत् । केचित् "अर्धेन तं भजेत्" इति पठन्ति । तदयुक्तम्, पूर्वोक्तव्याघातप्रसङ्गात् । न चात्र विकल्पो युक्तः, अविधित्वादस्य । अविधित्वं च पूर्वश्लोकार्थवादत्वादिति । अथ वोपसर्जनं क्षेत्रजः प्रधानस्यौरसस्य् समांश इति एतद्धर्मतो नोपपद्यते । तथा च वक्ष्यति "एक एवौरसः पुत्रः पित्र्यस्य वसुनः प्रभुः" इति । यतश्च पिता प्रधानः प्रजने न चायं तेन जातः, तस्मादस्य समांशतैव युक्ता । पूर्वशास्त्र [समं] पितृदानं ततः । अथ वोपसर्जनं क्षेत्रजः प्रधानस्य क्षेत्रिणः समांशम् इत्येतद्धर्मतो नोपपद्यत इति । अन्यत् समानम् ॥ ९।१२१ ॥

	पुत्रः कनिष्ठो ज्येष्ठायां कनिष्ठायां च पूर्वजः ।
	[कथं तत्र विभागः स्या]दिति चेत् संशयो भवेत् ॥ ९।१२२ ॥

किं मातुरुद्वाहक्रमेण ज्यैष्ठ्यम् उतापत्यजन्मक्रमेणेत्येवं [संशय], अयं निर्णयक्रमो विधीयते ॥ ९।१२२ ॥

	एकं वृषभम् उद्धारं [संहरेत स पूर्वजः ।
	ततो ऽपरे ऽज्येष्ठवृ]षास्तदूनानां स्वमातृतः ॥ ९।१२३ ॥

पूर्वस्यां जातः पूर्वजः कनीयान् उच्यते न पूर्वजातः । एवं च सत्येतदत्र समञ्जसं ज्येष्ठग्रहणं भवति । ततो ऽपि अज्येष्ठ[वृषा एकशः] तदूनानाम् । तस्मादूनास्तदूनाः न व्यस्तः, किं तर्हि स्वमातृतः । तथा च सति मातृतो ज्यैष्ठ्यम् अत्र पुत्राणाम्, न जन्मतः॥ ९।१२३ ॥

	ज्येष्ठस्तु जातो ज्येष्ठायां हरेद्वृषभषोडशम् ।
	ततः स्वमातृतः शेषा भजेरन्न् इति धारणा ॥ ९।१२४ ॥

ऋज्वर्थः श्लोकः । एतदेकीयमतम्, मनुस्तु भगवान् आह ॥ ९।१२४ ॥

	सदृशस्त्रीषु जातानां पुत्राणाम् अविशेषतः ।
	न मातृतो ज्यैष्ठ्यम् अस्ति जन्मतो ज्यैष्ठ्यम् उच्यते ॥ ९।१२५ ॥

अस्यार्थवादः:

	जन्मज्येष्ठेन चाह्वानं सुब्रह्मण्यास्वपि स्मृतम् ।
	यमयोश्चैकगर्भे ऽपि जन्मतो ज्येष्ठता स्मृता॥ ९।१२६ ॥

एककालनिषिक्तयोरपि सतोः । अत्र कश्चित् "सदृशस्त्री" वचनात् पूर्वविधिम् असदृशस्त्रीविषयं मन्यते । तदयुक्तम्, येन विषमसमीकरणम् अन्याय्यम् । "सदृशस्त्री"ग्रहणं चात्र विध्यन्तरसंबन्धेनोच्यमानं न पूर्वविधेरसदृशस्त्रीविxअयत्वं दर्शयितुं समर्थम् । यतश्च वक्ष्यति, "एतद्विधानं विज्ञेयं विभागस्यैकयोनिषु, बह्वीषु चैकजातानां न्नास्त्रीषु नोबोधत" इति । अतश्चेदसमञ्जसं पौनरुक्त्यादापद्यते ॥ ९।१२६ ॥

	अपुत्रो ऽनेन विधिना सुतां कुर्वीत पुत्रिकाम् ।
	यदपत्यं भवेदस्यां तन् मम स्यात् स्वधाकरम् ॥ ९।१२७ ॥

यथैवौरसाभावे क्षेत्रजाद्यभिधानं दायविभागप्रकरणे ऽंशप्राप्त्यर्थं तथैव पुत्रिकापुत्रविधानं विज्ञेयम् । अपुत्रस्यैवैतत् स्यात् पुत्रिकापुत्रविधानम् । अनया संविदा "यदपत्यं भवेदस्यां तन् मम स्यात् स्वधाकरम्" पिण्डोदकप्रदम् इत्यर्थः । अस्यार्थवादः परकृतिरूप उदाह्रियते ॥ ९।१२७ ॥

	अनेन तु विधानेन पुरा चक्रे ऽथ पुत्रिकाः ।
	विवृद्ध्यर्थं स्ववंशस्य स्वयं दक्षः प्रजापतिः ॥ ९।१२८ ॥

प्रजापतिर्हि प्रजाविधिज्ञः । यतः स एवोदाहृतः ॥ ९।१२८ ॥

	ददौ स दश धर्माय काश्यपाय त्रयोदश ।
	सोमाय राज्ञे सत्कृत्य प्रीतात्मा सप्तविंशतिम् ॥ ९।१२९ ॥

सत्कारवचनं च सर्वार्थं लिङ्गम् अपरेषां पुत्रिकाकर्मणि ॥ ९।१२९ ॥

	यथैवात्मा तथा पुत्रः पुत्रेण दुहिता समा ।
	तस्याम् आत्मनि तिष्ठन्त्यां कथम् अन्यो धनं हरेत् ॥ ९।१३० ॥

पितरि प्रेते सपुत्रा अपुत्रा वा पुत्रिका धनं हरेत् तदीयम् ॥ ९।१३० ॥

	मातुस्तु यौतकं यत् स्यात् कुमारीभाग एव सः ।
	दौहित्र एव तु हरेदपुत्र्स्याखिलं धनम् ॥ ९।१३१ ॥

अस्येशिन्येव सा । पुत्रिकापुत्रस्त्वपुत्रे मातामहे प्रमीते ऽखिलं धनं हरेत्, पुत्रिका वा । यदा पुत्रिकायां कृतायां मातामहस्य तु पुत्रो जायते दैवात् कथंचित्, तदा भ्रात्रंशस्यैव पुत्रिकापुत्र ईशत इति । अथ तु पुत्रिका कृता तथापि प्राक् प्रयाणात् प्तुर्न पितू रिक्थभागिनी ॥ ९।१३१ ॥

	दौहित्रो ह्यखिलं रिक्थम् अपुत्रस्य हरेद्यदि ।
	स एव दद्यात् तत्पिण्डं पित्रे मातामहाय च ॥ ९।१३२ ॥

यस्मिन् पक्षे ऽपुत्रो मातामहः पुत्रिकासुतश्चाखिलद्रव्यहारी, तस्मिन् पक्षे तस्य पिण्डदाननियमः । यदा तु मातामहः सपुत्रः संपद्यते दैवात् पुत्रिकापुत्रे सति, तदा पुत्रिकापुत्रो ऽपि सन् नैव पिण्डं मातामहाय दद्यात् । हरेद्यदि, यस्मिन् पक्ष इत्यर्थः । तच्च पिण्डदानं पितृमातामहयोः प्रथमम् । एवम् उत्तरयोरपि द्वयोर्द्वयोः पिण्डो देयः । यस्मात् ॥ ९।१३२ ॥

	पौत्रदौहित्रयोर्लोके न विशेषो ऽस्ति धर्मतः ।

कारणम् अत्र ब्रवीति, येन:

	तयोर्हि मातापितरौ संभूतौ तस्य देहतः ॥ ९।१३३ ॥

पुत्रिकापुत्रस्तुतिः पूर्वविध्यर्था ॥ ९।१३३ ॥

	पुत्रिकायां कृतायां तु यदि पुत्रो ऽनुजायते ।
	समस्तत्र विभागः स्याज् ज्येष्ठता नास्ति हि स्त्रियाः ॥ ९।१३४ ॥

एवं च सति पुत्रांशदानम् अज्येष्ठत्वान् नास्ति ॥ ९।१३४ ॥

	अपुत्रायां मृतायां तु पुत्रिकायां कथंचन ।
	धनं तत्पुत्रिकाभर्ता हरेतैवाविचारयन् ॥ ९।१३५ ॥

पुत्रिकायाः पितर्यपुत्रे उपरते, तद्धने च सर्वस्मिन् पुत्रिकया गृहीते, यद्यपुत्र्[आ पुत्रिका म्रियेत तदा तद्धनं] भर्तुः स्यात् । नासौ श्वशुरसपिण्डैर्ज्ञातिभिर्वानुयोज्यः ॥ ९।१३५ ॥

	अकृता वा कृता वापि यं विन्देत् सदृशात् सुतम् ।
	पौत्री मातामहस्तेन दद्यात् पिण्डं [हरेद्धनम् ॥ ९।१३६ ॥

धनग्रहणस्य पिण्ड]दाननिमित्तत्वात् नियमतो धनहरणं पिण्डदानं च । अकृतायां तु पुत्रिकायां दौहित्रस्येच्छासंनियोगशिष्यं पिण्डदानं धनहरणं च स्यात् । यद्यभ्युप[गम्यते विक]ल्पो नियमो वा भवत् । ततः पुत्रिकाविधिनार्थः स्यात् । तस्मात् कृतायां नियमः, अन्यत्र तु विकल्प इत्युक्तम् । यदाह । ९।१३६ ॥

	पुत्रेण लोकञ् जयति पौत्रेणानन्त्यम् अश्नुते ।
	अथ पुत्रस्य पौत्रेण ब्रध्नस्याप्नोति विष्टपम् ॥ ९।१३७ ॥

दौहित्रप्रशंसार्थः श्लोकः । कथम् । पौत्र एवायं दौहित्र इति कृत्वा स्तूयते मृतस्योपकारविशेषसंबन्धेन । कथम् । पुत्रिणो हि प्रमीताः पितृगणापन्नाः पितृवत् पूजार्हाः पुत्रपौत्रप्रपौत्रैर्विधिसामर्थ्यादुपहृतस्य कव्यस्य प्रतिग्रहमात्रभोगादा चतुर्थात् पुरुषात् संसारम् आपन्नाः तत्रासत इति । शास्त्रसामर्थ्यादेतद्गम्यते । एवं हि पुत्रादिभिर्लोकादीञ् जयतीत्ययं संस्तव उपपद्यते । तथा च नामधेयनिर्वचनम् अत्र दर्शयति ॥ ९।१३७ ॥

	पुंनाम्नो नरकाद्यस्मात् त्रायते पितरं सुतः ।
	तस्मात् पुत्र इति प्रोक्तः स्वयम् एव स्वयंभुवा ॥ ९।१३८ ॥

गम्यमानस्य नामधेयगतस्यार्थरूपस्यात्र प्रमाणभावो नामधेयनिर्वचनेन प्रदर्शितः । यतश्चैतदेवम् अतः कार्यसामान्यात् ॥ ९।१३८ ॥

	पौत्रदौहित्रयोर्लोके विशेषो नोपपद्यते ।
	दौहित्रो ऽपि ह्यमुत्रैनं संतारयति पौत्रवत् ॥ ९।१३९ ॥

उक्तार्थोपसंहारार्थः श्लोकः ॥ ९।१३९ ॥

	मातुः प्रथमतः पिण्डं निर्वपेत् पुत्रिकासुतः ।
	द्वितीयं तु पितुस्तस्यास्तृतीयं तु पितुः पितुः ॥ ९।१४० ॥

"स एव दद्यात् तत्पिण्डं पित्रे मातामहाय च" इत्यत्रोक्तम् अपि सत् पुनरुच्यते । किम् अर्थम् । कथं नाम पुनरुक्तिः । तत्र मातामहप्रक्रमात् पुत्रिकापुत्रदानं मातामहप्रक्रमं युक्तम् । तस्मादयम् अपरः कल्पः पुत्रिकापुत्रपिण्डदानस्य मातुः प्रथमतः पिण्डं निर्वपेत् इत्येवमादि । अन्येषां तु पाठो ऽर्थश्चास्य श्लोकस: "मातुः प्रथमतः पिण्डं निर्वपेत् पुत्रिकासुतः, द्वितीयं तु पितुः स्वस्य" इत्येवम्, अर्थश्च मातुः प्रथमं मामसंकीर्तनं ततः पितुः स्वस्य । ततो मातामहपितामहयोः यत्परयोश्चेति । तत् पुनर्युक्तायुक्ततया विचारणीयम् ॥ ९।१४० ॥

	उपपन्नो गुणैः सर्वैः पुत्रो यस्य तु दत्त्रिमः ।
	स हरेतैव तद्रिक्थं संप्राप्तो ऽप्यन्यगोत्रतः ॥ ९।१४१ ॥

अपुत्राधिकारादपुत्रस्य सतो दत्तको रिक्थं हरेत् । प्रदर्शनं चेदं कृत्रिमादीनां द्रष्टव्यम् । एवं च सर्व एव पुत्रप्रतिनिधयो ऽविशेषेणापुत्रस्य धनभाजो युक्ताः । यच्च कानीनादीनां षण्णाम् अदाय्[आद्]अत्वम् उच्यते पाक्षिकं तद्विज्ञेयम् । यदौरस उत्तरकालम् उत्पन्नः उत्तरेभ्यः प्रजीवनमात्रं प्रयच्छति तदा कानीनादीनां विकल्पेन ददातीत्येवं कानीनादीनाम् अदायादत्वम् उच्यते ॥ ९।१४१ ॥

	गोत्ररिक्थे जनयितुर्न हरेद्दत्त्रिमः सुतः ।
	गोत्ररिक्थानुगः पिण्डो व्यपैति दधतः स्वधा ॥ ९।१४२ ॥

गोत्ररिक्थे पिण्डदानं च जनयितुर्दत्त्रिमो न गृह्णीयात् । यस्मै तु दीयते ऽसौ तदीये तस्य गोत्ररिक्थे स्याताम् । पिण्डदानं च तत्संनियोगेन । यस्माद्गोत्रानुगः पिण्डः । अत एतस्मात् कारणाद्व्यपैति दधतः स्वधा पिण्डदानोपलक्षणम् । स्वधा सा च व्यपैति जनयितुः, तेन तस्यान्यस्मै दत्तत्वात् । अन्यस्त्वाह: "गोत्ररिक्थे जनयितुर्न हरेदन्यस्मै दीयमानो ऽपि" । तथा द्व्यामुष्यायणो ऽसौ संपद्यते । गौतमस्तं विसेषयित्वाह: "पिण्डगोत्रर्षिस्[अंबन्धा रिक्थं भजेरन्" इति स एव] गोत्ररिक्थे भजेतेति ॥ ९।१४२ ॥

	अनियुक्तासुतश्चैव पुत्रिण्याप्तश्च देवरात् ।
	उभौ तौ नार्हतो भागं जारजातककामजौ ॥ ९।१४३ ॥

अनियुक्तासुतश्चैवे[ति देवराज् जातो] ज्येष्ठभार्यायाम् इत्यर्थः । एवं च सति नियुक्तासुतस्य तत्र समांशत्वम् उक्तं विज्ञेयम् । पुत्रिण्याप्तश्च देवरादित्येतदनपत्याय्[आ एव देवरोत्पन्नस्य नान्योत्पन्नस्य भागहर]त्वम् । देवरादपि किम्, उतान्यस्मादित्य् "अपि"शब्दलोपः सामर्थ्याद्विज्ञेयः । देवरग्रहणं चोभयविशेषः । अस्यार्थवादः यस्मात् तौ जारजात[ककामजौ इति] कथंचिन् निन्देयम् उभयोः, येन तन्निन्दावचनम् उभयत्र युज्यते, अविधिनोत्पन्नत्वादुभयोः ॥ ९।१४३ ॥

	नियुक्तायाम् अपि पुमान् नार्यां जातो ऽविधानतः ।
	नैवार्हः पैतृकं रिक्थं पतितोत्पादितो हि सः ॥ ९।१४४ ॥

नियुक्तायाम् अपि "घृताक्तो वाग्यतः" इति वचनाद्विध्यतिक्रमजातो न रिक्थभागः स्यात् । येन पतितेन पतिताभ्यां वासावुत्पादितः । उभयोर्नियमश्रवणात् तद्व्यतिक्रमनिन्दैषा वेदितस्या॥ ९।१४४ ॥

	हरेदेव नियुक्तायां पुत्रो जातो यथौरसः ।
	क्षेत्रिकस्य तु तद्बीजं धर्मतः प्रसवश्च सः ॥ ९।१४५ ॥

जातो यथौरस इत्येतद्गुणवतः क्षेत्रजस्य पित्र्यांशप्राप्त्यर्थं वचनम् । एवं च सति पूर्वोक्तायास्समांशताया अयम् अपवादः गुणवदपत्यतयारम्भसामर्थ्याद्विज्ञेयः । इतरथा हि पूर्वश्लोकार्थपत्तिसिद्धत्वादनारभ्यम् एतत् स्यात् । एवं चात्र स्तुत्यर्थं प्रशंसावचनम् उपपद्यते इदं क्षेत्रिकस्य तु तद्बीजं धर्मतः प्रसवश्च सः इति । न चाकस्मात् प्रशंसावचनम् इदं भवितुम् अर्हति । तथा च ॥ ९।१४५ ॥

	[धनं यो बिभृयाद्भ्रातुर्मृतस्य स्त्रियम् एव च ।
	सो ऽपत्यं भ्रातुरुत्पाद्य दद्यात् तस्यैव तद्धनम्] ॥ ९।१४६ ॥

दण्डापूपिकयौरसस्य । भ्रातुरुत्पाद्येति नियोगादिविध्यप्केषितम् इदं वचनम् । अपरे त्वाहुः: अनियुक्तायाम् अपि पित्र्यं दद्यादिति । तत् त्विदं युक्तायुक्तत्वेन विचारणीयम् ॥ ९।१४६ ॥

	या नियुक्तान्यतः पुत्रं देवराद्वाप्यवाप्नुयात् ।
	तं कामजम् अरिक्थीयं निथ्योत्पन्नं प्रचक्षते ॥ ९।१४७ ॥

विधिजातापत्यस्तुतिरियम्, अविधिजातापत्यनिन्दया, पितृधनांशप्राप्त्यर्थम् । अन्यस्त्वाह: यदुक्तं "देवराद्वा सपिण्डाद्वा" नियुक्तासुतो रिक्थभाग् इति [तस्या]यं प्रतिषेधः । उक्तनिषिद्धत्वाच्च विकल्पेन रिक्थभाक्त्वं विज्ञेयम् । गुणोपेक्षया चान्यतरम् अध्यवसितव्यम् ॥ ९।१४७ ॥

	एतद्विधानं विज्ञेयं विभागस्यैकयोनिषु ।
	बह्वीषु [चैकजातानां नाना]स्त्रीषु निबोधत ॥ ९।१४८ ॥

वक्ष्यमाणप्रकरणौपन्यासिकः श्लोकः ॥ ९।१४८ ॥

	ब्राह्मणस्यानुपूर्व्येण चतस्रस्तु यदि स्त्रियः ।
	तासां पुत्रेषु जातेषु विभागे ऽयं विधिः स्मृतः ॥ ९।१४९ ॥

आनुपूर्व्यग्रहणम् [अनुवादार्थ]म् । यदिग्रहणं चानित्यार्थम् । तथा चोक्तम् "कामतस्तु प्रवृत्तानाम् इमाः स्युः क्रमशो ऽवराः" इति ॥ ९।१४९ ॥

	कीनाशो गोवृषो यानम् अलङ्करश्च वेश्म च ।
	विप्रस्यौद्धारिकं देयम् एकांशश्च प्रधनतः ॥ ९।१५० ॥

कीनाशः कर्षकः । तथा च मन्त्रः "इन्द्र आसीत् सीरपतिः शतक्रतुः, कीनाशा आसन् मरुतस्सुदानवः" इति । गोवृषस्सेक्ता गवाम् । यानं गन्त्र्यादि । अलंकारश्च पित्र्याङ्गुलीयकादि । एवं वेश्म । एकश्चांशो यः प्राधान्येन लक्ष्यते । एतद्विप्रस्योद्धारिकम् । एतदुद्धृत्य मध्यकात् शिष्टस्यांशविभागो येन न्यायेन सो ऽयम् उच्यते ॥ ९।१५० ॥

	त्र्यंशं दायाद्धरेद्विप्रो द्वावंशौ क्षत्रियासुतः ।
	वैश्याजो ऽध्यर्धम् एवांशं शूद्रापुत्रो ऽर्धम् एव तु ॥ ९।१५१ ॥

निगदव्याख्यातांशप्रकॢप्तिः । द्विबहुष्वपि समसंख्येष्वेवं विभज्य पश्चात् सजातयो विभजेरन् पूर्ववत् । विषमसंख्येषु तु शास्त्रलिङ्गादुत्प्रेक्ष्यांशकल्पनाः ॥ ९।१५१ ॥

	सर्वं वा रिक्थजातं तद्दशधा परिकल्प्य च ।
	धर्म्यं विभागं कुर्वीत विधिनानेन धर्मवित् ॥ ९।१५२ ॥

धर्म्यवचनादत्र सर्वेषु यथोक्तकारिष्वयं विभागः । सो ऽयम् उच्यते ॥ ९।१५२ ॥

	चतुरो ऽंशान् हरेद्विप्रस्त्रीन् अंशान् क्षत्रियासुतः ।
	वैश्यापुत्रो हरेद्द्व्यंशम् अंशं शूद्रासुतो हरेत् ॥ ९।१५३ ॥

ऋज्वर्थांशकल्पना । अत्रापि पूर्ववत् समविषमसंख्येषु विभागो विज्ञेयः ॥ ९।१५३ ॥

	यद्यपि स्यात् तु सत्पुत्रो यद्यपुत्रो ऽपि वा भवेत् ।
	नाधिकं दशमाद्दद्याच्छूद्रापुत्राय धर्मतः ॥ ९।१५४ ॥

सन्तः पुत्रा [द्विजात]यो यस्य सो ऽयं सत्पुत्रः । यद्यपुत्रो ऽपि वा भवेत् तदभावे केवलः शूद्रापुत्रः । एवम् अपि नाधिकं दशभागात् तस्मै देयम्, अन्यत् सपिण्डा हरेयुः । तदभावे तद्धनस्य [त एवाधिकारिणः स्युः] । एतस्मादेव लिङ्गत् क्षत्रियस्याताम् । इतरथा हि शूद्रप्रतिषेधो ऽनर्थकः स्यात् ॥ ९।१५४ ॥

	ब्राह्मणक्षत्रियवि[शां शूद्रापुत्रो न रिक्थभाक् ।
	यदेवा]स्य पिता दद्यात् तदेवास्य धनं भवेत् ॥ ९।१५५ ॥

पित्रधीनो ऽस्यांश इत्ययम् अपरः कल्पो गुणसंबन्धापेक्षः पूर्वविधेः । एवं च सति पूर्वोत्तरयोर्विरोधादनयोर्विकल्पो गुण[संबन्धापे]क्षः । अथ वा अनूढाशूद्रापुत्रस्यायं विधिर्ज्ञेयः । पूर्वस्तूढापुत्रस्य । तथा च गौतमः शूद्रप्रकरण आहापरिगृहीतास्वपि "शुश्रूषुश्चेल् लभेत वृत्तिमूलम् अन्तेवासिविधिना" ॥ ९।१५५ ॥

	समवर्णासु वा जाताः सर्वे पुत्राः सुजन्मनाम् ।
	उद्धारं ज्यायसे दत्त्वा भजेरन्न् इतरे समम् ॥ ९।१५६ ॥

समवर्णासु वा जाता ज्यायसे मानवर्धनं यत् किंचिद्दत्वा भजेरन्न् इतरे समम् । हीनजातिगुणवत्तरेष्वयं विधिः सामर्थ्याद्विज्ञेयः ॥ ९।१५६ ॥

	शूद्रस्य तु सवर्णैव नान्या भार्या विधीयते ।
	तस्यां जाताः समांशाः स्युर्यदि पुत्रशतं भवेत् ॥ ९।१५७ ॥

शूद्रायां शुद्धायाम् इदम् उच्यते । अन्यासूत्कृष्टापकृष्टासु धर्माधर्मापेक्षेया (?) विभागः कल्पयितव्यः ॥ ९।१५७ ॥

	पुत्रान् द्वादश यान् आह नृणां स्वायंभ्य्वो मनुः ।
	तेषां षड् बन्ध्दायादाः षड् अदायादबान्धवाः ॥ ९।१५८ ॥

दायविभागप्रकरणापेक्षः पुत्राणाम् अयम् उपदेशो ऽत्र । सूत्रस्थानीयस्येदं भाष्यं तत्स्वरूपनिर्देशार्थं भवति ॥ ९।१५८ ॥

	औरसः क्षेत्रजश्चैव दत्तः कृत्रिम एव च ।
	गूढोत्पन्नो ऽपविद्धश्च दायादा बान्धवाश्च षट् ॥ ९।१५९ ॥
	कानीनश्च सहोडश्च क्रीतः पौनर्भवस्तथा ।
	स्वयंदत्तश्च शौद्रश्च षड् अदायादबान्धवाः ॥ ९।१६० ॥

कार्यार्थो ऽयं वर्गप्रविभागः पुत्राणाम्, तच्च वक्ष्यति । सहोपदेशादौरसेन साम्यं मा भूत् क्षेत्रजादीनाम् इति । अत इदम् उच्यते ॥ ९।१५९–६० ॥

	यादृशं गुणम् आप्नोति क्प्लवैः सन्तरं जलम् ।
	तादृशं गुणम् आप्नोति कुपुत्रैः सन्तरंस्तमः ॥ ९।१६१ ॥

अनेन लिङ्गेन सर्वे क्षेत्रजादयो ऽपुत्रस्य पुत्रकार्याणि कुर्युः, सर्वे च दायं गृह्णीयुः । कानीनादीनाम् अदायादत्वम् उक्तं पाक्षिकं तदिति व्याख्यातम् ॥ ९।१६२ ॥

	यद्येकरिक्थिनौ स्याताम् औरसक्षेत्रजौ सुतौ ।
	यस्य यत् पैतृकं रिक्थं स तद्गृह्णीत नेतरः ॥ ९।१६२ ॥

[और]से सति क्षेत्रजो भव्तीति सामर्थात् वक्तव्यम्, क्षेत्रजे वा सत्य् औरस इति । एवं च सत्यनियुक्तासुत एवायं विज्ञेयो गुणतः । तथा हि [यदा पुत्रिण्यां क्षेत्रजो जायेत यदा वोत्पादिते क्षेत्रज औरसो जायेत तदा त]द्धनस्य तयोरयं विभागः । यद्यस्य पित्र्यम् इति । एतेन दर्शनेनानियुक्तासुतादय इतरत्रानंशार्हत्वाद्बीजिनो ऽंशं लभन्ते । अन्यस्त्वाह यदि जातापत्यो ऽथर्वणपक्षक्रियया पुनः सर्वं कृत्वा पुत्रान् उत्पादयेत्, तयोश्च बीजिक्षेत्रिणोर्धनं स्त्रीगतं स्यात्, तयोरेष विभागः ॥ ९।१६२ ॥

	एक एवौरसः पुत्रः प्त्र्यस्य वसुनः प्रभुः ।
	शेषाणाम् आनृशंस्यार्थं प्रदद्यात् तु प्रजीवनम् ॥ ९।१६३ ॥

एवं क्षेत्रजादीनाम् औरसे सति पश्चादुत्पन्ने वानंशत्वे प्राप्ते विधिरयं विकल्पार्थम् उच्यते । इतरेभ्यः क्षेत्रजादिभ्यः प्रजीवनमात्रं देयम् इति ॥ ९।१६३ ॥

	षष्ठं तु क्षेत्रजस्यांशं प्रदद्यात् पैतृकाद्धनात् ।
	औरसो विभजन् दायं पित्र्यं पञ्चमम् एव वा ॥ ९।१६४ ॥

क्षेत्रजस्य तृतीयो ऽयं विकल्पो नियुक्तासुतस्य मुख्यत्वात् । षष्टपञ्चमभागविकल्पश्च गुणापेक्षः ॥ ९।१६४ ॥

	औरसक्षेत्रजौ पुत्रौ पितृरिक्थस्य भागिनौ ।
	दशापरे तु क्रमशो गोत्ररिक्थांशभागिनः ॥ ९।१६५ ॥

एवं च पूर्वस्मिन् पूर्वस्मिन् सति उत्तरोत्तरः रजीवनमात्रेणांशेन युज्यते । एतस्माच्च यस्मात् पूर्वस्य पूर्वस्य ज्यायस्त्वं गोत्रभाक्त्वं च ज्ञातिकार्यं च कानीनादिभिरपि कार्यम् । एषाम् इदानीं लक्षणम् उच्यते ॥ ९।१६५ ॥

	स्वे क्षेत्रे संस्कृतायां तु स्वयम् उत्पादयेद्धि यम् ।
	तम् औरसं विजानीयात् पुत्रं प्रातमकल्पिकम् ॥ ९।१६६ ॥

या यस्य स्वर्णा सा तस्य क्षेत्रम् । तस्याम् उत्पन्नः प्राथमकल्पिक औरसो ऽपि विज्ञेयः । क्षत्रियवैश्ययोस्तु जाता न संपूर्णलक्षणा औरसाः सुताः । अतस्तेषाम् [विभा]गो न्यायविरोधेन कल्पयितव्यः । अपरे तु क्षत्रियवैश्यावेवाउरसौ क्षेत्रजादिभ्यो ज्यायांसौ मन्यन्ते ॥ ९।१६६ ॥

	यस्तल्पजः प्रमीतस्य क्लीबस्य व्याधितस्य वा ।
	स्वधर्मे[ण नियुक्तायां स पुत्रः क्षेत्रजः स्मृतः] ॥ ९।१६७ ॥

निगदव्याख्यातः श्लोकः ॥ ९।१६७ ॥

	माता पिता च दद्यातां यम् अद्भिः पुत्रम् आपदि ।
	सदृशं प्रीतिसंयुक्तं स ज्ञेयो दत्त्रिमः सुतः ॥ ९।१६८ ॥

ये तु "माता पिता वा दद्याताम्" इति पठन्ति [तदयुक्त]म् उच्यते । समस्ताभ्यां दाननियमादन्यतरापाये दत्तको न ग्राह्यः । "माता पिता वा" इत्यस्मिंस्तु विकल्पपक्षे समस्तयोर्दाननियमो नास्ति । सदृशं सवर्णम्, [जात्य्]आदितः ॥ ९।१६८ ॥

	सदृशं तु प्रकुर्याद्यं गुणदोषविचक्षणम् ।
	पुत्रं पुत्रगुणैर्युक्तं स विज्ञेयस्तु कृत्रिमः ॥ ९।१६९ ॥

कृत्रिमो ऽपि सवर्ण एव पितृमातृविहीनश्च ॥ ९।१६९ ॥

	उत्पाद्यते गृहे यस्य न च ज्ञायेत कस्य सः ।
	स गृहे गूढम् उत्पन्नस्तस्य स्याद्यस्य तल्पजः ॥ ९।१७० ॥

अविज्ञातबीजिनो मातृजातीयो गूढोत्पन्नो विज्ञेयः । तथा च व्यासदर्शनम् ॥ ९।१७० ॥

	मातापितृभ्याम् उत्सृष्टं तयोरन्यतरेण वा ।
	यं पुत्रं परिगृह्णीयादपविद्धः स उच्यते ॥ ९।१७१ ॥

अन्यतरे प्रमीते ऽन्यतरोत्सर्ग उच्यते । इतरथा हि मातापित्रोर्जीवतोरन्यतरोत्सर्गे ऽपविद्धतास्य न युक्ता । अयम् अपि च सवर्ण एव ॥ ९।१७१ ॥

	पितृवेश्मनि कन्या तु यं पुत्रं जनयेद्रहः ।
	तं कानीनां वदेन् नाम्ना वोढुः कन्यासमुद्भवम् ॥ ९।१७२ ॥ 

सवर्णार्थं सदृशोत्पन्नः । अपरे तु रह इति वचनादत्र्[आपि बी]जिनो ऽविज्ञानात् कानीनं मातृजातीयम् एवाहुः ॥ ९।१७२ ॥

	या गर्भिणी संस्क्रियते ज्ञाताज्ञातापि वा सती ।
	वोढुः स गर्भो भवति सहोढ इति चोच्यते ॥ ९।१७३ ॥

अयम् अपि सहोढो मातृजातीयः ॥ ९।१७३ ॥

	क्रीणीयाद्यस्त्वपत्यार्थे मातापित्रोर्यम् अन्तिकात् ।
	स क्रीतकः सुतस्तस्य सदृशो ऽसदृशो ऽपि वा ॥ ९।१७४ ॥

अपरे त्वाहुः क्रीतः सदृशो ऽसदृशो वेति गुणतः कल्प्यते । वर्णतो हि कल्पनायाम् असमवर्णग्रहणे न्यायविरोधः । अन्यस्तु ब्राह्मणविxअयम् एव न्यायविरोधम् आह ॥ ९।१७४ ॥

	या पत्या वा परित्यक्ता विधवा स्वेच्छयात्मनः ।
	उत्पादयेत् पुनर्भूत्वा स पौनर्भव उच्यते ॥ ९।१७५ ॥

सवर्णः पौनर्बवो ऽसवर्णो ऽपि वा, असवर्णस्तु गुणतः ॥ ९।१७५ ॥

	सा चेदक्षतयोनिः स्याद्गतप्रत्यागतापि वा ।
	पौनर्भवेन भर्त्रा सा पुनस्संस्कारम् अर्हति ॥ ९।१७६ ॥

पाणिग्रहणमात्रेण दूषिता यद्यपि भर्तृगृहाद्गतप्रत्यागता भवेत् अक्षतयोनि[ः पुनः संस्कार्या ॥ ९।१७६ ॥

	मा]तापितृविहीनो यस्त्यक्तो वा स्यादकारणे ।
	आत्मानं स्पर्शयेद्यस्मै स्वयंदत्तस्तु स स्मृतः ॥ ९।१७७ ॥

सवर्ण एव स्यात्, न तथेतरः ॥ ९।१७७ ॥

	यं ब्राह्मणस्तु शूद्रायां कामादुत्पादयेत् सुतम् ।
	स पारयन्न् एव शवस्तस्मात् पारशवः स्मृतः ॥ ९।१७८ ॥

यः शौद्र इति प्राग् अभिहितः । यं ब्राह्मण इति क्षत्रियवैश्ययोरपि प्रदर्शनार्थम् । तथा च पारशवग्रहणवान् स पारयन्न् एव जीवन्न् एव शवः । पुरुषार्थप्रयोजनविशिष्टकर्मणानभिसंबन्धित्वात् तस्य पारशवः स्मृतः ॥ ९।१७८ ॥

	दास्यां वा दासदास्यां वा शूद्रो यस्य सुतो भवेत् ।
	सो ऽनुज्ञातो हरेदंशम् इति धर्मो व्यवस्थितः ॥ ९।१७९ ॥

शूद्रं प्रति पितुरनुज्ञावचनाद्ब्राह्मणादीनां स्नेहाद्रागाद्वा दायं प्रत्यनुज्ञानं नास्ति ॥ ९।१७९ ॥

	क्षेत्रजादीन् सुतान् एतान् एकादश यथोदितान् ।
	पुत्रप्रतिनिधीन् आहुः क्रियालोपान् मनीषिणः ॥ ९।१८० ॥

एकादशानाम् अविशेषेण प्रतिनिधिवचनात् कानीनादयो ऽपि पूर्वैरविशिष्टाः प्रतीयन्ते । अतो यदेषाम् अदायादबान्धवत्वम् उक्तं प्रजीवनविषये पाक्षिकदानार्थं तत् स्यादिति व्याख्यातम्, किं अयं प्रधानेन विशिष्टकार्यप्रतिनिधिः यथा मीमांसका आहुरिति । नेत्युच्यते, विषमसमीकरणस्यायुक्तत्वात् । तथा चोक्तम् "तादृशं गुणम् आप्नोति कुपुत्रैः संतरंस्तमः" इत्येवमादि । तथा चेदम् आहैषाम् निन्दावचनं समानबलत्वप्रतिषेधार्थम् ॥ ९।१८० ॥

	य एते ऽभिहिताः पुत्राः प्रसङ्गादन्यबीजजाः ।
	यस्य ते बीजतो जातास्तस्य ते नेतरस्य तु ॥ ९।१८१ ॥

पौनर्भवशौद्रौ द्वौ परित्यज्य नव पुत्रा अन्यबीजजाः उच्यन्ते । तेषाम् औरसेनानिरस्तानां बीजिनां सति संभवे भागित्व[म् । येषां तु] बीजी न ज्ञायेत यथा गूढोत्पन्नकानीनसहोढानां तेषाम् उभयत्राभागित्वे केवलं प्रजीवनमात्रम् एभ्यो दीयते, तच्चानृशंसावचनात् सर्वेषाम् [अभ्यनु]ज्ञातम् । औरसप्रशंसार्थो ऽयं श्लोकः इत्यपरे, येन किंचिदपि न विधीयते प्रतिषिध्यते वा । अथ वा प्रतिनिध्[एः प्रध्]आनासमानकार्यत्वप्रदर्शनार्थो ऽयं श्लोकः ॥ ९।१८१ ॥

	[ब्रातॄणाम् ए]कजातीनाम् एकश्चेत् पुत्रवान् भवेत् ।
	सर्वांस्तांस्तेन पुत्रेण पुत्रिणो मनुरब्रवीत् ॥ ९।१८२ ॥

सति भ्रातृपुत्र एते प्रतिनिधयः [न] कर्तव्याः इत्येवंपरम् एतत् । अथ वा [तत्पुत्रस्य] प्रथमं दत्तकादिन्यायेन प्रतिनिधित्वम् अनेन श्लोकेन विज्ञायते । अलभ्यमाने त्वसति वा भ्रातृपुत्रे ऽन्ये कल्पा आश्रयणीया इति ॥ ९।१८२ ॥

	बह्वीनाम् एकपत्नीनाम् एका चेत् पुत्रिणी भवेत् ।
	सर्वास्तास्तेन पुत्रेण प्राह पुत्रवतीर्मनुः ॥ ९।१८३ ॥

इयं न नियोक्तव्येत्येतस्माद्गम्यते । न चैतयैकाकिन्या दत्तकादिपुत्रग्रहणं कार्यम् ॥ ९।१८३ ॥

	शेयसः श्रेयसो ऽभावे पापीयान् रिक्थम् अर्हति ।
	बहवश्चेत् तु सदृशाः सर्वे रिक्थस्य भागिनः ॥ ९।१८४ ॥

सर्वस्मिन् रिक्थविभाए बीजभूतो ऽयं श्लोकः । एवं च सत्यस्यानुरोधेन रिक्थविभागे ऽनागतो ऽतिक्रान्तश्च वर्णनीयः ॥ ९।१८४ ॥

	न भ्रातरो न पितरः पुत्रा रिक्थहराः पितुः ।
	पिता हरेदपुत्रस्य रिक्थं भ्रातर एव च ॥ ९।१८५ ॥

य एते औरसादयःपुत्राः प्रकृतास्त एव रिक्थहराः स्युः । क्षेत्रजादयो ऽप्य् औरसासंभवे । कुत एतत् । प्रकरणसामर्थ्यात् सत्यपि संनिकृष्टतरत्वे पितुर्भ्रातुश्च नैव रिक्थभाजः स्युः । अपुत्रस्य पिता हरेत्, तदभावे भ्रातरः । एवं चौरसस्य पितृधनप्राप्तौ सिद्धायां क्षेत्रजादिसुतप्राप्त्यर्थो ऽयम् आरम्भः । यथ्श्चेदम् आह ॥ ९।१८५ ॥

	त्रयाणाम् उदकं कार्यं त्रिषु पिण्डः प्रवर्तते ।
	चतुर्थः संप्रदातैषां पञ्चमो नोपपद्यते ॥ ९।१८६ ॥

प्रकृतस्य संनिकर्षस्य विभवनार्थो ऽयं श्लोकः ॥ ९।१८६ ॥

	अनन्तरः सपिण्डाद्यस्तस्य तस्य धनं भवेत् ।
	अत ऊर्ध्वं सकुल्याः स्युराचार्यः शिष्य एव वा ॥ ९।१८७ ॥

सकुल्यग्रहणेन समानोदका गृह्यन्ते । आचार्यः शिष्यो वा । तदभावे ॥ ९।१८७ ॥

	सर्वेषाम् अप्यभावे तु ब्राह्मणा रिक्थभागिनः ।
	त्रैविद्याः शुचयो दान्तास्तथा धर्मो न हीयते ॥ ९।१८८ ॥

सर्वेषाम् अप्यभावे इत्येतस्माद्गम्यते तत्स्त्रीणाम् अप्यभावे यथोक्तगुणसंबन्ध [इति । तथा च] सति ॥ ९।१८८ ॥

	अहार्यं ब्राह्मणद्रव्यं राज्ञा नित्यम् इति स्थितिः ।
	इतरेषां तु वर्णानां सर्वाभावे हरेन् नृपः ॥ ९।१८९ ॥

ऋज्वर्थः श्लोकः ॥ ९।१८९ ॥

	संस्थितस्यानपत्यस्य सगोत्रात् पुत्रम् आहरेत् ।
	तत्र यद्रिक्थजातं स्यात् तत् तस्मिन् प्रतिपादयेत् ॥ ९।१९० ॥

क्षेत्रजस्य देवरसपिण्डाभ्याम् उक्तत्वादिह सगोत्रग्रहणं तदुत्पन्नस्यापि धनांशप्राप्त्यर्थम् । इतरथा हि "देवराद्वा सपिण्डाद्वा" इति वचनाददेवरसपिण्डात् सगोत्रात् उत्पन्नस्य क्षेत्रजस्यानंशार्हता स्यात् । क्लीबकस्य दत्तकस्य तु दत्त्कृत्रिमस्वयंदत्ताः स्युः ॥ ९।१९० ॥

	द्वौ तु यौ विवदेयातां द्वाभ्यां जातौ स्त्रिया धने ।
	तयोर्यद्यस्य पित्र्यं स्यात् तत् संगृह्णीत नेतरः ॥ ९।१९१ ॥

या पुनर्भूः सापत्या सधना च परस्मिन् पुरुषे पुनर्भवति तत्रायं विभागः । इदं च पुनर्भूपुत्रस्यांशहरत्वे दर्शनम् ॥ ९।१९१ ॥

	जनन्यां संस्थितायां तु समं सर्वे सहोदराः ।
	भजेरन् मातृकं रिक्थं भगिन्यश्च सनाभयः ॥ ९।१९२ ॥

समवचनान् नास्त्यत्र ज्येष्ठांशः । भगिन्यश्च सनाभय ऊढा अनूढाश्च गृह्यन्ते । अनूढा एवेति केचित् । बगिन्यभावे तु ॥ ९।१९२ ॥

	यास्तासां स्युर्दुहितरस्तासाम् ऐ यथार्हतः ।
	मातामह्या धनात् किंचित् प्रदेयं प्रीतिपूर्वकम् ॥ ९।१९३ ॥

ऊढानाम् अनूढानां चेति कृतविचारम् एतत् । प्रीतिपूर्वकम् इति वचनान् न नियतं दानम् इदं विज्ञायते ॥ ९।१९३ ॥

	अध्यग्न्याध्यावाहनिकं दत्तं च प्रीतिकर्मणि ।
	भ्रातृमातृपितृप्राप्तं षड्विधं स्त्रीधनं स्मृतम् ॥ ९।१९४ ॥

षड्विधस्य नियमात् मैत्रलब्धस्य स्त्रीधनत्वं नास्ति । अध्यग्नीयम् अग्निसमीप उह्यमानायै दत्तम् । अध्यावाहनिकं पत्या स्वगृहम् आनीयमानायै दीयते ॥ ९।१९४ ॥

	अन्वाधेयं च यद्दत्तं पत्या प्रीतेन चैव यत् ।
	पत्यौ जीवति वृत्तायां प्रजायास्तद्धनं भवेत् ॥ ९।१९५ ॥

ऋज्वर्थः श्लोकः ॥ ९।१९५ ॥

	ब्राह्मदैवार्षगान्धर्वप्राजापत्येषु यद्धनम् ।
	अप्रजायाम् अतीतायां भर्तुरेव तदिष्यते ॥ ९।१९६ ॥

एतेषु पञ्चधेषु (?) भर्तुर्धनम् अभ्यनुज्ञायते ॥ ९।१९६ ॥

	यत् त्वस्याः स्याद्धनं दत्तं विवाहेष्वासुरादिषु ।
	अप्रजायाम् अतीतायां मातापित्रोस्तदिष्यते ॥ ९।१९७ ॥

एतेष्वासुरादिषु कल्या[नेषु तयोः] प्रत्यर्पयितव्यं धनम् ॥ ९।१९७ ॥

	स्त्रियां तु यद्भवेद्वित्तं पित्रा दत्तं कथंचन ।
	ब्राह्मणी तद्धरेत् कन्या तदपत्यस्य वा भवेत् ॥ ९।१९८ ॥

षड्विधस्या[पि स्त्रीधन]स्यापुत्रायाम् [अतीतायां ग्रहणे न्याय्ये] सति पित्रा दत्तम् इत्येतदत्र निदर्शनार्थं सर्वस्त्रीधनानां विज्ञेयम् । [मृत]पुत्रायाश्च विभागं वक्ष्यति । ब्राह्मणी तद्धरेत् कन्या इति नियमात् क्षत्रियादिकन्यानाम् [अयं निय]मः । एतद्ब्राह्मणादीनाम् । ब्राह्मणीक्षत्रियावैश्यासूढास्वसवर्णस्त्र्युपरमे ब्राह्मणादिकन्याभ्यो धनदानं विज्ञेयम् ॥ ९।१९८ ॥

	न निर्हारं स्त्रियः कुर्युः कुटुम्बाद्बाहुमध्यगात् ।
	स्वकादपि च वित्ताद्धि स्वस्य भर्तुरनाज्ञया ॥ ९।१९९ ॥

निर्हारप्रतिषेधाच्चैतत् विज्ञायते यदि काचिदीशत्वात् तद्धनं निर्हरेत्, ततस्तत्पुनरादाय भ्रातृभिर्विभक्तव्यम् एव ॥ ९।१९९ ॥

	पत्यौ जीवति यः स्त्रीभिरलङ्कारो धृतो भवेत् ।
	न तं भजेरन् दायादा भजमानाः पतन्ति ते ॥ ९।२०० ॥

दायादानाम् अयं प्रतिषेधः । आत्मीयानां त्वौरसपुत्राणाम् अनुज्ञातो विभागः ॥ ९।२०० ॥

	अनंशौ क्लीबपतितौ जात्यन्धबधिरौ तथा ।
	उन्मत्तजडमूकाश्च ये च केचिन् निरिन्द्रियाः ॥ ९।२०१ ॥

इत्यनेन पीठसर्पिपंग्वादयो ऽपि गृह्यन्ते सामर्थ्यात् ॥ ९।२०१ ॥

	सर्वेषाम् अपि तु न्याय्यं दातुं शक्त्या मनीषिणा ।
	ग्रासाच्छादनम् अत्यन्तं पतितो ह्यददद्भवेत् ॥ ९।२०२ ॥

प्रकरणात् क्लीबादीनाम् इदम् उच्यते ग्रासाच्छादनदानं यावज्जीवम् ॥ ९।२०२ ॥

	यद्यर्थिता तु दारैः स्यात् क्लीबदीनां कथंचन ।
	तेषाम् उत्पन्नतन्तूनाम् अपत्यं दायम् अर्हति ॥ ९।२०३ ॥

क्लीबादीनाम् इति चात्र सामर्थ्यान् न बहुव्रीहौ तद्गुणसंविज्ञानं भवति । एवं च क्लीबादपरे तु गृह्यन्ते । येन धर्मप्रजार्थं दाराणां संग्रहः यतस्तदभावात् क्लीबस्य नास्ति संग्रहः । अपुत्रस्यानधिकारादाधाने । अथ स्मार्तकर्मापेक्षो दारसंग्रहः । ततः क्लीबस्याप्यत्र ग्रहणं युक्तं तद्गुणसंविज्ञानबहुव्रीहिणा ॥ ९।२०३ ॥

	यत् किंचित् पितरि प्रेते धनं [ज्येष्ठो] ऽधिगच्छति ।
	भागो यवीयसां तत्र यदि विद्यानुपालिनः ॥ ९।२०४ ॥

ज्येष्ठलब्धस्य वैद्याः सन्तो भागिनो यवीयांसः, न तु कनिष्ठलब्धस्य ज्यायान् इत्येतदर्थाल् [लभ्यते] ॥ ९।२०४ ॥

	अविद्यानां तु सर्वेषाम् ईहातश्चेद्धनं भवेत् ।
	समस्तत्र विभागः स्यादपित्र्य इति धारणा ॥ ९।२०५ ॥

ईहातः चेष्टातः कृष्यादित इत्यर्थः । सर्वे चेच्चेष्टन्ते समस्तत्र विभागः स्यात्, न तु गुणापेक्षः कश्चिद्विभागकल्प आश्रयितव्यः ॥ ९।२०५ ॥

	विद्याधनं तु यद्यस्य तत् तस्यैव धनं भवेत् ।
	मैत्रम् औद्वाहिकं चैव माधुपर्किकम् एव च ॥ ९।२०६ ॥

औद्वाहिकग्रहणेन सर्वं श्वशुरगृहाल् लब्धं गृह्यते ॥ ९।२०६ ॥

	भ्रातॄणाम् यस्तु नेहेत धनं शक्तः स्वकर्मणा ।
	स निर्भाज्यः स्वकादंशात् किंचिद्दत्त्वोपजीवनम् ॥ ९।२०७ ॥

अददताम् अपि तु नैव विरोधो ऽस्ति ॥ ९।२०७ ॥

	अनुपघ्नन् पितृद्रव्यं स्रमेण यदुपार्जयेत् ।
	स्वयम् ईहितलब्धं तन् नाकामो दातुम् अर्हति ॥ ९।२०८ ॥

अर्थात् कामस्य दानम् अनुजानाति ॥ ९।२०८ ॥

	पैतृकं तु पिता द्रव्यम् अनवाप्तं यदाप्नुयात् ।
	न तत् पुत्रैर्भजेत् सार्धम् अकामः स्वयम् अर्जितम् ॥ ९।२०९ ॥

पितामहधनस्येतरे ऽपीशत इत्यनया शङ्कया प्रतिषेधः । अनेन च दर्शनेन सत्यां विभागप्रतिपत्तौ वित्तं सर्वं विभजनीयम् । पित्रा पुत्रविभागस्यैतद्दर्शनम् । जीवपितृकाणाम् अस्ति विभाग इत्येतद्दर्शयति ॥ ९।२०९ ॥

	विभक्ताः सह जीवन्तो विभजेरन् पुनर्यदि ।
	समस्तत्र विभागः स्याज् ज्यैष्ठ्यं तत्र न विद्यते ॥ ९।२१० ॥

संसृष्टानां यो ज्येष्ठः नासौ ज्येष्टांशं गृह्णीयात् । यत्र तु ज्येष्ठः सह ज्येष्ठांशेन संसृज्यते तत्र पुनरस्य ज्य्ष्ठांश उद्ध्रियते ॥ ९।२१० ॥

	येषां ज्येष्ठः कनिष्ठो वा [हीयेतांशप्रदानतः ।
	म्रि]येतान्यतरो वापि तस्य भागो न लुप्यते ॥ ९।२११ ॥

प्रोषितस्य मृतस्य वा भागम् उद्धृत्य ॥ ९।२११ ॥

	सोदर्या विभजेरंस्तं समेत्य सहिताः समम् ।
	भ्रातरो ये च संसृष्टा भगिन्यश्च सना[भयः ॥ ९।२१२ ॥

असंसृष्टाणां सोद]राणांस्तं विभजेरन् न सापत्नाः, सति तु संसर्गे ये संसृष्टास्ते विभजेरन्, न सोदर्या अप्यसंसृष्टाः ॥ ९।२१२ ॥

	यो ज्येष्ठो विनिकुर्वीत लोभाद्भ्रातॄन् यवीयसः ।
	[सो ऽज्येष्ठः स्या]दभागश्च नियन्तव्यश्च राजभिः ॥ ९।२१३ ॥

विनिकरणम् अन्यायेन यवीयसां न्यक्करणं धनोपयोगश्च तान् अतिसंधाय । अर्थाच्च कनिष्ठो ऽपि सुतरांनियन्तव्य इत्यापद्यते ॥ ९।२१३ ॥

	सर्व एव विकर्मस्था नार्हन्ति भ्रातरो धनम् ।
	न चादत्त्वा कनिष्ठेभ्यो ज्येष्ठः कुर्वीत यौतकम् ॥ ९।२१४ ॥

ये कुटुम्बकार्य ऽव्युत्पन्नास्ते द्यूतादिना विकर्मस्थाः प्रकरणसामर्थ्याद्विज्ञायते । पतिताना[म् अ]नंशार्हतोक्ता ॥ ९।२१४ ॥

	भ्रातॄणाम् अविभक्तानां यद्युत्थानं भवेत् सह ।
	न तत्र भागं विषमं पिता दद्यात् कथंचन ॥ ९।२१५ ॥
	ऊर्ध्वं विभागाज् जातस्तु पित्र्यम् एव हरेद्धनम् ।
	संसृष्टास्तेन वा ये स्युर्विभजेत स तैः सह ॥ ९।२१६ ॥

ये ऽन्योन्योपार्जितधनाः पित्रा स्नेहेन गुणापेक्षया वा तेषां विषमो विभागो न कर्तव्यः । इदं च दर्शनं पितुरभिप्राये न सति । अपि तु पित्रभिप्रायेण विभागे वैकल्पिकं ग्रहणं तदभिप्रायेण स्यात्, नान्यथा ॥ ९।२१६ ॥

	अनपत्यस्य पुत्रस्य माता दयाद्यम् आप्नुयात् ।
	मातर्यपि च वृत्तायां पितुर्मात्रा हरेद्धनम् ॥ ९।२१७ ॥

जीवत्यां मातरि पितामह्यां च न सोदरा ईशन्ते ऽनपत्यस्य स्वधनस्य, नापि तत्पितासोदर्या वा भ्रातरः ॥ ९।२१७ ॥

	ऋणे धने च सर्वस्मिन् प्रविभक्ते यथाविधि ।
	पश्चाद्दृश्येत यत् किंचित् तत् सर्वं समतां नयेत् ॥ ९।२१८ ॥

द्रष्ट्रा न तद्ग्राह्यम् इत्येवमर्थं पुनरुपदेशः, ज्येष्ठांशप्रतिषेधार्थो वा, द्व्यंशः पूर्वजः इत्येवम् उक्तं ज्येष्ठस्य तदत्र न स्यात् ॥ ९।२१८ ॥

	वस्त्रं पत्रम् अलंकारं कृतान्नम् उदकं स्त्रियः ।
	योगक्षेमप्रचारं च न विभाज्यं प्रचक्षते ॥ ९।२१९ ॥

एतान् अपीच्छया विभजेतन् । "नाकामो दातुम् अर्हति" इत्येतदनुवादो ऽयं द्रष्टव्यः । सर्वत्रैवेच्छातो दानम् अयुक्तं प्रतिषेद्धुम् । सर्वत्र धनविभागे प्राप्ते: वस्त्रं [प्रसिद्धम् । पत्रं] पतत्यनेनेत्यश्वादिः । अलंकारं सामर्थ्यात् पितरि जीवति यद्येन परिगृहीतम् । कृतान्नं तण्डुलादि । उदकं तदाधारकूपादिः । स्त्रियः उपभोगदास्यः प्रतिनियताः । योगक्षेमप्रचारं च येन द्रव्येण योगक्षेमर्थं पर्चरन्ति । योगो ऽनुपात्तपरिलाभः, क्षेमम् उपात्तपरिपालनम् । योगक्षेमं वा तदर्थं राज्ञापि दीयमानं द्रष्टव्यम् । प्रचारं च प्रचरणभूमिजम् इन्धनकादि, न विभाज्यं प्रचक्षते ॥ ९।२१९ ॥

	एष उक्तो विभागो वः पुत्राणां च क्रियाविधिः ।
	क्रमसः क्षेत्रजादीनां द्यूतधर्मं निबोधत ॥ ९।२२० ॥

उपसंहारोपन्यासार्थः स्लोकः ॥ ९।२२० ॥

	द्यूतं समाह्वयं चैव राजा राष्ट्रान् निवारयेत् ।
	राज्यान्तकरणावेतौ द्वौ दोषौ पृथिवीक्षिताम् ॥ ९।२२१ ॥

येन,

	प्रकाशम् एतत् तास्कर्यं यदेवनसमाह्वयौ ।

अतः,

	तयोर्नित्यं प्रतीघाते नृपतिर्यत्नवान् भवेत् ॥ ९।२२२ ॥

द्यूतसमाह्वयभेदप्रदर्शनार्थम् इदम् अधुनोच्यते:

	अप्राणिभिर्यत् क्रियते तल् लोके द्यूतम् उच्यते ।
	प्राणिभिः क्रियते यस्तु स विज्ञेयः समाह्वयः ॥ ९।२२३ ॥
	द्यूतं समाह्वयं चैव यः कुर्यत् कारयेत वा ।
	तान् सर्वान् घातयेद्राजा शूद्रांश्च द्विजलिङ्गिनः ॥ ९।२२४ ॥

सभिका अपि कारयतो द्यूतं ताडयितव्याः न केवलं कर्तारः । प्रतिषेधपरत्वाच्च वधोपदेशस्यान्येनाप्युपायेन तेषां प्रतिषेधः कर्तव्यो राजतन्त्रविरोधिनाम् । येन न ह्यत्र धर्मातिक्रमः कश्चिदस्ति । एवं च सत्यत्र वधिस्ताडनार्थः एव विज्ञेयः । धर्मव्यवस्थाभेदिनस्तु शूद्रान् द्विजलिङ्गिनो घातयेदेव । द्विजलिङ्गिनश्च शूद्रा यज्ञो[पवी]तपात्रधारिणो भोशब्दवादिनः परिव्राजकादिवेषधारिणश्च । व्याकरणाध्ययनम् अपि च द्विजलिङ्गम् इति शक्यं वक्तुम् ॥ ९।२२४ ॥

	कितवान् कुशीलवान् क्रूरान् पाषण्डस्थांश्च मानवान् ।
	[विकर्मस्थान् शौण्दि]कांश्च क्षिप्रं निर्वासयेत् पुरात् ॥ ९।२२५ ॥

क्रूराभिन्नदुष्टयोर्वर्णलोपेन गुणवृत्त्योच्यन्ते । "केलान्" इत्यपरः पाठः, ते चातिकामुकाः केलीजीवि[नः । "कैलान्" इत्यपरे] पठन्ति: सङ्केतकारिणः । पाषण्डस्थांश्च मानवान् श्रुतिस्मृतिबाह्येष्वाश्रमलिङ्गेषु व्यवस्थितान् । [विकर्मस्थो] ऽधिकारविरोधेन कर्मस्थः [इति] शब्दस्सतन्त्रः, शौण्डिकविशेषणा[र्थो व(आ)] । सर्वान् एतान् निर्वासयेत् पुरात् । प्रवासनकार्यस्य चविशेषाद्राष्ट्रादप्येते ऽर्थतो निर्वास्याः । अत्र च कितवप्रसङ्गेन कुशीलवादीनाम् अपि प्रतिषेधः क्रियते । येन ॥ ९।२२५ ॥

	एते राष्ट्रे वर्तमाना राज्ञः प्रच्छन्नतस्कराः ।
	विकर्मक्रियया नित्यं बाधन्ते भद्रिकाः प्रजाः ॥ ९।२२६ ॥

यस्मादेते राजधान्याम् अवस्थिताः महतो ऽनर्थाय राज्ञः । अतश्चैषां राष्ट्रादपि निर्वासनम् उच्यते ॥ ९।२२६ ॥

	द्यूतम् एतत् पुरा कल्पे दृष्टं वैरकं महत् ।
	तस्माद्द्यूतं न सेवेत हास्यार्थम् अपि बुद्धिमान् ॥ ९।२२७ ॥

युधिष्ठिरादयो ऽपरकालाः । देवासुरदृष्टं तु द्यूतं चिरवृत्तत्वादत्रोदाह्रियते "ते देवाः एकतः" इति श्रुतेः । एवं चायं द्यूतनिन्दार्थवादो विज्ञेयः । यतश्चैतदेवम् अतः ॥ ९।२२७ ॥

	प्रच्छन्नं वा प्रकाशं वा तन् निषेवेत यो नरः ।
	तस्य दण्डविकल्पः स्याद्यथेष्टं नृपतेस्तथा ॥ ९।२२८ ॥

एवं च सति येन येन दण्डप्रकारेण द्यूतनिवृत्तः स्यात् तं तं दण्डप्रकारं कल्पयेदात्मेच्छया ॥ ९।२२८ ॥

	क्षत्रविट्शूद्रयोनिस्तु दण्डं दातुम् अशक्नुवन् ।
	आनृण्यं कर्मणा गच्छेद्विप्रो दद्याच्छनैः शनिअः ॥ ९।२२९ ॥

यथोक्तं दण्डप्रकारम् अशक्नुवन्तो निर्धनत्वात् क्षत्रियादयो दण्डानुरूपाणि कर्माणि कुर्युः । ब्राह्मणस्तु स्वधर्मानुरोधेन शनैः शनैर्दण्डनीयः । तदेतदुक्तम् अप्यधुना पुनरुच्यते दण्डविषयार्थम् । पूर्वं तु कुसीदप्रकरणे तद्गतम् ॥ ९।२२९ ॥

	स्त्रीबालोन्मत्तवृद्धानां दरिद्रानाथरोगिणाम् ।
	शिफाविदलरज्ज्वाद्यैर्विदध्यान् नृपतिर्दमम् ॥ ९।२३० ॥

विकर्मस्थानाम् एतदपराधानुरूपतः शिफादिभिस्ताडनम् । न पातकिनाम् अपि चापलता विज्ञेया ॥ ९।२३० ॥

	ये नियुक्तास्तु कार्येषु हन्युः कार्याणि कार्यिणाम् ।
	धनोष्मणा पच्यमानास्तान् निःस्वान् कारयेन् नृपः ॥ ९।२३१ ॥

धनोष्मणा कस्यचिद्व्यवहारतः साहाय्यं कुर्वन्ति । ते निःस्वाः कार्याः । अथ वा अधिकृताः सन्तो धनं गृहीत्वा ये ऽन्यथा कार्याणि कुर्युः ते निःस्वाः कार्या इति ॥ ९।२३१ ॥

	कूटशासनकर्तॄंश्च प्रकृतीनां च दूषकान् ।
	स्त्रीबालब्राह्मणघ्नांश्च हन्याद्द्विट्सेविनस्तथा ॥ ९।२३२ ॥

[ते]षां राज्यतन्त्रविरोधे वर्तमानानां नियमतो वधः । द्विट्सेविनश्छमागतिकाः ॥ ९।२३२ ॥

	तीरितं चानुशिष्टं च यत्र क्वचन यद्भवेत् ।
	कृतं तद्धर्मतो विद्यान् न तद्भूयो निवर्तयेत् ॥ ९।२३३ ॥

एवं च सति मैत्र्या कारुण्येन वान्येन वा कारणान्तरेण न निवर्तयेत् । अर्थादशास्त्रकृतं निवर्तयेत् । तथा च सति ॥ ९।२३३ ॥

	अमात्यः प्राङ्विवाको वा यत् कुर्युः कार्यम् अन्यथा ।
	तत् स्वयं नृपतिः कुर्यात् तान् सहस्रं च दण्डयेत् ॥ ९।२३४ ॥

अमात्यो राज्ञा नियुक्तो ब्राह्मणः व्यवहाररक्षणे । तथा चोक्तम्: "तदा नियुञ्ज्याद्विद्वांसं ब्राह्मणं कार्यदर्शने" इति । प्राङ्विवाकास्तु पृथग् वेदशास्त्रज्ञातारः । तथा चोक्तम्: "यस्मिन् देसे निषीदन्ति विप्रा वेदविदस्त्रयः" इति । एते यत् कुर्युः कार्यम् अन्यथा रागादिभिः कारणैः, असंनिहिते राजनि, तत् स्वयं नृपतिः कुर्यात् । पुनस्तान् सहस्रं दण्डयेत् । पणानाम् इत्युक्तपरिभाषम् एतत् । समुदाये चैषां दण्डचोदना, यथा "गार्ग्याश्शतं दण्ड्यन्ताम्" इति ॥ ९।२३४ ॥

	ब्रह्महा च सुरापश्च तस्करो गुरुतल्पगः ।
	एते सर्वे पृथग् वेद्या महापातकिनो नराः ॥ ९।२३५ ॥

अपरः पाठो ऽत्र श्लोके: 
	ब्राह्मणघ्नं सुरापं च तस्करं गुरुतल्पगम् ।
	एतान् विद्यात् पृथक् सर्वान् महापातकिनो नरान् ॥
अत्र पातकसंबन्धात् सुवर्णस्तेयकृत् तस्करो गृह्यते । ब्रह्महत्यायां सर्वेषां व्यतिक्रमः । सुरायां मधुरामद्यपाने च विशेषं वर्णाश्रयं वक्ष्यामः । चौर्ये च सर्ववर्णाधिकारः । स गुरुतल्पे ॥ ९।२३५ ॥

	चतुर्णाम् अपि चैतेषां प्रायश्चित्तम् अकुर्वताम् ।
	शरीरधनसंयुक्तं दण्डं धर्म्यं प्रकल्पयेत् ॥ ९।२३६ ॥

चतुर्णाम् अपीति वचनात् तत्संबन्धी पञ्चमो गृह्यते । स्त्रीबालब्राह्मणवधे [व]धदण्ड उक्तः । चतुर्णाम् अपि चैतेषाम् इत्यत्र श्लोक [अङ्क]न[ं] धनदण्डश्च । तदेतत् पातकानुरूपं कार्यम् । शूद्रस्य तु ब्रह्महत्याप्रायश्चित्तम् अकुर्वतो दण्डद्वयम् ॥ ९।२३६ ॥

	गुरुतल्पे भगः [कार्[यः सुरापाने सुरा]ध्वजः ।
	स्तेये च श्वपदः कार्यो ब्रह्मनण्यशिराः पुमान् ॥ ९।२३७ ॥

ललाटे ऽङ्कनप्रतिषेधविधौ ललाटग्रहणात् ॥ ९।२३७ ॥

	असंभोग्या ह्यसंयोज्या असंपाट्याविवाहिनः ।
	चरेयुः पृथिवीं दीनाः सर्वधर्मबहिष्कृताः ॥ ९।२३८ ॥

एष एव तेषां त्यागो विज्ञेयः । तदेव दर्शयति ॥ ९।२३८ ॥

	ज्ञातिसंबन्धिभिस्त्वेते त्यक्तव्याः कृतलक्षणाः ।
	निर्दया निर्नमस्कारास्तन् मनोरनुशासनम् ॥ ९।२३९ ॥

नैते राज्ञा धृतदणा इति कृत्वा ज्ञातिसंबन्धिभिः परिग्राह्याः । एवं च सति व्याध्यादियोगे ऽप्येषु दया न कर्तव्या । ज्यैष्ठ्यादिगुणयोगे च नैते नमस्कार्याः, प्रत्युत्थानादिभिः । एष एव चात्र वचनसामर्थ्याद्धर्मो विज्ञेयः । न तु स्वातन्त्र्येण दया विनयो वा पूर्वोपदिष्ट इति ॥ ९।२३९ ॥

	प्रायस्चित्तं तु कुर्वाणाः पूर्वे वर्णा यथोदिताः ।
	नाङ्क्या राज्ञा ललाटेषु दाप्यास्तूत्तमसाहसम् ॥ ९।२४० ॥

पूर्वे वर्णाः ब्राह्मणादयः । प्रमादवधे च पञ्चशतो दण्ड इत्येतदर्थाद्गम्यते ॥ ९।२४० ॥

	आगस्सु ब्राह्मणस्यैषु कार्यो मध्यमसाहसः ।
	विवास्यो वा भवेद्राष्ट्रात् सद्रव्यः सपरिच्छदः ॥ ९।२४१ ॥

अकामत इत्युत्तरश्लोके वक्ष्यति । तदिहापि विज्ञेयम् । एवं च सत्येतेष्वेवागस्सु ब्राह्मणो मध्यमसाहसं दण्ड्यः । कामं विवास्यो राष्ट्रात् । एवं निग्रहद्वयं विकल्पेनास्य स्यात्, वृत्तस्वाध्यायापेक्षया ॥ ९।२४१ ॥

	इतरे क्ष्तवन्तस्तु पापान्येतान्यकामतः ।
	सर्वस्वहारम् अर्हन्ति कामतस्तु प्रवासनम् ॥ ९।२४२ ॥

एतान्येव महापातकानि कृतवन्तः क्षत्रियादयो ऽकामतः सर्वस्वहरणं कार्याः पूर्वोक्तं वोत्तमसाहसं दण्ड्याः । एवं ब्राह्मणस्य प्रायश्चित्तम् अकु[र्व]तो ऽकामतो मध्यमसाहसो दण्डः, कामतो विवासनम् । क्षत्रियवैश्ययोरकामत उत्तमसाहसः सर्वस्वहरणं वा । कामतश्च वधः । शूद्रस्य त्वकामतः सर्वस्वहरणम् अङ्कनं च । कामतस्तु वधः ॥ ९।२४२ ॥

	नाददीत न्र्पः साधुर्महापातकिनां धनम् ।
	आददानस्तु तल् लोभात् तेन दोषेण तप्यते ॥ ९।२४३ ॥

यत एतदेवम् अतः ।

	अप्सु प्रवेश्य तं दण्डं वरुणायोपपादयेत् ।
	श्रुतवृत्तोपपन्ने वा ब्राह्मणे प्रतिपादयेत् ॥ ९।२४४ ॥

अत्र प्रतिपत्तिविधौ कारणं वक्ति, यस्मात् ।

	ईशो दण्डस्य वरुणो राज्ञां दण्डधरो हि सः ।
	ईशः सर्वस्य जगतो ब्राह्मणो वेदपारगः ॥ ९।२४५ ॥

तस्मात् तद्धनं राज्ञा न ग्राह्यम् । किं चान्यत् ॥ ९।२४५ ॥

	यत्र वर्जयते राजा पापकृद्भ्यो धनागमम् ।
	तत्र कालेन जायन्ते मानवा दीर्घजीविनः ॥ ९।२४६ ॥
	निष्पद्यन्ते च सस्यानि यथोक्तानि विशां पृथक् ।
	बालाश्च न प्रमीयन्ते विकृतं च न जायते ॥ ९।२४७ ॥

दण्डविनियोगस्तुतिश्लोकौ ॥ ९।२४६–४७ ॥

	ब्राह्मणात् बाधमानं तु कामादवरवर्णजम् ।
	हन्याच्चित्रैर्वधोपायैरुद्वेजनकरैर्नृपः ॥ ९।२४८ ॥

अत्र चित्रैर्वधोपायैर्वध एव नियमेन प्रायश्चित्तम् अकुर्वतो ऽस्य शुद्धय उपदिश्यते । यथापराधं ताडनबन्धनादिभिः शूद्रस्य । त्रयाणां चैके, यस्मात् ॥ ९।२४८ ॥

	यावान् अवध्यस्य वधे तावान् वध्यस्य मोक्षणे ।
	अधर्मो नृपतेर्दृष्टो धर्मस्तु विनियच्छतः ॥ ९।२४९ ॥

युक्तश्च तद्रक्षणादधिकृतस्य राज्ञो वध्यमोक्षणे प्रत्यवायः । विशेषेण तु बलिषड्भागहारिणः शास्त्रप्रत्ययाद्दोषनिर्हारणस्य यथाश्रुतैरेवोपायैर्दोषनिर्हरणं युक्तम् । प्रायश्चित्तवत् । तथा च शास्त्रलक्षणैव धर्माधर्मव्यवस्थेत्युक्तम् । एवं च तदुत्पत्तिप्रामाण्यवत् पापक्षये ऽस्य प्रामाण्यं स्यात् । अदृष्टार्थेषु तावदेवम् । दृष्टार्थेषु तु राज्यतन्त्रविध्यर्थ उपदेशे यद्वधश्रवणं यथा "द्विट्सेविनश्च हन्यात्" इत्युक्तं त[त्र दृष्टप्र]योजनार्थत्वादुपदेशस्य न नियतो वधः । एवं च सत्युपायान्तरेणापि बन्धनादिना विनियच्छतो न दोषः ॥ ९।२४९ ॥

	उदितो ऽयं विस्तरशो मिथो विवदमानयोः ।
	अष्टादशसु मार्गेषु व्यवहारस्य निर्णयः ॥ ९।२५० ॥

सर्वव्यवहारोपसंहरार्थश्लोकः ॥ ९।२५० ॥

	एवं कार्याणि सर्वाणि कुर्वन् सम्यङ् महीपतिः ।
	देशान् अलब्धांल् लिप्सेत लब्धांश्च परिपालयेत् ॥ ९।२५१ ॥

येन चोपायेन [प्रजापरिपालनं राज्ञो भवति स इदानीम् उच्यते । एवमर्थश्च पूर्व उपसंहारो विज्ञेयः ॥ ९।२५१ ॥

	सम्यङ् निविष्टदेशस्तु कृतदुर्गश्च शास्त्रतः ।
	कण्टकओद्धरणे नित्यम् आति[ष्ठेद्यत्न]म् उत्तमम् ॥ ९।२५२ ॥

अस्य प्रशंसार्थवादः फलविधिरूपः ॥ ९।२५२ ॥

	रक्षणादार्यवृत्तानां कण्टकानां च शोधनात् ।
	नरेन्द्रास्त्रिदिवं यान्ति प्रजापालनतत्पराः ॥ ९।२५३ ॥

उभयानुग्रहाद्युक्तं राज्ञां त्रिदिवगमनं रक्षताम् । अतः संरक्षणीयधर्मापक्षम् अपि चैतद्युक्तम् । एवं चावश्यं रक्षणीयाः । वृत्तिसंरक्षणाच्च । न चासति फलसंबन्धे इयती स्तुतिरुपलभ्यते । शास्त्रलक्षणत्वाच्च धर्माधर्मयोरुत्पत्तिवत् फलारम्भो ऽपि फलाच्छ्रद्दधनीयः । यतश्चैतदेवम् अतः ॥ ९।२५३ ॥

	अशासंस्तस्करान् यस्तु बलिं गृह्णाति पार्थिवः ।
	तस्य प्रक्षुभ्यते राष्ट्रं स्वर्गाच्च परिहीयते ॥ ९।२५४ ॥
	निर्भयं तु भवेद्यस्य राष्ट्रं बाहुभलास्रितम् ।
	तस्य तद्वर्धते नित्यं सिच्यमान इव द्रुमः ॥ ९।२५५ ॥

दृष्टार्थसंबन्धेनेयम् अदृष्टफलस्तुतिः ॥ ९।२५४–५५ ॥

	द्विविधांस्तस्करान् विद्यत् परद्रव्यापहारिणः ।
	प्रकाशांश्चाप्रकाशांश्च चारचक्षुर्महीपतिः ॥ ९।२५६ ॥

चारचक्षुर्भिः पार्थिवैः परद्रव्यनिर्हरतां तास्कर्यं विज्ञेयम् । आदरार्थं चायम् उपदेशः आदावेषां विज्ञेयः ॥ ९।२५६ ॥

	प्रकाशवञ्चकास्त्वेषां नानापण्योपजीविनः ।
	प्रच्छन्नवञ्चकास्त्वेते स्तेनाटव्यादयो जनाः ॥ ९।२५७ ॥

तत्र ये क्रये विक्रये मानतुलादिविशेषेण मुष्णन्ति द्रव्याणाम् आगमस्थाननिर्गमान् अनवेक्ष्य ते प्रकाशा वञ्चकाः । प्रच्छन्नास्तु रात्रिसत्त्रास्, तस्करा इत्यर्थः । न च केवलम् अत एव किं तर्हीमे चान्ये यान् इत ऊर्ध्वं वक्ष्यामः ॥ ९।२५७ ॥

	उत्कोचका औपधिका वञ्चकाः कितवास्तथा ।
	मङ्गलादेशवृत्ताश्च भद्राश्चैक्षणिकैस्सह ॥ ९।२५८ ॥
	असम्यक् कारिणश्चैव महामात्राश्चिकित्सकाः ।
	शिल्पोपचारयुक्ताश्च निपुणाः पण्ययोषितः ॥ ९।२५९ ॥
	एवमाद्यान् विजानीयात् प्रकाशांल् लोककण्टकान् ।
	निगूढचारिणश्चान्यान् अनार्यान् आर्यलिङ्गिनः ॥ ९।२६० ॥
	तान् विदित्वा सुचरितैर्गूढैस्तत्कर्मकारिभिः ।
	चारैश्चानेकसंस्थानैः प्रोत्साह्य वशम् आनयेत् ॥ ९।२६१ ॥
	तेषां दोषान् अभिख्याप्य स्वे स्वे कर्मणि तत्त्वतः ।
	कुर्वीत शासनं राजा सम्यक् सारापराधतः ॥ ९।२६२ ॥

कस्य पुनर्हेतोस्तत्र दण्डानुष्ठानं राज्ञः शिष्यते। येन,

	न हि दण्डादृते शक्यः कर्तुं पापविनिग्रहः ।
	स्तेनानां पापबुद्धीनां निभृतं चरतां क्षितौ ॥ ९।२६३ ॥

जनपदकण्टकानाम् एतल् लक्षणम् उक्तं तन् निग्रहार्थम् । कण्टकातुत्यौपमित एषाम् एष शब्दो विज्ञेयः । तद्ग्रहणोपाय इदानीम् उच्यते ॥ ९।२६३ ॥

	सभाप्रपापूगशालावेशमद्यान्नविक्रयाः ।
	चतुष्पथाश्चैत्यवृक्षाः समाजाः रक्षणानि च ॥ ९।२६४ ॥
	जीर्णोद्यानान्यरण्यानि कारुकावेशनानि च ।
	शून्यानि चाप्यगाराणि वनान्युपवनानि च ॥ ९।२६५ ॥
	एवंविधान् नृपो देशान् गुल्मैः स्थावरजङ्गमैः ।
	तस्करप्रतिषेधार्थं चारैश्चाप्यनुचारयेत् ॥ ९।२६६ ॥
	तान् सहायैस्त्वनुगतैर्नानाकर्मप्रवेदिभिः ।
	विद्यादुत्साहयेच्चैव निपुणैः पूर्वतस्करैः ॥ ९।२६७ ॥

	भक्ष्यभोज्यापदेशैश्च

चण्डिकादियागात् सर्वनिमित्त्म्,

		ब्राह्मणानां च दर्शनैः ।

विद्यागतागतयोगज्ञानाम्, यद्बलात् सुकरं महाफलं चौर्यं भवति यथेष्टम्,

	शौर्यकर्मापदेशैश्च तेषां कुर्यात् समागमम् ॥ ९।२६८ ॥

तच्छीलिनां बलातिशयव्यवहारिणाम् । एवं च सति ।

	ये तत्र नोपसर्पेयुर्मूलप्रणिहिताश्च ये ।
	तान् प्रसह्य नृपो हन्यात् समित्रज्ञातिबान्धवान् ॥ ९।२६९ ॥

ये तस्कराः प्रकरणे नोपगच्छन्ति राजशासनान्, ये च मूलप्रणिहितास्तस्करा नोपगच्छन्ति चण्डिका[यागा]दिषु । तांश्च तेभ्य एवागमय्य हन्यात् । एवम् अपि च वर्तमानश्चोरनिग्रहे ॥ ९।२६९ ॥

	न होढेन विना चोरं घातयेद्धार्मिको नृपः ।
	सहोढं सोपकरणं हन्यादेवाविचारयन् ॥ ९।२७० ॥

होढो [लोप्त्रम् । सह] तेन ग्रस्तः स्यात्, नान्यथा । यदि तावल् लोप्त्रं दर्शनविचार्यमानं प्रमाणतः शुद्धं भवति । एवम् उपकरणं विवरसाधनादि विज्ञेयम् ॥ ९।२७० ॥

	ग्रामेष्वपि च ये केचिच्चोराणां भक्तदायकाः ।
	भाण्डावकाशदाश्चैव सर्वांस्तान् अपि घातयेत् ॥ ९।२७१ ॥

विचार्य प्रत्यक्षागमानुमानैः प्रमाणैः । येनाविज्ञानादपि ह्येतत् सर्वं भवति ॥ ९।२७१ ॥

	राष्ट्रेषु रक्षाधिकृतान् सामन्तांश्चैव चोदितान् ।
	अभ्याघातेषु मध्यस्थाञ् छिष्याच्चौरान् इव द्रुतम् ॥ ९।२७२ ॥

आत्ययिकेष्वेतान् अननुधातताञ् चोरसंवादेन प्रमादाद्वा चोरवच्छिष्यात् । निमित्तभेदाच्चानुशासनभेदो विज्ञेयः ॥ ९।२७२ ॥

	यश्चापि धर्मसमयात् प्रच्युतो धर्मजीवनः ।
	दण्डेनैव तम् अप्य् ओषेत् स्वकाद्धर्माद्धि विच्युतम् ॥ ९।२७३ ॥

ब्राह्मणो धर्मजीवनः । स ह्यनुपकृत्य जीवति । यतस्तस्यापि स्वधर्मस्थापनार्थं दण्डो ऽपराधानुरूपः प्रणेयः ॥ ९।२७३ ॥

	ग्रामघाते हिडाभङ्गे पथि चोरादिदर्शने ।
	शक्तास्त्वनभिधावन्तो निर्वास्याः सपरिच्छदाः ॥ ९।२७४ ॥

आलस्येनानभिधावन्तो निर्वास्याः, ये तु च्रोपक्षेपान् नानुधावन्ति ते चोरवधेन वध्याः ॥ ९।२७४ ॥

	राजकोशापहर्तॄंश्च प्रातिकूलेषु च स्थितान् ।
	अरीणाम् उपजप्तॄंश्च घातयेद्विविधैर्वधैः ॥ ९।२७५ ॥

अपराधानुरूपतः स्वतन्त्रपीडापेक्षया एषां निग्रहः स्यात् ॥ ९।२७५ ॥

	संधिं छित्वा तु ये चर्यं रात्रौ कुर्वन्ति तस्कराः ।
	तेषां छित्वा नृपो हस्तौ तीक्ष्णे शूले निवेशयेत् ॥ ९।२७६ ॥

चौर्योपलक्षणार्थं च संधिग्रहणम् । एवं चास्कन्धावार एव प्रविश्य चौर्यं कुर्वतो ऽयम् एव निग्रहः स्यात् । हस्तयोश्छेदनं शुले वा निवेशम् । एकस्यैवेत्यपरे । एतच्च वर्णविसेषापक्षया उभयम् अत्रास्य प्रयोजनानुबन्धापेक्षया कल्प्यम्, न यथाश्रुतम् । तथा च दर्शयति ॥ ९।२७६ ॥

	अङ्गुलीर्ग्रन्थिभेदस्य छेदयेत् प्रथमे ग्रहे ।
	द्वितीये हस्तचरणौ तृतीये वधम् अर्हति ॥ ९।२७७ ॥

कृतनिग्रहस्यापि निग्रहोपदेशश्छिन्नहस्तचरणो ऽपि पुनः केनचिदुपायान्तरेण चौर्यम् आसेवतः ॥ ९।२७७ ॥

	अग्निदान् भक्तदांश्चैव तथा शस्त्रावकाशदान् ।
	संनिधातॄंश्च मोषस्य शिष्याच्चोरान् इवेश्वरः ॥ ९।२७८ ॥

विज्ञाय चोरांस्तत्साहाय्येनाइतानि कुर्वतां चोरवच्छिष्टिस्ताडनबन्धनपरिभाषणादिरूपा । न तु वराङ्गच्छेदो ऽर्थदण्डनं वा शिष्टिः । प्रथमम् एवानुक्तापि चौर्यं वर्णानां चोरवच्छिष्टिरल्पेष्वपराधेषु चोरस्यापि स्यात् ॥ ९।२७८ ॥

	तटाकभेदकं हन्यादप्सु शुद्धवधेन वा ।
	यद्वापि प्रतिसंस्कुर्याद्दद्याच्चोत्तमसाहसम् ॥ ९।२७९ ॥

वप्रं तटाकस्य भित्वोदकं हरतो वधो ऽप्स्वन्यत्र वा स्थले ऽशक्तस्य प्रतिसंस्कारे, शक्तस्यापि दण्डनम् । पुण्यानुबन्ध एवोभयोरप्यनुग्रहः कल्पितो भवति, तटाकस्वामिनः तटाकभेदकस्य च । प्रतिसंस्कारपक्षे चास्योत्तमसाहसः पणसहस्रम् ॥ ९।२७९ ॥

	कोष्ठागारायुधागारदेवतागारभेदकान् ।
	हस्त्यश्वरथहरॄंश्च हन्यादेवाविचारयन् ॥ ९।२८० ॥

देवतागारभेदकादृते इतरेषां स्वतन्त्ररक्षणप्रयोजनत्वाद्वधोपदेशस्य न नियमेन वधः क्रियते । प्रतिप्रसवभावाच्च निवृत्तावपि नाभ्युदयः । देवतागारभेदकस्यापि प्रतिकर्तुं दण्डं च दातुम् अशक्तस्य वधः स्यात् । तथा चोक्तं पूर्वश्लोके । एवं चाधिकारादुत्तमसाहसो दण्डः । "सङ्क्रमद्वजयष्टीनाम्" इत्यस्मिन् वक्ष्यमाणश्लोके देवताप्रतिमाभेदकस्यापि दण्डं वक्ष्यति वधरहितम् । एवं च सति यदि देवतागारभेदकस्य नियोगतो वध उच्यते, ततो न्यायविरोध्ययुक्तरूप उपदेशः । अतः पाक्षिको वधो विज्ञेयः ॥ ९।२८० ॥

	यस्तु पूर्वनिविष्टस्य तटाकस्योदकं हरेत् ।
	आगमं वाप्यपां भिन्द्यात् स दाप्यः पूर्वसाहसम् ॥ ९।२८१ ॥

देवताघातकत्वात् पूर्वनिवेश उच्यते । इतरथा वा । तत्र यदुक्तम्: सस्यसकार्यं यो हरेत् अनागत एवोदकस्य्[आलादि]नागमं वा भिन्द्यात् स दण्ड्यः पूर्वसाहसम् । एवं च सति यदुक्तम्, दण्डं दातुम् अशक्ताः क्षत्रियादयः "आनृण्यं कर्मणा" गच्छेयुरिति, तत्कार्यसामान्यादत्र सर्वत्र प्रत्येतव्यम् ॥ ९।२८१ ॥

	समुत्सृजेद्राजमार्गे [यस्त्वमे]ध्यम् अनापदि ।
	स द्वौ कार्षापणौ दद्यादमेध्यं चासु शोधयेत् ॥ ९।२८२ ॥

कार्षापणपरिमाणं व्याख्यातम् ॥ ९।२८२ ॥

	आपद्गतो ऽथ वा वृद्धो गर्भिणी बाल एव वा ।
	परिभाषणम् अर्हन्ति तच्च शोध्यम् इति स्थितिः ॥ ९।२८३ ॥

आप्[अद्गत इति सहोप]देशादत्यन्तवृद्धो, गर्भिणी, बालो वेदितव्यः ॥ ९।२८३ ॥

	चिकित्सकानां सर्वेषां मिथ्या प्रचरतां दमः ।
	अमानुषेषु प्रथमो मानुषेषु तु मध्यमः ॥ ९।२८४ ॥

प्रथममध्यमौ साहसोत्तरपदावेतौ द्रष्टव्यौ । विना शास्त्रेण । [अथ]वा सति शास्त्राध्ययने मिथ्या ये चिकित्सायां वर्तन्ते मानुषामानुषेषु तेषाम् एष दमः ॥ ९।२८४ ॥

	संक्रमध्वजयष्टीनां प्रतिमानां च भेदकः ।
	प्रतिकुर्याच्च तत् सर्वं पञ्च दद्याच्छतानि च ॥ ९।२८५ ॥

नदीगर्तादिषु यैः संक्रामन्ति ते संक्रमाः । ध्वजो राज्ञां देवतायतनेषु वा, यष्टिर्नागायतने, बलियष्टिर्वा ग्रामेषु । अयं च विचारितो ऽर्थः । पूर्वश्लोके व्कल्पार्थं वधदण्डस्य केनचिदत्रानुबन्धादिना कारणेन प्रतिमाभेदकस्येहोपदेशः ॥ ९।२८५ ॥

	अदूषितानां द्रव्यानां दूषणे भेदने तथा ।
	मणीनाम् अप्यवेधे च दण्डः प्रथमसाहसः ॥ ९।२८६ ॥

कुंकुमादिद्रव्याणां तत् सदृशेन मायाकुसुम्भादिना दूषणम् । भेदनं तु मणिभिः संबध्यते । मणीनां भेदने विनाशे ऽवेधे ऽस्थानवेधे च मणीनाम् एव सारानुरूपो दण्डः । एवं च सति प्रथमसाहसग्रहणं प्रदर्शनार्थं विज्ञेयम् । येन मणयो हि काकणिकमूल्या अपि सन्ति अनेकसाहस्राश्च । अतो नाविशेषेण युक्तो ऽत्र दण्ड इति । एतस्मात् कारणात् प्रथमसाहसग्रहणस्य प्रदर्शनार्थता कल्प्यते ॥ ९।२८६ ॥

	समैश्च विषमं यश्च प्रकरेन् मूल्यतो ऽपि वा ।
	स प्राप्नुयाद्दमं पूर्वं नरो मध्यमम् एव वा ॥ ९।२८७ ॥

अपरिच्छिन्नार्धानां द्रव्याणाम् अज्ञाततया कार्यवत्तां वावेद्क्ष्य क्रेतुर्यो ऽन्यथा विक्रीणीते भावदोषेण तस्य [वि]क्रेतुर्द्रव्यापेक्षया प्रथममध्यमौ कल्प्यौ । अथ वा क्रेतरि प्रथमः कार्यः विक्रेतुर्मध्यमः ॥ ९।२८७ ॥

	बन्धनानि च सर्वाणि राजमार्गे निवेशयेत् ।
	दुःखिता यत्र दृश्येरन् व्कृताः पापकारिणः ॥ ९।२८८ ॥

पृथग्जनस्य पापनिवृत्त्युपायोपदेशः ॥ ९।२८८ ॥

	प्राकारस्य च भेत्तारं परिखाणांच पूरकम् ।
	द्वाराणां चैव भङ्क्तारं क्षिप्रम् एव प्रवासयेत् ॥ ९।२८९ ॥

पुरस्य राजकुलस्य दुर्गस्य वा । प्रवासनम् अत्रोभयथा राजकार्यविरोधापेक्षया विज्ञेयम् । एवं च सत्यत्र राज्ञः स्वतन्त्रसंरक्षणत्वादुपदेशस्य न नियोगेन व्यतिक्रमकारिणां वध उपदिश्यते ॥ ९।२८९ ॥

	अभिचारेषु सर्वेषु कर्तव्यो द्विशतो दमः ।
	मूलकर्मणि चानाप्तैः कृत्यासु विविधासु च ॥ ९।२९० ॥

श्रुतिस्मृतिबाह्येष्वभिचारेषु खादिरसूचीनिखननपदपांशुग्रहणादिष्विदम् उच्यते । अत्राभिचारार्हस्यायं दण्डो न विद्यते । तथायं प्रायश्चित्तं वक्ष्यत्यनभिचरणीयस्याभिचारे "अभिचारम् अहीनं च त्रिभिः कृच्छ्रैर्व्यपोहति" इति । मूलकर्मणि चानाप्तैः क्रियमाणे । न मातृभगिन्यादिभिः, अधिकारात् तासाम् । कृत्यासु च वैताऌआद्यासु भूततन्त्रविहितास्वसंबन्धकृतास्वेव । अपरे तु सर्वग्रहणसामर्थ्यात् सर्वाभिचारेष्वेतद्दण्डम् आहुः ॥ ९।२९० ॥

	अबीजविक्रयी यश्च बीजोत्कृष्टं तथैव च ।
	मर्यादाभेदकश्चैव विकृतं प्राप्नुयाद्वधम् ॥ ९।२९१ ॥

बीजम् इति कृत्वाबीजं यो विक्रीणीते ऽर्थिनश्च क्रेतॄन् दृष्ट्वा बीजमूल्यत उत्कर्षं नयति । मर्यादाश्च क्षेत्रकेदारगता यो भिनत्ति, न ग्रामदेशसङ्घमर्यादाः, बीजक्रयविक्रयादिसाहचर्यात् । स कर्णनासाच्छेदनाख्यं विकृतत्वकारणम् अर्हति । अपराधसमुच्चयेन सानुबन्धेन च मारणम्, येन न हि दृष्टप्रयोजन इतीयान् निग्रह उपपद्यते । अयम् अपि दण्डो न नियमतः स्यादेतेष्वेवापराधेषु, दृष्टार्थत्वादस्य निग्रहोपदेशस्य ॥ ९।२९१ ॥

	सर्वकण्टकपापिष्ठं हेमकारं तु पार्थिवः ।
	प्रवर्तमानम् अन्याये छेद्येल् लवशः क्षुरैः ॥ ९।२९२ ॥

सर्ववर्णेभ्यः सुवर्णापहारप्रवृत्ते ब्राह्मणसुवर्णापहरणे वा महापातकाभ्यासशीलस्येदम् उच्यते । तं निकषपरिवर्तनतुलासंचरणादिषु अन्यायेषु प्रवृत्तम् "येन येन यथाङ्गेन" इत्यनया परिभाषया जिह्वाहस्तपादशिरश्चक्षुरादिना सुवर्णगुप्तिं कुर्वन्तं लवशो घातयेत्, अपराद्धाभ्यासानुबन्धेन । अपरे त्वाहुः: सर्ववर्णसुवर्णापहरण एतदुच्यते । हेमकर्तुर्बहुत्वाल्पत्वापेक्षयायं छेदनोपदेशः प्रदर्शनार्थः । अपरे तु सुवर्णकारस्यापीदं न शोधनम् इत्युपदिशन्ति, रक्षितापहरणे ऽपि सुराप्रायश्चित्तवत् ॥ ९।२९२ ॥

	सीताद्रव्यापहरणे शस्त्राणाम् औषधस्य च ।
	कालम् आसाद्य कार्यं च राजा दण्डं प्रकल्पयेत् ॥ ९।२९३ ॥

सीताद्रव्याणि कलयुग, प्रतोदादीनि । शस्त्राणि फलदात्रादीनि तत्साहचर्यात् । औषधं तद्गतं लशुनादि । अथ वा [ओ]षधयो सामान्येन ग्रहणं युक्तम्, समानत्वादपराधस्य । कालम् आसाद्य कार्यं च तेषां दण्डं राजा यथेष्टं कुर्यात् । तदपराधनिवृत्तिहेतुम् अन्येषाम् अपि ॥ ९।२९३ ॥

	स्वाम्यमात्यौ पुरं राष्ट्रं कोशदण्डौ तथा सुहृत् ।
	सप्त प्रकृतयो ह्येताः समस्तं राज्यम् उच्यते ॥ ९।२९४ ॥
	सप्तानां प्रकृतीनांतु राज्यस्यासां यथाक्रमम् ।
	पूर्वं पूर्वं गुरुतरं जानीयाद्व्यसने नृपः ॥ ९।२९५ ॥

अस्योपदेशप्रयोजनं स्वाम्यादीनां पूर्वस्मिन् पूर्वस्मिन् व्यसनं गुरुतरं राज्यतन्त्रविनाशकरणं परिज्ञाय परिहरेन् नृप इति ॥ ९।२९४–९५ ॥

	सप्ताङ्गस्यास्य राज्यस्य विष्टब्धस्य त्रिदण्डवत् ।
	अन्योन्यगुणवैशेष्यान् न किंचिदतिरिच्यते ॥ ९।२९६ ॥

यस्मात्,

	तेषु तेषु हि कार्येषु तत् तदङ्गं विशिष्यते ।

स्वविषयनियमादिन्द्रियवत् । एवं च सति,

	येन यत् साध्यते कार्यं तत् तस्मिञ् छ्रेष्ठम् उच्यते ॥ ९।२९७ ॥

भवति हि तत् कार्यं राज्ञो, यत्र लघीयान् अपि प्रकृति पदार्थो गरीयान् भवति । तस्मात् सर्व एवैते सर्वदा समीक्षितव्याः तत्पुरुषाश्च । एवमर्थश्चायं पुनरिहोपदेशो राजप्रकृतीनाम्, यस्मात् प्रायेण हि राज्यकण्टका अमात्यादिप्रकृतिसंश्रया एव भवन्ति । राजवल्लभामात्यमहिषीकुमाराद्याश्रितास्ते हि राजोष्मणा निःशङ्का सन्तः सुतरां जनपदं मुष्णन्ति ॥ ९।२९७ ॥

	[चारेणोत्साहयोगेन क्रिययैव च कर्मणाम् ।
	स्वशक्तिं परशक्तिं च नित्यं विद्यान् महीपतिः] ॥ ९।२९८ ॥

अत एषां पुनरिहोपदेशः कण्टकोद्धरणप्रकरणे । यथैतत्संश्रयादिदम् उपदिश्यते नित्यग्रहणम् । एवं च परचक्रसंरक्षणवज् जनपदः स्वचक्रपीडातो ऽपि रक्षणीयः । सैषा कण्टकोद्धरणादरार्था पुनरिह राजधर्मोक्तिर्विज्ञेया ॥ ९।२९८ ॥

	पीडनानि च सर्वाणि व्यसनानि तथैव च ।
	गुरुलाघवतो ज्ञात्वा ततः कार्यं समाचरेत् ॥ ९।२९९ ॥

पीडनानि जगताम् अशनिपातदुर्भिक्षादीनि । स्वकृतानि व्यसनानि त्रयाणि देहदैवात्मगतानि क्षयहेतूनि । ज्ञात्वा लोकस्य गुरुलाघ्वतः, ततो दण्डगुरुत्वलघुत्वं समाचरेत् नृपतिर्नाविशेषेण । एवं च राजधर्मेषु वर्तमानो यावज्जीवम् ॥ ९।२९९ ॥

	आरभेतैव कर्माणि श्रान्तः श्रान्तः पुनः पुनः ।
	कर्माण्यारभमानं हि पुरुषं स्रीर्निषेवते ॥ ९।३०० ॥

एवं च श्रमादलसत्वान्न कर्मारम्भान् निवर्तितव्यम् । मा माइवं गृह्णीयाद्युगानुरूपम् मया वर्तितव्यम् इति, यस्मात् ।

	कृतं त्रेतायुगं चैव द्वापरं कलिरेव च ।
	राज्ञो वृत्तानि सर्वाणि राजा हि युगम् उच्यते ॥ ९।३०१ ॥

तथा च कलियुगम् इति कृत्वा नोदासीनः स्यात् । येन च राजवृत्तेनायं कलियुगादिभिर्व्यपदिश्यते राजा। तद्दर्शयति ॥ ९।३०१ ॥

	कलिः प्रसुप्तो भवति स जाग्रद्द्वापरं युगम् ।
	कर्मस्वभ्युदितस्त्रेता विचरंस्तु कृतं युगम् ॥ ९।३०२ ॥

अनुत्थानशीलः प्रसुप्तो भवति, यो जानानश्चोत्कर्षोपायम् अनुतिष्ठेत् स जाग्रद्भवति । व्यवसितकर्मप्रयोगस्त्रेतायुगं भवति । अनुतिष्ठंश्च सर्वकर्माणि यथाशास्त्रं कर्मफलसंपदा कृतयुगं भवति । एवं च राजनिमित्तत्वात् सर्वारम्भाणां युक्ता तद्वृत्तस्तुतिः ॥ ९।३०२ ॥

	इन्द्रस्यार्कस्य वातस्य यमस्य वरुणस्य च ।
	चन्द्रस्याग्नेः पृथिव्याश्च तेजोवृत्तं नृपश्चरेत् ॥ ९।३०३ ॥

एवंवृत्तो हि राजा कण्टकोद्धारणेन प्रतापानुरागावात्मन्युत्पादयन् सकलमहीमण्डलाधिपत्येनान्त्येन युज्यते । इन्द्रादिलोकपालवृत्ततां राज्ञः केनचित् सामान्येन प्रदर्श्यते ॥ ९।३०३ ॥

	वार्षिकांश्चतुरो मासान् यथेन्द्रो ऽभिप्रवर्षति ।
	तथाभिवर्षेत् स्वं राष्ट्रं कामैरिन्द्रव्रतं चरन् ॥ ९।३०४ ॥
	अष्टौ मासान् यथादित्यस्तोयं हरति रश्मिभिः ।
	तथा हरेत् करं राष्ट्रान् नित्यम् अर्कव्रतं हित् तत् ॥ ९।३०५ ॥
	प्रविश्य सर्वभूतानि यथा चरति मारुतः ।
	तथा चारैः प्रवेष्टव्यं व्रतम् एतद्धि मारुतम् ॥ ९।३०६ ॥
	यथा यमः प्रियद्वेष्यौ प्राप्ते काले नियच्छति ।
	तथा राज्ञा नियन्तव्याः प्रजास्तद्धि यमव्रतम् ॥ ९।३०७ ॥
	वरुणेन यथा पाशैर्बद्ध एव हि दृश्यते ।
	तथा पापान् निबध्नीयाद्व्रतम् एतद्धि वारुणम् ॥ ९।३०८ ॥
	पर्पूर्णं यथा चन्द्रं दृष्ट्वा हृष्यन्ति मानवाः ।
	तथा प्रकृतयो यस्मिन् स चान्द्रव्रतिको नृपः ॥ ९।३०९ ॥
	प्रतापयुक्तस्तेजस्वी नित्यं स्यात् पापकर्मसु ।
	दुष्टसामन्तहिंस्रश्च तदाग्नेयं व्रतं स्मृतम् ॥ ९।३१० ॥
	यथा सर्वाणि भूतानि धरा धारयते समम् ।
	तथा सर्वाणि भूतानि बिभ्रतः पार्थिवं व्रतम् ॥ ९।३११ ॥
	एतैरुपायैरन्यैश्च युक्तो नित्यम् अतन्द्रितः ।
	स्तेनान् राजा निगृह्णीयात् स्वराष्ट्रे पर एव च ॥ ९।३१२ ॥

अष्टाभिः श्लोकैरुक्तम् अपि राजवृत्तम् अर्थनिर्मलत्वाय पुनरुक्तम् । दण्ड्येषु दण्डपातनं यथापराधं कुर्वन् लोकपालवत् समः प्रजासु यथा स्यादिति दण्डप्रकरणे पुनरादरार्थम् उच्यत इति ॥ ९।३०४–१२ ॥

	पराम् अप्यापदं प्राप्तो ब्राह्मणान् न प्रकोपयेत् ।
	ते ह्येनं कुपिता हन्युः सद्यः सबलवाहनम् ॥ ९।३१३ ॥

अभिचाराभिशापाभ्याम् । तथा च तत्प्रतापं दर्शयति ॥ ९।३१३ ॥

	यैः कृतः सर्वभक्षो ऽग्निरपेयश्च महोदधिः ।
	क्षयी चाप्यायितः सोमः को न नश्येत् प्रकोप्य तान् ॥ ९।३१४ ॥

किं च,

	लोकान् अन्यान् सृजेयुर्ये लोकपालांश्च कोपिताः ।
	देवान् कुर्युरदेवांश्च कः क्षिण्वंस्तान् समृध्नुयात् ॥ ९।३१५ ॥
	यान् समाश्रित्य त्ष्ठन्ति लोका देवाश्च सर्वदा ।
	ब्रह्म चैव धनं येषां को हिंस्यात् ताञ् जिजीविषुः ॥ ९।३१६ ॥

न चाविद्वान् इति परिभवनीयो ऽसौ, यस्मात् ।

	अविद्वांश्चैव विद्वांश्च ब्राह्मणो दैवतं महत् ।
	[प्रणीतश्चाप्रणीतश्च यथाग्निर्दैवतं महत् ॥ ९।३१७ ॥
	श्मशानेष्वपि तेजस्वी पावको नैव दुष्यति ।
	हूयमानश्च यज्ञेषु भूय एवाभिवर्धते ॥ ९।३१८ ॥
	एवं यद्यप्यनिष्टेषु वर्तन्ते सर्वकर्मसु ।
	सर्वथा ब्राह्मणाः पूज्याः परमं दैवतं हि तत्] ॥ ९।३१९ ॥
	क्षत्रस्यातिप्रवृद्धस्य ब्राह्मणान् प्रति सर्वतः ।
	ब्रह्मैव संनियन्तृ स्यात् क्षत्रं हिम् ब्रह्मसंभवम् ॥ ९।३२० ॥
	अद्भ्यो ऽग्निर्ब्रह्मतः क्षत्रम् अश्मनो लोहम् उत्थितम् ।
	तेषां सर्वत्रगं तेजः स्वासु योनिषु शाम्यति ॥ ९।३२१ ॥
	नाब्रह्म क्षत्रम् ऋध्नोति नाक्षत्रं ब्रह्म वर्धते ।
	ब्रह्मक्षत्रे च संपृक्ते इह चामुत्र ऋध्नुतः ॥ ९।३२२ ॥

दशभिः श्लोकैर्दण्ड्यनिग्रहप्रकरणे ब्राह्मणाः प्रशस्यन्ते । सत्यपि शास्त्रे तदपेक्षयाइषां क्षान्तिम् आश्रित्य मृदूपक्रमो निग्रहो यथा स्यात् स्ववृत्तस्थापनार्थम् इत्येवमर्थम् इदम् ॥ ९।३१३–२२ ॥

	दत्वा धनं तु विप्रेभ्यः सर्वदण्डसमुत्थितम् ।
	पुत्रे सर्वं समासृज्य कुर्वीत प्रायणं रणे ॥ ९।३२३ ॥

प्रायणं च राज्ञः प्रथमकल्पः । अतस्तदभाव इतरे कल्पा यथा स्युः स्वकामप्रायणाविरोधश्चास्य व्याख्यातः ॥ ९।३२३ ॥

	एवं चरन् सदा युक्तो राजधर्मेषु पार्थिवः ।
	हितेषु चैव लोकस्य सर्वभृत्यान् नियोजयेत् ॥ ९।३२४ ॥
	एषो ऽखिलः कर्मविधिरुक्तो राज्ञः सनातनः ।
	इमं कर्मविधिं विद्यात् क्रमशो वैश्यशूद्रयोः ॥ ९।३२५ ॥

श्लोकद्वयेन राजधर्मोपसंहारो [वैश्य]शूद्रवृत्तिधर्मोपक्षेपविशेषार्थो विज्ञेयः । तथा च तं विशेषं प्रदर्शयति: यत्कृतो ऽस्य पुनरारम्भः ॥ ९।३२४–२५ ॥

	वैश्यस्तु कृतसंस्कारः कृत्वा दारपरिग्रहम् ।
	वार्तायां नित्ययुक्तः स्यात् पशूनां चैव रक्षणे ॥ ९।३२६ ॥

आनन्तर्यार्थो विशेषार्थश्चायम् उपदेशः । अस्यार्थवादः ॥ ९।३२६ ॥

	प्रजापतिर्हि वैश्याय सृष्ट्वा परिददे पशून् ।
	ब्राह्मणाय च राज्ञे च सर्वाः परददे प्रजाः ॥ ९।३२७ ॥
	न च वैश्यस्य कामः स्यान् न रक्षेयं पशून् इति ।
	वैश्ये चेच्छति नान्येन रक्षितव्याः कथंचन ॥ ९।३२८ ॥

राज्ञो ऽयम् उपदेशः, तथान्यमनुष्यस्य ब्राह्मणादेः । इदं चान्यद्वैशेषिकं वैष्यस्य वृत्तिकर्मणा ॥ ९।३२७–२८ ॥

	मणिमुक्ताप्रवाऌआनां लोहानां तान्तवस्य च ।
	गन्धानां च रसानां च विद्यादर्घबलाबलम् ॥ ९।३२९ ॥
	बीजानाम् उप्तिविच्च स्यात् क्षेत्रबीजगुणस्य च ।
	मानयोगं च जानीयात् तुलायोगांश्च सर्वशः ॥ ९।३३० ॥
	सारासारं च भाण्डानां देशानां च गुणागुणम् ।
	लाभालाभं च पण्यानां पशूनां च विवर्धनम् ॥ ९।३३१ ॥
	भृत्यानां च भृतिं विद्याद्भाषाश्च विविधा नृणाम् ।
	द्रव्याणां स्थानयोगांश्च क्रयं विक्रयम् एव च ॥ ९।३३२ ॥
	धर्मेण च द्रव्यवृद्धावातिष्ठेद्यत्नम् उत्तमम् ।
	दद्याच्च सर्वभूतानाम् अन्नम् एव प्रयत्नतः ॥ ९।३३३ ॥

अष्टाभिः श्लोकैरुक्तापि सती वैश्यवृत्तिर्विशेषार्थं पुनरभिधीयते । स च विशेषो ऽयम्: न च वैश्यस्य कामः स्यान् न रक्षेयं पशून् इति । एवं च सत्यस्यान्याभ्यो वृत्तिभ्यः पशुरक्षणवृत्तिरेव धर्म्येति विज्ञायते । मणिमुक्तादिग्रहणं च सर्वद्रव्यदर्शनार्थम् । तथा च सति नास्य किंचिदपि अक्रेयम् इति गम्यते । अन्यच्च हिरण्यादिदानं परिहाप्यान्नं विशेषतो दद्यात्, सर्वभूतानाम् इति वचनाति । न केवलं गुणवद्ब्राह्मणेभ्यः । शूद्रस्या[पि वृत्तिरिदान्]ईम् उच्यते धर्म्या च ॥ ९।३२९–३३ ॥

	विप्राणां वेदविदुषां गृहस्थानां यशस्विनाम् ।
	शुश्रूषैव तु शूद्रस्य धर्मो नैःश्रेयसः परः ॥ ९।३३४ ॥

शूद्रो विशेषतः इत्थंभूतगुणवतां ब्राह्मणानां [शुश्रूषया निःश्रेयसं लभते] ॥ ९।३३४ ॥

	शुचिरुत्कृष्टशुश्रूषुर्मृदुवाग् अनहंकृतः ।

तदेवंवृत्तह्,

	ब्राह्मणापाश्रयो नित्यम् उत्सृष्टां जातिम् अश्नुते ॥ ९।३३५ ॥

ब्राह्मणापाश्रितशूद्रस्य तदाश्रयफलार्थवादो ऽयम् । फलविधिर्वायं न्यायशास्त्राविरोधाद्युक्तः ॥ ९।३३५ ॥

	एषो ऽनापदि वर्णानाम् उक्तो धर्मवृत्तिः शुभः ।
	आपद्यपि च यस्त्वेषाम् [क्रमशस्तन् निबोधत] ॥ ९।३३६ ॥

वृत्तिः धर्मश्चेति सिद्ध्यर्थं द्वैविध्यम् ॥ ९।३३६ ॥



इति भारुचिकृते मनुशास्त्रविवरणे नवमो ऽध्यायः ॥




दशमो ऽध्यायः


	[अधीयीरंस्त्रयो वर्णाः स्वकर्मस्था द्विजातयः ।
	प्रब्रूयाद्ब्राह्मणस्त्वेषां नेतराविति निश्चयः] ॥ १०।१ ॥

वैश्यशूद्रोपचारानन्तरं शास्त्रानुक्रण्यपेक्षया संकीर्णानां संभवो वक्तव्यः । यतस्तदुपोद्घातार्थं ब्रह्मचारिप्रकरणोपदिष्ट्[आध्ययनापेक्ष्यात्र] "अधीयीरन्न्" इत्युक्तम् । एवं चात्राधिपूर्वस्येङो (?) वेदशब्दक्रियस्य वेदशब्दविषयतैव ज्ञायते, अधीयीरन् वेदं पठेयुरित्यर्थः । ईदृशं च तत्राश्रुतम् अपि विधिवाक्यम् उत्प्रेक्ष्यम् अनुवादसामर्थ्यात् । तथा च ब्रह्मचारिप्रकरण एवं च नियमार्थम् इदम् उक्तम्: "वेदः कृत्स्नो ऽधिगन्तव्यः" इत्येवमादि । स्वकर्मस्था इति चैतत्सामर्थ्याद्ब्रह्मचारिप्रकरणोक्तान् एव गुरूपसदनाभिवादनादीन् अद्ययनव्रतधर्मान् गृह्णाति । अर्थाच्च त्रयाणाम् अध्यापने प्राप्त इदं नियमार्थम् उच्यते क्षत्रियवैश्ययोः प्रब्रूयाद्ब्राह्मणस्त्वेषाम् इति । एवं च नेतरावित्येतदर्थसिद्धत्वादनारभ्यं सदुच्यते विशेषार्थम् । नेतरावित्यनापद्विषयं प्रतिषेधं कल्पयामः । तदिदम् उच्यते: आपै त्वितरावपि क्षत्रियवाइश्यौ प्रब्रूयाताम् । तथा च कृत्वा तत् समञ्जसं भवति यदुक्तं ब्राह्मणाध्ययनम् अनापत्काले विधीयत इति । अथ वापदि शूद्राध्ययनप्रतिषेधार्थम् । इतरेषां नेतरावित्येतत् । एवं चापदि क्षत्रियवैश्यावेव प्रब्रूयाताम्, न शूद्रः । सत्यप्यविशेषवचन एतस्मिन्न् अब्राह्मणादध्ययनप्राप्तिं शूद्रस्य कृत्वेदम् उक्तम्, न शास्त्रात् । तथा च तद्युक्तरूपं भवति यदुक्तम् अपाङ्क्तेयप्रकरणे "शूद्रशिष्यो गुरुश्चैव" इति । अथ वा नेतरौ साङ्गं वेदम् अधिकृतं प्रब्रूयाताम्, अन्यत् तु राजशास्त्रधर्नुर्वेदहस्तिशिक्षायुर्वेदाह्यापहं तयोर्न हि वार्यते । तदयुक्तम्, अध्ययनानुवादे वक्ष्यमाणप्रकरणाभिसंबन्धार्थे । अथ वा प्रब्रूयाद्ब्राह्मणस्त्वेषां नेतरावित्येवमर्थो विज्ञेयः । तथा च तु व्याख्यातम् एतत् । अपरे त्वाहुः: अयम् एव वेदाध्ययनविधिस्त्रयाणाम् । तत् पुनर्युक्तायुक्ततया विचारणीयम्, उक्तं चेति । यतश्चैतदेवम् अतः ॥ १०।१ ॥

	सर्वेषां ब्राह्मणो विद्याद्वृत्त्युपायान् यथाविधि ।
	प्रब्रूयादितरेभ्यश्च स्वयं चैव तथा भवेत् ॥ १०।२ ॥

वृत्तये उपायान् विद्यात् । अथ वा वृत्तिं च विद्याधर्मप्राप्त्युपायांश्च । सर्वग्रहणं चाधिकाराद्वर्णद्वयापेक्षम् एव । अथ वा अस्योभयस्याप्यर्थवादः ॥ १०।२ ॥

	वैशेष्यात् प्रकृतिश्रैष्ठ्यान् नियमस्य च धारणात् ।
	संस्कारस्य विशेषाच्च वर्णानां ब्राह्मणः प्रभुः ॥ १०।३ ॥

विशिष्टत्वाद् ज्ञानत इतरेभ्यः । अथ वा प्रतिज्ञैवेयम् । ततो ऽत्र कारणं वक्ति: प्रकृतिश्रैष्ठ्यं तस्य मुखोद्भवत्वम् उक्तं प्रथमे ऽध्याये ब्राह्मणस्तुतौ "उत्तमाङ्गोद्भवात्" इत्येतत् । नियमस्य च धारणात् कृत्स्ने वेदाध्ययने धारणाभ्यासलक्षणस्य ब्राह्मणकर्तृकस्यैवोपदेषात् । एवं चातिशयविशेषापेक्षादेतदितराभ्यां विज्ञेयम् । संस्कारस्य च श्रौतस्मार्तस्योपनयनादेः श्मशानकरणान्तस्य द्विजातिविषयस्य ब्राह्मणहेतुकत्वात् तस्य विशिष्टत्वम् । अथ वाल्पे कर्मण्यग्निहोत्रादेरेकशतविधस्याग्नेर्दर्सनेन संपादनम् अश्वमेधादेर्वा वर्णान्तरकर्मणो दर्शनेन संपादनापेक्षयेदम् उच्यते । संस्कारस्य विशेषो ऽयम् एवमादिः ब्राह्मणस्यैव । चसब्दाज् ज्येष्ठोपसंग्रहः प्रथमे ऽध्याय ब्राह्मणस्तुतिप्रकरणोपदिष्टः समुच्चीयते । यतश्चैवम् एवं[लक्षण]ब्राह्मणस्य सर्ववर्णप्रभुत्वादध्यापनाद्यधिकृतं कार्यम् इत्यर्थवादः ॥ १०।३ ॥

	ब्राह्मणः क्षत्रियो वैश्यस्त्रयो वर्णा द्विजातयः ।
	चतुर्थ एकजातिस्तु शूद्रो नास्ति तु पञ्चमः ॥ १०।४ ॥

"अधीयीरंस्त्रयो वर्णा[ः" इत्यत्र] विशेष एव वर्णशब्द उक्तः यतस्तद्व्यतिरेकेण शूद्रे न प्राप्ते इष्यते च । तस्यापि स्यादित्यतस्तदर्थो ऽयं श्लोकारम्भः । व्यवहारार्थो वायं ब्राह्मणादीनां चतुर्णाम् अपि वर्णसंज्ञोपदेशः शास्त्रे । तथा चानया व्यवहार एषां सर्वत्र शास्त्रे दृश्यते । वर्णापशदेषु वा वक्ष्यमाणेषु तदभावज्ञापनार्थं तावद्दर्शयति नास्ति तु पञ्चम इति । एवं च सत्येत एव चत्वारो वर्णाः स्वतस्सिद्धाः । कथम् । रसवत् । यथा षट्प्र[कारा] रसाः स्वतस्सिद्धाः । यस्तु तेषां परस्परं संपर्काद्रसविशेष उपलभ्यते, नासौ जात्यन्तरस्तेभ्यो भवति, एवं वर्णानाम् अपि परस्परसंपर्काद् चण्डालादिरुपलभ्यते । शास्त्रे नासौ जात्यन्तरं तेभ्यो भवितुम् अर्हति । ब्राह्मणशूद्रावेव वर्णौ प्रतिलोमतः संपृक्तौ यं जनयतः स चण्डालाख्यां लभते । येषाम् अप्युत्पद्यते वर्णद्वयसंपर्काज् जात्यनत्रम् इति पक्षः, तेषाम् अपि स्वतो नास्तीति कृत्वा युक्तओ वर्णापशदेषु वर्णसंज्ञाप्रतिषेधः । एतावांस्तु विशेषः । उत्कर्षापकर्षयोस्तेषां कर्मसंबन्धस्य च स्मृतिनिमित्तत्वाद्यथाशास्त्रम् एतद्द्वयं विज्ञायते । ननु च संस्कारानुपदेशादेव शूद्रस्यैकजातित्वं सिद्धम् इति । एवं तर्ह्यमन्त्रतो ऽ[प्य्] उपनयनसंस्कारप्रतिषेधार्थम् इदम् एकजातिग्रहणं शूद्रस्य । तथा चोक्तम् "मन्त्रवर्जं न दुष्यन्ति प्रशंसां प्राप्नुवन्ति च" इति । तथा सत्यनियतकालादिसाधनोपनयनसंस्कारप्रतिषेधार्थम् इदं शूद्रस्यैकजातिग्रहणं युक्तम्, मा भूत् पाकयज्ञवदस्यामन्त्रकस्य प्राप्तिरिति, उक्तानुवादो ऽयं पादपूरणार्थः । एवं चान्यपरे ऽस्मिन्न् एकजातिनिर्देशे नास्ति चोद्यावकासः । अथवोत्तरार्थः । तथा च दर्शयति ॥ १०।४ ॥

	सर्ववर्णेषु तुल्यासु पत्नीष्वक्षतयोनिषु ।
	आनुलोम्येन संभूता जात्या ज्ञेयास्त एव ते ॥ १०।५ ॥

सर्ववर्णेष्विति, न द्विजातिष्वेव यथाधिकृतेषु । तुल्यासु नारीषु । केन । पतिभिः । कथम् । तुल्यासु जातितः अक्xअतयोनिष्विति शास्त्रत ऊढास्वित्यर्थः । ननु च पत्नीग्रहणादेवाक्षतयोनित्वं सिद्धम् । येन यज्ञीयाः पत्न्यो भवन्ति ता अक्षतयोनय एव नेतराः । नारीशब्दपाठे न चोद्यम् इदम् । पत्नीपाठे ऽपि तु हेत्वर्थो ऽयम् अक्षतयोन्युपदेशः । पत्नी कस्मात्, अक्षतयोनित्वात् । गुणतो ऽपि च पत्नीशब्दो दृष्टः । यतो अक्षतयोनिवचनं मुख्यार्थं विज्ञेयम् । सर्ववर्णेषु तुल्यास्वित्यनेन चानुलोम्यग्रहणम् इहानर्थकं सदनन्तरश्लोकार्थं वेदितव्यम् । अत एताभ्यां ये संभूताः वर्णास्ते जात्या ज्ञेयास्त एव । त एवेत्यनेन पितृवर्णग्रहणम् इत्येतदुक्तार्थम्, यथा ब्राह्मणजातिभ्यां मातापितृभ्यां संभूतो वर्णस्तज् जातिर्भवति । एवं क्षत्रियादिभ्यो ऽपि संभूतास्तज्जातीया विज्ञेयाः गवादिवत् । ननु चैवं सत्यवक्तव्यम् एवेदं जातिलक्षणं भवति । वक्तव्यम् एव ब्राह्मणत्वस्यान्यकारणनिवृत्त्यर्थम् । तथा चार्थवादास्तत्त्वदृष्टिसंवादनहेतवः, "वृत्तस्थम् अपि चण्डालं देवा ब्राह्मणं विदुः" इत्येवमादयः । यतो न संस्काराध्ययनवृत्तादिभिर्ब्राह्मणम्, किं तर्ह्युभयाभिजनतः यथावोचामेति, जातिस्त्वधिकरणकारणं संस्कारादीनां विज्ञेयम् । न च वृत्तिरेवोत्कर्षहेतुः । यतश्च न ब्राह्मणादीनां जातिभेदः प्रत्यक्षो ऽनुमेयो वा मनुष्यत्वाविशेषे तद्व्यतिरिक्तसंस्थानविशेषानुपलब्धेः गोमहिषाश्वखरादिवत् । एवं च सति प्रत्यक्षानुमानाभ्याम् अप्राप्ते शास्त्रम् अर्थवदिदं बोधव्यम् । यथा कुशलाकुशलकर्मणोः पुरुषव्यापाराभिसंबन्ध इति । एवं च समानप्रसवात्मकत्वमात्रे गवादय उदाहरणत्वेन ज्ञेयाः । तथा चाभ्युपगतम् एतद्भवत्येकवर्णजननसंनियोगेनायं ब्राह्मणत्वादिजातिसंबन्ध इति । यद्येवम् अ[प]त्यं जनयितृजातिसदृशं भवतीति मन्यसे जनयित्रोस्तर्हीदं जातिलक्xअणम् एतदेव, साधारणत्वात् तल्लक्षणस्येति । नन्वेवं सत्यनवस्था । भवतु । को दोषः । अनवस्थायाम् एवैतल् लक्षणं समर्थं भवति, नान्यथा, गवादिवत् । न चैवं सति दृष्टविरोधः शास्त्रविरोधो वा । यतो न किंचिदेतदिति ॥ १०।५ ॥

	स्त्रीष्वनन्तरजातासु द्विजैरुत्पादितान् सुतान् ।
	सदृशान् एव तान् आहुर्मातृदोषविगर्हितान् ॥ १०।६ ॥

किम् अर्थम् इदम् । अधिकारादनुलोमस्तुत्यर्थम् । द्विजैर्हि ब्राह्मणादिभिः क्षत्रियाद्यासु स्त्रीष्वनन्तरजातासूत्पादितान् सुतान् सदृशान् एव तान् आहुः । केन । पित्रा । न तु तज्जातीयत्वम् एव सादृश्यवचनात् । यथा गोसदृशो गवय इति । अत्र कारणाम् वक्ति । यस्मान् मातृदोषविगर्हितास्ते । उक्तं चास्माभिर्जातिलक्षणम् "सर्ववर्णेषु तुल्यासु" इति । ये तु मातृसदृशान् आहुः तेषाम् एतद्विरुध्यते: मातृदोषविगर्हितान् इति । यस्मादनुलोमेष्वेवैतत् समर्थं भवति, पितृदोषाद्धि विगर्हणात् प्रतिलोमेषु । एवं च सति किंचिद्धीनास्ते पितृभ्य इति गम्यते । मातृतश्चोत्कृष्टाः । तथा च सत्यानुलोम्यवचनं पूर्वश्लोकोक्तम् अधिकारार्थं वेदितव्यम्, न तच्छ्लोकार्थार्थः, अनन्तराभिधानसामर्थ्याद्, बहुवचनाच्च, द्विजाइरिति ॥ १०।६ ॥

	अनन्तरासु जातानां विधिरेष सनतनः ।
	द्व्येकान्तरासु जातानां धर्म्यं विद्यादिमं विधिम् ॥ १०।७ ॥

अनुलोमाधिकारादयम् अप्येकान्तरद्व्यन्तरासु पूर्ववद्धर्म्यो विधिर्वचनसामर्थ्याद्विज्ञेयः । सो ऽयम् एकान्तरासूच्यते ॥ १०।७ ॥

	ब्राह्मणाद्वैश्यकन्यायाम् अम्बष्ठो नाम जायते ।
	[निषादः शूद्रकान्यायां (?) यः पारशव उच्यते] ॥ १०।८ ॥

नामतः न वर्णतः । यः स्मृत्यन्तरे भृज्यकण्ठनामा । द्व्यन्तरायां तु ब्राह्मणादेव निषादः शूद्रकन्यायाम् ॥ १०।८ ॥

	[क्षत्रियाच्छूद्रकन्यायां] क्रूराचारविहारवान् ।
	क्षत्रशूद्रवपुर्जन्तुरुग्रो नाम प्रजायते ॥ १०।९ ॥

क्षत्रियनिमित्तस्य क्रूराचारतास्य विधीयते । एवं च सत्यनुलोम्येन संभूता इत्येकाधिकारसामर्थ्यान् न केवलम् अनन्तरजाता एवानुलोमा उत्कृष्टा भवन्ति, "स्त्रीष्वनन्तरजातासु" इत्येवमादिवचनात्, किं तर्ह्येकान्तरद्व्यन्तरा अपितृसदृशा मातृदोषविगर्हणात् ज्ञेयाः । तथा च दर्शयति ॥ १०।९ 

	विप्रस्य त्रिषु वर्णेषु नृपतेर्वर्णयोर्द्वयोः ।
	वैश्यस्य वर्णे वैकस्मिन् षड् एते ऽपसदाः स्मृताः ॥ १०।१० ॥

मातृदोषविगर्हणायापशदा उच्यन्ते । अवसन्ना मातृजातिभ्यो ऽन्येभ्यो मनुष्येभ्यः । एवं च सत्यापेक्षिको ऽयम् अपशदस्तेषु विज्ञेयः । उत्कृष्टेष्वेव पुनस्त्रिप्रतिलोमहीनतयापशदाः । अपशदा इत्यपशीर्णाः शदार्थवान् । पुत्रकार्याद् हीना इत्यर्थः । स्वर्णासुतापेक्ष्योच्यन्ते । एवम् अनुलोमानन्तरम् अधुना प्रतिलोमान् आह ॥ १०।१० ॥

	क्षत्रियाद्विप्रकन्यायां सूतो भवति जातितः ।
	वैश्याण् मागधवैदेहौ राजप्रिप्राङ्गनासुतौ ॥ १०।११ ॥

प्रातिलोम्येन यथाक्रमं क्षत्रियाद्ब्राह्मण्यां सूतः । विस्यात् क्षत्रियायां मागधः। ब्राह्मण्यां वैदेहकः ॥ १०।११ ॥

	शूद्रादायोगवः क्षत्ता चण्डालश्चाधमो नृणाम् ।
	वैश्यराजन्यविप्रासु जायन्ते वर्णसम्कराः ॥ १०।१२ ॥

एवं प्रातिलोम्येन शूद्राद्वैश्यायाम् आयोगवः, क्षत्रियायां क्षत्ता, ब्राह्मण्यां चण्डाल इति । अत्र तु श्लोके वैश्यराजन्ययोर्वर्णनिर्देशात् स्त्रीलिङ्गम् अविवक्षितम् । तदविवक्षा च पद्यग्रन्थानुविधानेन, इतरथा हि स्त्रीलिङ्गापाठे श्लोकभङ्गः स्यादिति । एवम् एतान् प्रतिलोमान् उक्त्वा तद्विशेषविव्क्षयेदम् अधुनोच्यते ॥ १०।१२ ॥

	एकान्तरे त्वानुलोम्यादम्बष्ठोग्रौ यथा स्मृतौ ।
	क्षत्तृवैदेहकौ तद्वत् प्रातिलोम्ये तु जन्मनि ॥ १०।१३ ॥

एकान्तरावनुलोमावम्बष्ठोग्रौ यथा संस्पर्शनादौ व्यवहारे अवर्जीयौ, एवं प्रतिलोमावपि गन्तौ क्षत्तृवैदेहकौ तद्वद्विज्ञेयौ । सूतमागधायोगवानां तु प्रातिलोम्ये ऽनन्तरत्वाद्दण्डापूइकया सिद्धः क्षत्तृवैदेहकाभ्याम् उत्कर्ष इति । एवं च चण्डालप्रयुदासो ऽत्र विवक्षितः । तथा चोक्तम् एव "दिवाकीर्त्[इम् उदक्य्]आं च" इत्येवमादिः ॥ १०।१३ ॥

	पुत्रा ये ऽनन्तरस्त्रीजः क्रमेणोक्ता द्विजन्मनाम् ।
	तान् अनन्तर्नाम्नो हि मातृदोषान् प्रचक्षते ॥ १०।१४ ॥

ब्राह्मणादनन्तरा क्षत्रिया । तस्यां जातो वर्णेनानन्तरनामा भवति । मातृजातिः क्षत्रियशब्देनोच्यते । प्रयोजनं क्षत्रियजाति[विहितेषु व्यवहा]रेष्वस्यापि ग्रहणं यथा स्यादिति । कथं च न स्यात् । मातृजातितो यस्मादुत्कृष्टा अनुलोमा उक्ताः "स्त्रीष्वनन्तरजातासु द्विजैरुत्पादितान् सुतान्, सदृशान् एव तान् आहुर्मातृदोषविगर्हितान्" [इति पूर्व]श्लोके । अत उभयवर्णजर्जितानाम् उभयत्राप्राप्तौ सत्याम् इदम् आह । एवं क्षत्रियेण वैश्यायाम् जातो वैश्य्नामा भवति । तत्प्रयोजनं चोक्तम् । नन्वेवं सति ब्राह्मणेन वैश्यानाम् आनन्तर्याभावात् तत्रोत्पन्नस्य वैश्यव्यपदेशो न प्राप्नोति । एवं क्षत्रियेण शूद्रायां ब्राह्मणेन वा । नैव दोषः । आनन्तर्यस्याविवक्षितत्वादपरवर्णासु स्त्रीषु जाताः सन्तः स्त्रीजातिनामानस्ते भवन्तीति । एवं च सति ब्राह्मणक्षत्रियाभ्यां वर्णद्वयजानाम् अनुलोमानां त्रयाणाम् उपनयनादिसंस्कारार्थम् इदं विज्ञेयम् । तथा च सति शूद्रायाम् उत्पन्नास्त्रयो ऽपि ब्राह्मणादिभ्यस्तन्नामानो मातृदोषाच्छूद्रवदसंस्कार्याः । एवं च गौतमः: "प्रतिलोमास्तु धर्महीनाः," इत्युक्त्वानन्तरम् एवाह: "शूद्रायां च," (ग्ध् ४।२५–२६) अनुलोमा अपीति । इदानाईं यत्र मातृजातित्वम् उत्कृष्टजातेरपि नेच्छति तत्रेमं प्रतिषेधम् आरभते ॥ १०।१४ ॥

	ब्राह्मणादुग्रकन्यायाम् आवृतो नाम जायते ।

न मातृजातिः, किं तर्हि जात्यन्तर एव:

	आभीरो ऽम्बष्ठकन्यायाम्

जातो वेदितव्यः । ब्राह्मणादिति वर्तते । अनुलोमस्त्रीषु तावदेवम् उत्कृष्टत्वात् । यथा चानुलोमस्त्रीषु जात्यान्तरम्, एवं प्रतिलोमस्त्रीष्वपि दर्शयति:

		आयोगव्यां तु धिग्वणः ॥ १०।१५ ॥

ब्राह्मणजात एव न मातृजातिर्भवति । यथा च ब्राह्मणादिभ्यः क्षत्रियाद्यास्वनुलोमजाता मातृनामानो भवन्ति मातृदोषविगर्हणया, एवं शूद्रादिभ्यो वैश्याद्यासु जाताः प्रतिलोमाः पितृदोषविगर्हणयापि च न तज्जातीया भवन्ति, किं तर्ह्युभयजातिविवर्जिता जात्यन्तरम् । यतस्तान् दर्शयति ॥ १०।१५ ॥

	आयोगवश्च क्षत्ता च चण्डालश्चाधमो नृणाम् ।
	प्रातिलोम्येन जायन्ते शूद्रादपशदास्त्रयः ॥ १०।१६ ॥

यथा च शूद्रादेते त्रयास्त्रिषु, एवम्:

	वैश्यान् मागधवैदेहौ

उत्कृष्टवर्णद्वये यथासंख्येन प्रतिलोमौ भवतः,

		क्षत्रियात् सूत एव तु ।

एवं च,

	प्रतीपम् एते जायन्ते परेऽप्यपशदास्त्रयः ॥ १०।१७ ॥

तथा च निदर्शनार्थम् अन्यान् अपि दर्शयति:

	जातो निषादाच्छूद्रायां जात्या भवति पुल्कसः ।

उभयवर्जितो जात्यन्तरम् । एवम् एव:

	शूद्राज् जातो निषाद्यां तु स वै कुक्कुटकः स्मृतः ॥ १०।१८ ॥

अयं निषादो ऽस्मिञ् छ्लोके न शूद्रायां ब्राह्मणाज् जातो यथोक्तः । प्रतिलोमाधिकारसामर्थ्यात् । इतरथा हि ब्राह्मणजातः शूद्रायां यो निषाद उक्तः तस्माच्छूद्रायां जातस्यानुलोम्यात् पुल्कसत्वम् अयुक्तम्, प्रतिलोमत्वात् पुल्कसजातेरिति । एवम् एव,

	क्षत्तुर्जातस्तथोग्रायां श्वपाक इति कीर्त्यते ।
	वैदेहकेन त्वम्बष्ठ्याम् उत्पन्नो वेण उच्यते ॥ १०।१९ ॥

उत्कर्षापकर्षौ चैतेषां शास्त्रतः कल्पयितव्यौ । वर्णसंकरप्रकरणे चाप्रतिलोमा अपि संकीर्णयोनयो व्रात्याज् जाता वक्तव्या इति । यत इदम् उच्यते ॥ १०।१९ ॥

	द्विजातयः सवर्णासु जनयन्त्यव्रतासु यान् ।
	तान् सावित्रीप्रैभ्रष्टान् व्रात्यान् इत्यभिनिर्दिशेत् ॥ १०।२० ॥

सावित्रीपतिताद्व्रात्यो जायते । न तु सावित्रीपतितो व्रात्यो भवति । एवं च व्रात्यस्तोमप्रायश्चित्तं सावित्रीपतितो व्रात्यो भवति । एवं च व्रात्यस्तोमप्रायश्चित्तं सावित्रीपतितस्य न भवति, अन्यत् त्वस्य प्रायश्चित्तं कल्प्यम् । इतः प्रभृति चैते व्रात्या जाताः । पुत्रपौत्रा व्रात्या इति केचित् । तदयुक्तम् । उक्तत्वाद्व्रात्यलक्षणस्योपनयनप्रकर्णे, "अत ऊर्ध्वं त्रयो ऽप्येते" इत्यादि । तस्मान् नेदं व्रात्यलक्षणम्, अव्रताद्यो जायते स व्रात्य इति, किं तर्ह्यव्रत एव व्रात्य इत्युक्तम् । यतः तेनास्य विरोधादनर्थो ऽयम् । विप्रतिषिद्धं चैतत् । यदि द्विजातयः कथम् अव्रताः । अथाव्रताः कथं द्विजातयः । कथं तर्ह्यस्य पा[ठः], "द्विजातयः सवर्णासु जनयन्त्यव्रतांस्तु यान् तान् सावित्रीपरिभ्रष्टान्" — उपनयनादिसंस्कारकीनान् — "व्रात्यान् इत्यभिनिर्दिशेत्" । उक्तव्रात्यलक्षणानुवाद उत्तरप्रकरणादिसंबन्धर्थः । सो ऽय[म् एव] ॥ १०।२० ॥

	व्रात्यात् तु जायते विप्रात् पापात्मा भूर्जकण्ठकः ।
	आवन्त्यवातधानौ च पुषधश्शैख एव च ॥ १०।२१ ॥

व्रात्याद्विप्राद्वर्णायाम् एव, तस्याः पूर्वश्लोके ऽधिकृतत्वादिहावचनात् स्त्री[जातेः । तस्यां यो जातः] स भूर्जकण्ठनामा भवति व्रात्याभिजनः । स्मृत्यन्तरे वैश्यायां ब्राह्मणाज् जातो भृज्जकण्ठः स्मर्यते । स चानुलोमत्वादपापात्मा । यतः इदं तदपेक्षं विशेषणम् उच्यते: पापात्मत्वम् अस्य व्रात्याज् जातत्वादसंस्कृतात्मनः । ततो ऽपि ब्राह्मण्याम् एवावन्त्यः पापतरः, न तु भूर्जकण्टः स्त्रियां तस्यां हि जातो ऽवर्णस्तन्नाम भवति । अत इदं विशेष्यते । ब्राह्मण्याम् एव । एतेनोत्तरा व्याख्याताः: एवम् अवन्त्याद्वातधानः पापतमः, तस्मात् पुष्पधः, ततो ऽपि शैख इति । ईषद्विकारत्वाद्वयम् निर्देशः, पञ्चधा ब्राह्मणव्रात्यजातानां निदर्शनार्थो वा । एवम् उत्तरयोरपि बोद्धव्यम् । क्xअत्रियव्रात्याज् जाताः क्षत्रियायाम् अधुनोच्यन्ते ॥ १०।२१ ॥

	झल्लो मल्लश्च राजन्याद्व्रात्याल् लिच्छविरेव च ।
	नटश्च करणश्चैव खसो द्रविड एव च ॥ १०।२२ ॥

एते च पूर्ववद्व्याकरणीयआः ॥ १०।२२ ॥

	वैश्यात् तु जायते व्रात्यात् सुधन्वाचार्य एव च ।
	कारुषश्च निजङ्घश्च मैत्रः सात्वत एव च ॥ १०।२३ ॥

वैश्याच्च व्रात्यात् सुधन्वादयः पूर्ववद्विज्ञेयाः । नामनिर्देशे च प्रयोजनम् । य एभिर्नामभिः कस्मिंश्चिद्देश उच्यन्ते ऽवर्णाः त एवंप्रकारा विज्ञेयाः, अविज्ञेतयोनयो (?) पि सन्तः । किम् अर्थं पुनरन्तरप्रभवानाम् अभिधानप्रकरणे ब्राह्मणादिव्रात्यजाता उच्यन्ते इति । यस्मात् ॥ १०।२३ ॥

	व्यभिचारेण वर्णानाम् अवेद्यावेदनेन च ।
	स्वकर्मणां च त्यागेन जायते वर्णसंकरः ॥ १०।२४ ॥

व्यभिचारो वर्णानां प्रतिलोमस्त्रीग्रहणेन मुख्यः, अनुलोमे ऽपि मुख्यवर्णापेक्षयोच्यते । अवेद्यावेदनं पुनरेतत्विलोमचारिपुनर्भुवादिस्त्रीपरिग्रहेण । स्वकर्मणां च त्यागः उपनयनसंस्कारहानिरधिकृता[नाम्] । एवं च सति वर्णसंकरहेतुप्रदर्शनार्थम् इदं युक्ताभिधानं परिहारार्थं चैषाम् ॥ १०।२४ ॥

	संकीर्णयोनयो ये तु प्रतिलोमानुलोमजाः ।
	अन्योन्यव्यतिषक्ताश्च प्रवक्ष्याम्यशेषतः ॥ १०।२५ ॥

अन्योन्यव्यतिषक्तानां प्रतिलोमैरनुलोमैश्चैवम् अनुलोमा अपि विज्ञेयाः । वक्ष्यमाणार्थोपक्षेपतश्चित्तप्रणिधानार्थम् । यतस्तदर्थम् अयं पूर्वश्लोकोतानां प्रतिलोमानाम् अनुवाद उत्तरार्थः ॥ १०।२५ ॥

	सूतो वैदेहकश्चैव चण्डालश्च नराधमः ।
	मागधः क्षत्तृजातिश्च तथायोगव एव च ॥ १०।२६ ॥

उत्तरविवक्षार्थम् एषां पुनर्ग्रहणम् । तदिदम् उच्यते ॥ १०।२६ ॥

	एते षट् सदृशान् वर्णाञ् जनयन्ति स्वयोनिषु ।
	मातृजातौ प्रसूयन्ते प्रवरासु च योनिषु ॥ १०।२७ ॥

एते सूतादयस्स्वयोनिष्वेव सदृशान् जनयन्ति । तद्यथा । आयोगव आयोगव्याम् एव सदृशं जनयति । यथाम्बष्ठो ऽम्बष्ठ्याम् सदृशायाम् एव वैश्ययां (?) चैवात्मनो हीनायां वैश्यं जनयति । नान्यस्याम् । एवम् इतरे ऽप्यनुलोमाः पारशवादयः । यद्यपि चैतेषाम् अम्बष्ठादीनां केवलवैश्यादिभ्य उत्कर्षतो विशेषो ऽस्ति, तथापीदं सादृश्यम् उच्यते, येनोभयेषाम् अप्येतेषां वैश्यादिधर्मान् प्रति विशेषो नास्ति । यत इदम् उच्यते, स्वयोन्यां मातृजातौ च सदृशान् जनयतीति । तथा चोक्तम्, 
	पुत्रा ये ऽनन्तरस्त्रीजाः क्रमेणोक्ता द्विजन्मनाम् ।
	तान् अनन्तरनाम्नस्तु मातृदोषान् प्रचक्षते ॥ इति ।
आयोगवादयस्तु प्रतिलोमजाता मातृजातौ प्रसूयमाना प्रवरासु च योनिषु धर्महीनतरान् जनयन्ति । एवम् आनुलोम्या अप्यम्बष्ठादयो वेदितव्याः ॥ १०।२७ ॥

	यथा त्रयाणां वर्णानां द्वयोरात्मास्य जायते ।
	आनन्तर्यात् स्वयोन्यां तु तथा बाह्येष्वपि क्रमः ॥ १०।२८ ॥

यथा ब्राह्मणक्षत्रियाभ्यां जनयितृभ्यां क्षत्रियावैश्ययोरात्मास्य द्विजत्वं जायते जातः सन्न् अधिकारसामर्थ्याद्द्विजो भवति, एवम् एव बाह्येष्वपि प्रातिलोम्येन वर्तमानेषु द्वाभ्याम् एव वैश्यक्षत्रियाभ्यां क्षत्रियाब्राह्मणयोरात्मा द्विजत्वं भवति । सति च द्विजत्व उपनयनादेः संस्कारस्य्[आनि]षेधं वक्ष्यति, "षड् एते द्विजधर्माणो भवन्ति" इति । एतावांस्तु विशेषः । यथैवानुलोमजाताः मातृदोषान् मातृहान्या न मातृजातीयाः, एवं प्रतिलोमजाताः पितृहान्या न पितृजातीयाः । [एवं च वैश्यक्षत्रियाभ्यां] प्रातिलोम्येन क्षत्रियाब्राह्मण्योर्यौ मागधसूतौ तयोरनुलोमजाताभ्यां सामान्यापादनं स्तुत्यर्थम्, स्तुतिश्च व्यवहारार्थ । अथ वा चण्डालादिप्रतिलोमपर्युदासार्था स्तुतिः ॥ १०।२८ ॥

	ते चापि बाह्यान् सुबहूंस्ततो ऽभ्यधिकदूषितान् ।
	परस्परस्य दारेषु जनयन्ति विगर्हितान् ॥ १०।२९ ॥

ते चायोगवादयः षड् अपि बाह्यान् सुबहून् परस्परस्य दारेषु, तद्यथा आयोगवः क्षत्त्र्यां क्षत्त्रायोग[वम् इ]त्येवं जनयन्तस्ततो ऽभ्यधिकदूषितान् अनन्तरान् जनयन्ति । तद्यथा आयोगवः क्षत्त्र्याम् आत्मनो बह्यं हीनतरं जनयति । ततो ऽपि बाह्यतरं चण्डाल्याम् । तथा क्षत्ता आयोगव्याम् आत्मनो बाह्यतरं जनयति, ततो ऽपि चण्डाल्याम् । एवं चण्डालः क्षत्त्र्याम् आत्मनो बाह्यतरम् । [एवम्] आयोगव्याम् । अनेनैव न्यायेन मागधो वैदेह्याम् आत्मनो बाह्यतरं जनयति । ततो ऽपि बाह्यतरं सूतायाम् । तथा वैदेहको मागध्याम् [आत्मनो] बाह्यतरं जनयति । ततो बाह्यतरं सूतायाम् । तथा च सूत आत्मनो बाह्यतरं मागध्याम्, ततो ऽपि वैदेह्याम् । एवम् अनेन क्रमेण पुनः पुनरभ्यावृत्तिं जनयन्तः परस्परदारेषु सुबहून् पञ्चदशविधान् जनयन्ति । एवं च परस्परस्य दारेषु व्याख्याय "चातुर्वर्ण्ये" त्वाचष्टे ॥ १०।२९ ॥

	यथैव शूद्रो ब्राह्मण्यां बाह्यं जन्तुं प्रसूयते ।
	तथा बाह्यतरं बाह्यश्चातुर्वर्ण्ये प्रसूयते ॥ १०।३० ॥

तदिदानीम् उच्यते:

	प्रतिकूलं वर्तमाना बाह्या बाह्यतरान् पुनः ।
	हीना हीनान् प्रसूयन्ते वर्णान् पञ्चदशैव तु ॥ १०।३१ ॥

एत एव षट् चातुर्वर्ण्ये प्रसूयमाना आत्मनो बाह्यतरान् जनयन्ति । तद्यथा चण्डालः शूद्रायाम् आत्मनो हीनतरं जनयति । ततो ऽपि बाह्यतरं वैश्यायां ततो ऽपि क्षत्रियायां ततो ऽपि ब्राह्मण्याम् । एवम् एव क्षत्ता चतुर्षु वर्णेषु चतुरो जनयन् परस्परम् आत्मनो बाह्यतरं जनयति । तथायोगवश्चतुर्षु वर्णेष्वेवम् एव नवतरं नवतरं जनयति । एते शूद्रप्रभवेभ्यश्चण्डालक्षत्त्रायोगवेभ्यश्चतुर्षु वर्णेषु द्वादश वर्णभेदा जायन्ते । आत्मानश्च त्रयश्चण्डालक्षत्त्रयोगवा[ः । एवं] शूद्रप्रभवाः प्रतिलोमेन पञ्चदशवर्णभेदा भवन्ति । एते च शूद्रप्रभवाः पञ्चदसवर्णाः पुनः पुनश्चातुर्वर्ण्ये बाह्यतरान् अन्तर्यकल्पान् जनयन्ति । अथ वैश्यप्रभवाः प्रतिलोमाः पञ्चदशवर्णाः उच्यन्ते । वैश्यस्य द्वौ प्रतिलोमौ, एकस्त्वनुलोमजः । मागधवैदेहकौ क्षत्रियायां ब्राह्मण्यां च, शूद्रायां त्वस्यानुलोमजः । एतेषां वैश्येन शूद्रायाम् जातो यदा चातुर्वर्ण्ये प्रसूयते तदा शूद्रादात्मनो बाह्यतरं शूद्रम् जनयति । ततो ऽपि हीनतरं वैश्यायाम् आयोगवः । ततो ऽपि हीनतरं क्षत्रियायां क्षत्ता । तस्मादपि हीनतरं ब्राह्मण्यां चण्डालः । एते तु पूर्वेभ्यः केवलशूद्रप्रभवेभ्यः उत्कृष्टतरा विज्ञेयाः । एवं मागधः शूद्रायां जनयन् केवलवैश्यजाताच्छूद्राद्धीनतरं जनयति । एवं क्षत्रियायाम् आत्मनो हीनतरं मागधं जनयति । तथा ब्राह्मण्यां केवलवैश्यजाताद्वैदेहकाद्धीनतरं जनयति । एवं मागधश्चातुर्वर्ण्य चतुरो जनयति । एवं वैदेहकस्य वक्ष्यामः । वैदेहकः शूद्रायां जनयन् केवलवैश्यजाताद्धीनतरं जनयति । एवं वैश्यायां क्xअत्रियायां ब्राह्मण्यां च केवलवैश्यजातेभ्यो मागधजातेभ्यश्च हीनतरं जनयति । एवं वैदेहको ऽपि चातुर्वर्ण्ये चतुरो जनयति । एवम् एतेभ्यो वैश्यप्रभवेभ्यस्त्रिभ्यः चातुर्वर्ण्ये द्वादश भवन्ति । आत्मानश्च त्रय इति एवं वैश्यप्रभवा अपि पञ्चदसवर्णा वेदितव्याः । अथ क्षत्रियस्य वैश्यायां [शूद्रायां चानुलोमजौ], ब्राह्मण्यां प्रतिलोमजः । क्षत्रियेण जातः शूद्रायां चात्रुवर्ण्ये प्रसूयमानः उग्रनामा शूद्रायाम् आत्मनो हीनतरं जनयति, वैश्यजातात् तु शूद्रादुत्क्[ऋष्टम् । तथा वैश्यायां क्षत्रियायां] ब्रह्माण्यां (?) चायोगवक्षत्तृ(?)चण्डालानुत्तरोत्तरं हीनं जनयति । एते तु वैश्यप्रभवेभ्यः आयोगवादिभ्य उत्कृष्टतरा वेदितव्याः । एवम् एत उग्रपुत्राश्चत्वारः । क्षत्रियेण वैश्यायां जातश्चातुर्वर्ण्ये प्रसूयमानः शूद्रायाम् आत्मनो हीनतरं जनयति । एते क्षत्रियायां तु मागधं जनयन्[तो] केवलवैश्यजातान् मागधादुत्कृष्टतरं जनय[न्]ति । तथा ब्राह्मन्यां वैदेहकं जनयन्तो केवलवैश्यवैदेहकादुत्कृष्टतरं जनय[न्]ति । तथा प्रतिलोमजाः — क्xअत्रियेण ब्राह्मण्यां जातः सूतनामा चातुर्वर्ण्ये प्रसूयमानशूद्रायाम् आत्मनो हीनतरं जनयति, मागधवैदेहकशूद्रेभ्यस्तूत्कृष्टम् । एवं वैश्यायां क्षत्रियायां ब्राह्मण्यां चात्मनो हीनतरं मागधवैदेहकजातेभ्यस्तूकृष्टतरम् । एवं सूतनामा चातुर्वर्ण्ये चतुरो जनयति । एवं क्षत्रियपुत्रेभ्यो द्वादश, आत्मानश्च त्रय इति क्षत्रियप्रभवाः पञ्चदस वर्णा भवन्ति । ब्राह्मणस्य त्वनुलोमजा एव त्रयः । तत्र पारशवः सर्वशूद्रेभ्य उत्कृष्टश्चातुर्वर्ण्ये प्रसूयमानः शूद्रायाम् आत्मनो हीनतरं जनयति, केवलवैशयाताच्चोत्कृष्टम्, क्xअत्रियजातात् तूग्राद्धीनतरम् । तथा वैश्यायाम् आत्मनो हीनतरं जनयति, वैश्यजाताच्चोत्कृष्टम् । क्षत्रियायां तु केवलवैश्यक्षत्रियाभ्याम् उत्कृष्टतरं मागधं जनयति । एवं वैदेहकं ब्राह्मण्यां जनयति । एवम् वैदेहकं ब्राह्मण्यां जनयन् पूर्वाभ्यां क्षत्रियवैश्यप्रभवाभ्यां सूतवैदेहकाभ्याम् उत्कृष्टतरं जनयति । एवम् एतेषु पुत्राश्चत्वारः । तथा च क्षत्रियायां ब्राह्मणेन जातश्चातुर्वर्ण्ये प्रसूयमानः शूद्रायां पुत्रं जनयन् आत्मनो हीनतरं जनयति, क्षत्रियप्रभवात् तूग्रादुत्कृष्टतरं जनयति । एवम् एतेषु पुत्राश्चत्वारः । तथा च क्षत्रियायां ब्राह्मणेन जातश्चातुर्वर्ण्ये प्रसूयमानः शूद्रायां पुत्रं जनयन् आत्मनो हीनतरं जनयति, क्षत्रियप्रभवात् तूग्रादुत्कृष्टतरम् । तथा वैश्यायां जनयन्न् आत्मनो हीनतरं जनयति, वैश्यक्षत्रियजाताभ्याम् उत्कृष्टतरम् । तथा क्षत्रियायाम् आत्मनो हीनतरं जनयति, केवलक्षत्रियात् तूत्कृष्टतरम् । एवं ब्राह्मण्यां सूतं जनयन्न् आत्मनो हीनतरं जनयति पूर्वसूतादुत्कृष्टम् । एवं च ब्राह्मणजातात् क्षत्रियाच्चत्वारः । त एवं ब्राह्मनप्रभवेभ्यस्त्रिभ्यो द्वादश आत्मनश्च त्रय इत्येवं ब्राह्मणप्रभवाः पञ्चदश वर्णा भवन्ति । एवम् एते चतुर्भ्यो वर्णेभ्यः षष्टिर्वर्णाः । आत्मानश्चत्वारः इत्येते चतुःषष्ट्तिवर्णभेदाः यथास्थूलं वेदितव्याः । एतेषां पुनः पुनर्भिद्यमाना असंख्येया वर्णभेदाह् भवन्ति । तदेवम् "संकीर्णयोनयो ये तु प्रतिलोमानुलोमजाः, अन्योन्यव्यतिषक्ताश्च" इत्यस्यायं श्लोकस्य प्रपञ्चो विज्ञेयः । वर्णापशदा अपि सन्तो वर्णवदुपचर्यन्ते । "इव"शब्दलोपेन वर्णा इव वार्णाः । तथा चोक्तम्: "ब्राह्मणः क्षत्रियो वैश्यस्त्रयो वर्णा द्विजातयः, चतुर्थ एकजातीयः शूद्रो नास्ति तु पञ्चमः" इति ॥ १०।३१ ॥

	प्रसाधनोपचारज्ञम् अदासं दासजीवनम् ।
	सैरन्ध्रं वागुरावृत्तिं सूते दस्युरायोगवे ॥ १०।३२ ॥

प्रसाधनोपचारज्ञम् इति, वृत्त्युपदेशः । अदासस्सन् दास्यजीवनः । प्रसाधनोपचरज्ञतया । परमतजीवी यस्मात् । सैरन्ध्रम् इति वर्णनामेदम् । अन्यस्त्वाह, ग्रन्थिकारः सैरन्द्रः द्रौपदीदर्शनात् । वागुरावृत्तित्वम् आरण्यपसुहिंसनाख्यं युक्तम् आर्याणां देवपित्रर्थम् औषधार्थं च । प्राणयात्रामात्रार्थं वा पुत्रदारात्ययम् प्राप्तस्य ॥ १०।३२ ॥

	मैत्रेयकं तु वैदेहो माधूकं संप्रसूयते ।
	नॄन् प्रशंसत्यजस्रं यो घण्टाताडो ऽरुणोदये ॥ १०।३३ ॥

मैत्रेयकं तु नाम्ना मैरेयकं वा पाठान्तरेण वैदेहको जनयति, वैश्यजातो ब्राह्मण्यां य उक्तः । मैत्रेयकं च गुणेन विशिनष्टि माधूकं मधुरभाषिणम् । संप्रसूयते आयोगव्याम् एवाधिकृतायाम् । तस्य वृत्तिनिर्देशः: नॄन् प्रशंसत्यजस्रं यो घण्टाताडो ऽरुणोदये, प्रातर्गायंस्तु वन्दनादिभिः ॥ १०।३३ ॥

	निषादो मार्गरं सूते दाशं नौकर्मजीवनम् ।
	कैवर्तम् इत्य् यं प्राहुरार्यावर्तनिवासिनः ॥ १०।३४ ॥

निषादो नाम ब्राह्मणजातात् शूद्रात् प्रतिलोमो वेदितव्यह्, प्रतिलोमाधिकारसामर्थ्यात् । न तु ब्राह्मणजातः शूद्रायाम् । अनुलोमत्वात् । स निषादो ऽधिकृतायाम् एवायोगव्यां मार्गरवर्णं नाम्ना जनयति दासद्वितीयनामानम् । तस्य वृत्त्युपदेशः नौकर्मजीवनम् इति । कैवर्तम् इति यं प्राहुस्तृतीयेण नाम्ना आर्यावर्तनिवासिनो जानपदाः । आयोगवी पितृबाह्यतरा वेदितव्याः, निषादवत्, न तु शूद्रेण वैश्यायां जाता । तथा च दर्शयति ॥ १०।३४ ॥

	मृतवस्त्रभृत्सु नारीषु गर्हितान्नाशनासु च ।
	भवन्त्यायोगवीष्वेते जातिहीनाः पृथक् त्रयः ॥ १०।३५ ॥

त्रिभ्यो यथोपदिष्टेभ्यो वर्णेभ्यो दस्युवैदेहकनिषादेभ्यः श्लोकत्रयाधिकृतेभ्यः । ये तु पुनः "सूतो दस्युरायोगवे" (?) इत्येवं प्रथमश्लोकस्यान्त्यपादं पठन्ति तेषां तत्र क्षत्रियजातो ब्राह्मण्यां सूत उक्तः । एवं सूतवैदेहकनिषादेभ्यः एवंविधेभ्य आयोगविषु श्लोकत्रयोपदिष्टा नामतो वर्णा जायन्ते ॥ १०।३५ ॥

	कारावरो निषादात् तु चर्मकारः प्रसूयते ।
	वैदेहकादन्द्रमेदौ बहिर्ग्रामप्रतिश्रयौ ॥ १०।३६ ॥

वैदेह्याम् एव जायते इति, वक्ष्यमाणश्लोकलिङ्गान् । निषादात् कारावरनामा वर्णश्चर्मकरणवृत्तिर्वैदेह्यां जायते । वैदेहकादन्ध्रमेदौ कारावरनिषादवर्णयोः स्त्रियोः, अन्ययोरसंभवाद्, एतच्छ्लोकोपदिष्टयोश्च वर्णयोः संनिहितत्वाद्, वैदेहकाच्च वैदेह्याम् अन्ध्रमेदयोर्वर्णयोरसंभवात् परिशेषात् कारावरनिषादस्त्रियावेव गृहेते । एवं हि स्त्रीवर्णभेदे वैदेहकादन्ध्रमेदौ भिन्नवर्णौ युक्तौ न तु वैदेह्याम् ॥ १०।३६ ॥

	चण्डालात् पाण्डुसोपाकस्त्वक्सारव्यवहारवान् ।
	आहिण्डिको निषादेन वैध्याम् एव जायते ॥ १०।३७ ॥

चण्डालाद्वैदेह्याम् एकजातौ वर्णद्वयम् इदं पाण्डुसोपाखाहिण्डिकलक्षणं जायते । एवं चात्र वर्णापशदप्रकरणे मातृभेदाद्वा एकवर्णजातयोरपि भेदः, पितृभेदाद्वा एकस्याम् एव स्त्रियां भेदो विज्ञेयः ॥ १०।३७ ॥

	चण्डालेन तु सोपाको मूलव्यसनवृत्तिमान् ।
	पुल्कस्यां जायते पापः सदा सज्जनगर्हितः ॥ १०।३८ ॥

मूलव्यसनं मारणवृत्तिरित्यर्थः । वध्यमारणं राजदेशादनाथशवनिर्हरणं तद्वस्त्रादिग्रहणं प्रेतपिण्डभोजनम् इत्येवमादिवृत्तिः पुल्कस्यां चण्डालेन जायते ॥ १०।३८ ॥

	निषादस्त्री तु चण्डालात् पुत्रम् अन्त्यावस्श्यिनम् ।
	श्मशानगोचरं सूते बाह्यानाम् अपि गर्हितम् ॥ १०।३९ ॥

श्मशानगोचरस्तद्वृत्तिस्तत्स्थाननिवासश्च । एवं च सत्ययं चण्डालादपि पापतरो विज्ञेयः । तदेतदानन्त्यात् संकरस्य प्रदर्शनमात्रं विज्ञेयम् ॥ १०।३९ ॥

	संकरे जातयस्त्वेताः पितृमातृप्रदर्शिताः ।
	प्रच्छन्ना वा प्रकाशा वा वेदितव्याः स्वकर्मभिः ॥ १०।४० ॥

कर्मणा शास्त्रोपदिष्टजातिरनुमातव्या । जातिप्रदर्शनाच्च स्वकर्मस्वेते नियोज्याः ॥ १०।४० ॥

	स्वजातिजानन्तरजाः षट् सुता द्विजधर्मिणः ।
	शूद्रायां तु सधर्माणः सर्वे ऽपध्वंसजाः स्मृताः ॥ १०।४१ ॥

स्वजाति जास्त्रिभ्यो द्विजातिभ्यः त्रयो ब्राह्मणीक्षत्रियावैश्यासु जाताः संस्कारार्हाः तथानन्तरजाः ब्राह्मणक्xअत्रियाभ्यां क्षत्रियवैश्ययोर्जाताः षट् सुता द्विजधर्मिणः । एवं च स्वजातिजानाम् अनन्तरजार्थं ग्रहणम्, न स्वार्थम् । ननु च ब्राह्मणक्षत्रियाभ्याम् अनन्तर्वर्णयोः क्षत्रियाविश्ययोर्जातौ द्वावेव भवतः, येन ब्राह्मणजातः वैश्यायां नानन्तरजः । असावप्यनन्तरज एव, अनुलोमार्थत्वात् । द्विजधर्मत्वं प्रवर्तन् निवर्तयति, "शूद्रायां तु सधर्माणः सर्वे ऽपध्वंसजाः स्मृताः" इति ब्राह्मणादिजाता अपि सन्तः । एवं च नैभिः सहेदं षड् ग्रहणम्, किं तर्हि स्वजातिजैः सहानन्तरजानाम् । तथा च गौतमः: "प्रतिलोमास्तु धर्महीनाः, शूद्रायां च" इति । ननु च "पुत्रा ये ऽनन्तर[स्त्री]जा" [इत्यत्रोक्ता]र्थे ऽयं पुनरुक्तः श्लोक इति। [न] पुनरुक्तः । तत्र ह्युक्तम् "तान् अनन्तरनाम्नो हि मातृदोषान् प्रचक्षते" इति । अनन्तरनामत्वं चोभयथा प्रसज्यते व्यवहारार्थं [सं]ज्ञया, संस्कारार्थं च यतः संदेहनिवृत्त्यर्थम् इदं त्रयाणां द्विजातिधर्मत्वाभिधानम् । अथ वा हेत्वर्थम् इदं पूर्वश्लोकस्य । कथम् । "तान् अनन्तरनाम्नो हि मातृदोशान् प्रचक्षते" इत्यत्र कारणं वक्ति । यस्मात् षट् सुता द्विजधर्माण इति एवम् अपुनरुक्तत्वम् अस्य पूर्वश्लोकाद्विज्ञेयम् ॥ १०।४१ ॥

	तपोबीजप्रभावैश्च ते गच्छन्ति युगे युगे ।
	उत्कर्षं चापकर्षं च मनुष्येष्विह जन्मतः ॥ १०।४२ ॥

अयं च श्लोको ब्राह्मणादिजातानां क्षत्रियाद्यासु पूर्वश्लोकविहितस्य संस्कारस्य स्तुत्यर्थो विज्ञेयः । तथा वक्ष्यति "शूद्रायां ब्राह्मणाज् जातः" इत्येवमादि । एवं च सत्येष वर्णविभाग उत्कर्षापकर्षसंबन्धो मनुष्यविषय एव द्रष्टव्यः । न गवादिषु । अतश्च गवादीनां मतरि स्वसरि वा जातस्यापरिहारः (?) ॥ १०।४२ ॥

	शनकैस्तु क्रियालोपादिमाः क्षत्रियजातयः ।
	वृषलत्वं गता लोके ब्राह्मणादर्शनेन च ॥ १०।४३ ॥

	य्वभिचारेण वर्णानाम् अवेद्यावेदनेन च ।
	स्वकर्मणां च त्यागेन जायते वर्णसंकरः ॥ (म्ध् १०।२४)
इति यदुक्तं तस्य प्रपञ्चो ऽयम् । शूद्रवत् कर्मानधिकारः । क्रियालोपे चात्र हेतुः ब्राह्मणादर्शनेन चेति । तदभावात् प्रायश्चित्ताभावम् आह । अथ वोभयार्थं ब्राह्मणादर्शनं क्रियालोपहेतुः प्रायश्चित्ताभावहेतुश्च । अपकर्षहेतुप्रदर्शनं च परिहारार्थम् । यतस्ते प्रदर्श्यन्ते ॥ १०।४३ ॥

	पुण्ड्रकाश्चोऌअद्रमिलाः काम्बोजा यवनाः शकाः ।
	पारदा पल्लवाश्चीनाः किराता दरदास्तथा ॥ १०।४४ ॥

पुण्ड्रकादयो दरदान्राः क्षत्रियाः सन्तः क्रियालोपाच्छूद्रीभूताः ॥ १०।४४ ॥

	मुखबाहूरुपज्जानां या लोके जातयो बहिः ।
	म्लेच्छवाचश्चार्यवाचः सर्वे ते दस्यवः स्मृताः ॥ १०।४५ ॥

न केवलं क्षत्रियाणाम्, किं तर्हि सर्ववर्णानाम् एव क्रियालोपाद्बाह्यत्वं ब्राह्मणादर्शनेन चेति । यतश्चैतदेवम् अतस्त्रयो ऽप्यपभ्रंशहेतवो यत्नतः परिहरणीयाः । ते च बर्वरा मण्डिका इत्येवमादयः । "सूते दस्युरायोगवे" इत्यत्राप्ययम् एव वेदितव्यः ॥ १०।४५ ॥

	ये द्विजानाम् अपशदा ये चापध्वंसजाः स्मृताः ।
	ते निन्दितैर्वर्तयेयुर्द्विजानाम् एव कर्मभिः ॥ १०।४६ ॥

द्विजातिस्त्रीषु शूद्राभिः प्रतिलोमजाता आयोगवादयश्चण्डालवर्जं ये चापध्वंसजाः शूद्रायां द्विजातिभिरनुलोमा अपि सन्तः । तथा चोक्तम्: "शूद्रायां तु सधर्माणः सर्वे ऽपध्वंसजाः स्मृताः" । ते निन्दितैर्वर्तयेयुरात्मानम् । वृत्तिनियमार्थो ऽयम् उपदेशस्तेषाम् । तथा च दर्शयति ॥ १०।४६ ॥

	सूतानाम् अश्वसारथ्यम् अम्बष्ठानां चिक्तिसितम् ।

तत्राम्बष्ठजातः प्रतिलोमो गृह्यते सामर्थ्यात् । अम्बष्ठ्यां वा प्रतिलोमेन ।

	वैदेहकानां स्त्रीकार्यम्

स्त्रीरक्षान्तःपुरादिषु काञ्चुकीयत्वेन

		मागधानां वण्क्पथः ॥ १०।४७ ॥

हंसपथवारिपथाख्याः । एवम् ॥ १०।४७ ॥

	मत्स्यघातो निषादानां त्वष्टिरायोगवस्य तु ।
	मेदान्ध्रचुञ्चमद्गूनाम् आरण्यपशुहिंसनम् ॥ १०।४८ ॥

निषादप्रभवा बाह्याः निषादशब्देन गृह्यन्ते सामर्थ्यात् । तथा च कृतव्याख्यानम् एतत् पुरस्तादिति ॥ १०।४८ ॥

	क्षत्त्रुग्रपुल्कसानां तु बिलौकवधबन्धनम् ।
	धिग्वणानां तु चर्मार्थं वेणानां भाण्डवादनम् ॥ १०।४९ ॥
	चैत्यद्रुमश्मशानेषु शैलेषूपननेषु च ।
	वसेयुरेते विज्ञाना वर्तयन्तः स्वकर्मभिः ॥ १०।५० ॥
	चण्डालश्वपचानां तु निर्ग्रामः स्यात् प्रतिश्रयः ।
	अपपात्राश्च कर्तव्या धनम् एषां स्वगर्दभम् ॥ १०।५१ ॥
	वासांसि मृतचेलानि भिन्नभाण्डेषु भोजनम् ।
	कार्ष्णायसम् अलंकारः परिव्रज्या च नित्यशः ॥ १०।५२ ॥
	न तैः समयं अन्विच्छेत् पुरुषो धर्मम् आचरन् ।
	व्यवहारो मिथस्तेषां विवाहः सदृशैः सह ॥ १०।५३ ॥
	अन्नम् एषां पराधीनं देयं स्याद्भिन्नभाजने ।
	रात्रौ न विचरेयुस्ते ग्रामेषु नगरेषु च ॥ १०।५४ ॥
	दिवा चरेयुः कार्यार्थं छिनिता राजशासनैः ।
	अबान्धवं शवं चैव निर्हरेयुरिति स्थितिः ॥ १०।५५ ॥
	वध्यांश्च हन्युः सततं यथा शास्त्रं नृपाज्ञया ।
	वध्यवासांसि गृह्णीयुः शय्याश्चाभरणानि च ॥ १०।५६ ॥

वृत्तिनिवासप्रकरणं वर्णापशदानाम् एवैतत् । आगमाभावे चानुमानतः एतं प्रतिलोमं निन्दितकर्माभ्याससामर्थादविज्ञातम् आगतम् इत्याहुः ॥ १०।५६ ॥

	[वर्णापेतम् अविज्ञातं] नरं कलुषयोनिजम् ।
	आर्यरूपम् इवानार्यं कर्मभिः स्वैर्विभावयेत् ॥ १०।५७ ॥

वर्णेभ्यो ब्राह्मणादिभ्यो [ऽपेतम् अ]नार्यं कर्मभिः स्वैः कलुषयोन्यनुरूपैरित्यर्थः । कानि पुनस्तानि । यत इदम् उच्यते ॥ १०।५७ ॥

	अनार्यता निष्ठुरता क्रूरता निष्क्रियात्मता ।
	पुरुषं व्यञ्जयन्तीह लोके कलुषयोनिजम् ॥ १०।५८ ॥

[अनार्यम् अन्त्यजम् अनार्य]बाष्यम् इमं वेतु [अनार्यता] निष्ठुरता क्रूरता निष्क्रियात्मतेति एवमादीनां कलुषयोनिलिङ्गानां निदर्शनार्थान्येतानि नान्यनिवृत्त्यर्थानि । एवं च सत्येवमादीनि पुरुषं व्यञ्जयन्तीह लोके कलुषयोनिजं मुख्यकुलसंभूतम् अपि । कस्य पुनर्हेतोः । बीजानुविधानात् तत्कार्याणाम् । तथा दर्शयति ॥ १०।५८ ॥

	पित्र्यं वा भजते शीलं मतुर्वोभयम् एव वा ।

एवं च लोके कार्याणां कारणानुविधानं दृष्टम् । यतश्चैतदेवम् अतः ।

	न कथंचन दुर्योनिः प्रकृतिं स्वां नियच्छति ॥ १०।५९ ॥

एवं चागमतो ऽविज्ञातस्य प्रतिपत्तये ऽनुमानं युक्तम् । एवं च दर्शयति ।

	कुले मुख्ये ऽपि जातस्य अस्य स्याद्योनिसंकरः ।

प्रच्छन्नतयाविज्ञातः ।

	संश्रयत्येव तच्छीलं नरो ऽल्पम् अपि वा बहु ॥ १०।६० ॥

यथा[श्वतरो] रासभजातः, तस्मादव्यभिचार्ये तदनुमानं विज्ञेयम् । यथा भद्रे ऽन्यमृगसंकीर्णानां जातिविशेषाणां शास्त्रलक्षणादनुमानात् तद्विशेषप्रतिपत्तिः, एवम् इहापीति । अस्य चोपदेशप्रयोजनम् । यथैवागमतो विज्ञातैः वर्णापशदैः सह व्यवहारो न क्रियते, एवम् अनुमानतो विज्ञतैः सहेति । यतश्चैतदेवम् । अतो वर्णसंकरो राज्ञो ऽपि प्रयत्नतो रक्षणीयः । यस्मादाह ॥ १०।६० ॥

	यत्र त्वेते परिध्वंसाज् जायन्ते वर्णदूषकाः ।
	राष्ट्रिकैः सह तद्राष्ट्रं क्षिप्रम् एव विनश्यति ॥ १०।६१ ॥

राज्ञो रक्षणार्थम् इदं निन्दावचनं विज्ञेयम्, विपर्ययस्तुत्यर्थम् । इदानीम् एषां कर्मस्वनधिकृतानां शुद्धिहेतुरयम् उच्यत उत्कर्षार्थम् ॥ १०।६१ ॥

	ब्राह्मणार्थे गवार्थे वा देहत्यागो ऽनुपस्कृतः ।
	स्त्रीबालाभ्यवपत्तौ च बाह्यानां सिद्धिकारणम् ॥ १०।६२ ॥

बाह्याः प्रतिलोमा गृह्यन्ते । अनुपस्कृतो धनेनापरिक्रीतः । देहत्यागविशेषणम् इदम् । सिद्धिरधिकारस्यान्यजन्मनि सिद्धिरिति कारणादुच्यते अधिकारसामर्थ्यात् । अथ वा व्यवहितैव स्वर्गप्राप्तिः । नियोगार्थम् इदं प्रायश्चित्तशास्त्रं प्रतिलोमानाम् एवेति केचित् कल्पयन्ति । अपरे तु दण्डापूपिकया सर्वेषाम् अविशेषेनेदम् इच्छन्ति । अस्य देहत्यागस्य प्रायश्चित्तार्थम् उपदेशाद्बाह्यानां पुरुषधर्मार्थम् इदम् उच्यते ॥ १०।६२ ॥

	अहिंसा सत्यम् अक्रोधः शौचम् इन्द्रियनिग्रहः ।
	एतं सामासिकं धर्मं चातुर्वर्ण्ये ऽब्रवीन् मनुः ॥ १०।६३ ॥

एवं च प्रकरणसामर्थाच्चातुर्वर्णान्तरप्रभावानाम् अप्यहिंसादिपुरुषधर्मो विज्ञेयः । एवं चायं शनकैः सिद्धिहेतुरेषाम् । पूर्वस्तु सामर्थ्यात् सद्य एव इति विज्ञायते, पूर्वस्माद्ब्राह्मणादिवर्णलक्षणशस्त्रात् "सर्ववर्णेषु तुल्यासु" इत्येवमादेः । अन्यथा ब्राह्मणत्वादीन्यप्राप्तानि । इष्यन्ते च तान्युत्कर्षापकार्षाभ्याम् अपि । यत इदम् आरभ्य[ते] ॥ १०।६३ ॥

	शूद्रायां ब्राह्मणाज् जातः श्रेयसा चेत् प्रजायते ।
	अश्रेयान् श्रेयसीं जातिं गच्छत्यासप्तमाद्युगात् ॥ १०।६४ ॥

शूद्रायां ब्राह्मणाज् जातो वर्णः स्त्रीलक्षणः पारशवाख्यः, श्रेयसा चेद्ब्राह्मणेनैव पुंनाम्ना पुनः पुनः प्रजायते, एवम् अनेन प्रकारेणासावश्रेयाञ् छौद्रो वर्णः श्रेयसीं ब्राह्मणजातिं गच्छत्यास्पतमाद्युगाज् जन्मन इत्यर्थः । बीजप्राधान्येन । अतश्चानेन युगपरिवर्तक्रमेण ॥ १०।६४ ॥

	शूद्रो ब्राह्मणताम् एति 

यथा शूद्र एवम्

		ब्राह्मणश्चैति शूद्रताम् ।

पारशवाख्यः शूद्रपुरुषसंबन्धेन । एवं च शूद्रपुरुषादपकर्षः । पारसववर्णस्य शूद्रत्वम् आ सप्तमाद्युगाद्विज्ञेयम् ।

	क्षत्रियाज् जातम् एवं च विद्याद्वैश्यात् तथैव च ॥ १०।६५ ॥

शूद्रायाम् उत्कर्षापकर्षौ च विद्यात् । पञ्चमे युगपरिवर्तने । अत्रापि स्त्रीत उत्कर्षः पुरुषादपकर्षः । वैश्याज् जातो ऽपि वर्णशूद्रायाम् एवम् उत्कर्षापकर्षाभ्यां तृतीये जन्मनि सामर्थ्याद्विज्ञेयः । अनेनैव न्यायेन ब्राह्मणजातो ऽपि वर्णक्xअत्रियस्तृतीये जन्मनि क्षत्रियसंबन्धेन क्षत्रियवर्णाद्विज्ञेयः । तथा च ब्राह्मणाद्वैश्यायां पञ्चमे जन्मन्युत्कर्षापकर्षौ सामर्थ्याद्विज्ञायेते । क्षत्रियेण च वैश्यायाम् अनन्तरायाम् एष एव न्यायः । यथा ब्राह्मणस्य क्xअत्रियायाम् इति । अशाब्दं चैतत् सामर्थ्यसिद्धं व्याख्येयम्, प्रथमश्लोकलिङ्गात् । अथ वा दृष्टा[र्थ् ऽयम् उपदेशः । यथा] ब्राह्मनवर्णो योनिदोषात् पारशवात्मना शूद्रसंबन्धेन निष्कृष्तमाणः शूद्रो भवत्यासप्तमाद्युगात्, एवं पारशवो वर्णः स्त्र्याख्यः ब्राह्मण[योनिसंबन्धे] वर्तमानो ब्राह्मणवर्णो भवति । अस्य च ब्राह्मणसंस्कारः श्रौतस्मार्तकर्माधिकारश्च पूर्वस्मरणवद्युक्तः । अपरस्त्वाह: स्रौतेष्वस्य कर्मस्वनधिकारः । तदयुक्तम्, समानशास्त्रत्वात् पूर्वोत्तरयोः । तथा चोक्तं पुरस्तादिति । एवम् इदं बीजप्राधान्यम् उपश्रुत्याह यदि शूद्रो ब्राःमणताम् एति बीजप्राधान्येन ब्राह्मणश्चैति शूद्रतां क्षेत्रप्राधान्येन । एवं च सति ॥ १०।६५ ॥

	अनार्यायां समुत्पन्नो ब्राह्मणात् तु यदृच्छया ।
	ब्राह्मण्याम् अप्यनार्यात् तु श्रेयस्त्वं क्वेति चेद्भवेत् ॥ १०।६६ ॥

अनार्यतो वा ब्राह्मण्यां स्रेयस्ताम् अनार्यायां शूद्रायां समुत्पन्नो ब्राह्मणात् तु यदृच्छया अप्यनूढायां किं पुनर् ऊढायाम् । यथा न गर्ह्यत्वं प्रशस्तश्च केवलशूद्रवैश्यक्षत्रियजातेभ्यो भवति, एवं ब्राह्मण्यां अप्यनार्याच्छूद्राज् जातस्यागर्ह्यत्वं पारशववत् प्राप्नोति, क्षेत्रप्राधान्यात्, स्रेयस्त्वं चास्य क्षत्रियावैश्यजाताभ्यां प्राप्नोति क्षेत्रसामर्थ्यात् । तथा च क्षेत्रजाताः सुता उपदिष्टाः शास्त्रत इति बीजप्राधान्याक्षेपाभिप्रायो ऽयं श्लोको वेदितव्यः । न संशयप्रश्नाख्यः । यथा न केचिदाहुः । क्वचिद्बीजं क्वचिद्योनिरिति बीजयोन्योः प्राधान्यानवस्थानात् संमोह इव जायत इति । एवं च सति बीजप्राधान्यप्रकरणम् अनुगृहीतं भवति । अस्योत्तरम् ॥ १०।६६ ॥

	जातो नार्याम् अनार्यायाम् आर्यादार्यो भवेद्गुणः ।

पाकयज्ञादिभिः पारशवादिभिः,

	जातो ऽप्यनार्यादार्यायाम् अनार्य इति निश्चयः ॥ १०।६७ ॥

चाण्डालादिभिः, तस्य शूद्रधर्मे ऽप्यनधिकारात् । अस्याभिप्रायः को हि शक्तो भगवतो धर्मस्य हेतुतः साधुत्वम् अवधारयितुम् । एवं हि हेत्वनवस्थानात् धर्मानवस्थानम् अपि प्रसज्येत । तथा चैतत् पुरस्तात् प्रत्याख्यातम् एव "अचिन्त्यस्याप्रमेयस्य" इत्यत्र । एवं च सति यथोपदेशं बीजयोन्योः प्राधान्यम् अभ्युपगन्तव्यम्, न त्वनुमानतः । उपदेशविषयादन्यत्रापि यथा सुखदुःखयोर्धर्माधर्मोत्पत्ताविति । तथा च कृत्वा ॥ १०।६७ ॥

	तावुभावप्यसंस्कार्याविति धर्मो व्यवस्थितः ।

न केवलं चण्डालादिः, किं तर्हि पारशवादयो ऽपि । तथा चोक्तम् ।

	वैगुण्याज् जन्मनः पूर्व उत्तरः प्रतिलोमतः ॥ १०।६८ ॥

पारशवादिः सत्यपि बीजप्राधान्ये क्वचित्, उत्तरः चण्डालादिः प्रतिलोमतः पितृदोषात् सत्यपि योनिप्राधान्ये क्वचित् । लोकदृष्ट्या तु स्वजातिजान् अन्तरजान् पुनः स्तौति ॥ १० ६९ ॥

	सुबीजम् एव सुक्षेत्रे जातं संपद्यते यथा ।

एवं दृष्टान्तो लौकिकः,

	तथार्यजातस्त्वार्यायां सर्वं संस्कारम् अर्हति ॥ १०।६९ ॥

उपदेशसामर्थ्याच्छ्रौतं स्मार्तं च । कः पुनरसौ । स्वजातिजो ऽनन्तरजश्च शूद्रवर्जम् । पारशवादिस्त्वनुलोमो ऽपि स्मार्तम् एव पाकयज्ञादिकं, न श्रौतं "मातृदोषविगर्हणाद्" इत्युक्तम् । प्रतिलोमाः पुनरायोगवादयः पुरुषधर्मैरप्यहिंसादिभिरधिरियन्ते, ब्राह्मणादित्राने च देहत्यागेन । एवं च सत्येकान्तपरिग्रहेण सर्वत्र यत्,

	बीजम् एके प्रशंसन्ति

तदयुक्तम् । एवं यत्

		क्षेत्रम् एके मनीषिणः ।

उभयत्रैकान्तयोर्दोषदर्शनात्,

	बीजक्षेत्रे तथैवान्ये तत्रेयं तु व्यवस्थितिः ॥ १०।७० ॥

यदप्येकान्तत आहुः तदप्यसाधु । यस्मात् क्षेत्रे वैगुण्ये ऽपि सति क्षत्रियावैश्ययोर्ब्राःमणक्षत्रियाभ्यां च गर्ह्यास्त्रयो ऽधिकृताश्च यथासंभवं कर्मभिर्दृश्यन्ते । तत्रैवम् एकान्तत्रये ऽपि दोषदर्शनादियम् एव स्थितिः यथोक्ता विज्ञेयेति । अथ वा "सुबीजम् एव सुक्षेत्रे" इतीयम् उत्कर्षापेक्षा व्यवस्थोच्यते । पूर्वा तु यथाविषयम् उपदेशसामर्थ्याद्विज्ञेया । उभयप्राधान्यम् एव च परिगृह्येमावन्वयव्यतिरेकावुच्येते ॥ १०।७० ॥

	अक्षेत्रे

शिलादौ

		बीजम् उत्सृष्टम् अन्तरैव विनश्यति ।

अदत्तफलम् इत्यर्थः अथ वान्तरैव पटलादौ विनश्यति ।

	अबीजकम् अपि क्षेत्रं केवलं स्थण्डिलं भवेत् ॥ १०।७१ ॥

सूपस्कृतम् अपि केवलं बीजरहितं स्थण्डिलम् निष्फलं भवेत् । अथ चोभयप्राधान्यं क्वचिदुच्यते:

	यस्माद्बीजप्रभावेण तिर्यग्जा ऋषयो ऽभवन् ।

बीजं च प्रभावश्च: भीजप्रभावे द्वन्द्वैकवद्भावो नपुंसकलिङ्गः । बीजं यथोक्तम्, प्रभावः प्रतिनिविष्टधर्मविशेषाविष्कृतात्मत्वम्, तेन बीजप्रभ्[आवेण तिर्यग्जा] अपि सन्तः ऋषयो ऽभवन्:

	पूजिताश्च प्रशस्ताश्च 

ऋष्यशृङ्गप्रभृतयः यस्मात्,

		तस्माद्बीजं प्रशस्यते ॥ १०।७२ ॥

इत्याहुः एतच्चैकान्तपरिग्रहे सत्युक्तदोषं बीजप्राधान्यं पुनर्निगमनायैतज् ज्ञापयति । बीजयोन्योः बीजोत्कृष्टजातिः प्रशस्यत इति । तथा च सत्यनुलोमान् उत्कृष्टान् एव सतः स्तौति क्षत्रियावैश्याजान् शूद्रावर्जम् । अयं च बीजयोन्योरेवम् आत्मेति ॥ १० ७२ ॥

	अनार्यम् आर्यकर्माणम् आर्यं चानार्यकर्मिणम् ।
	संप्रधार्याब्रवीद्धाता न समौ नासमाविति ॥ १०।७३ ॥

अनार्यस्तावच्छूद्रः आर्यकर्मा द्विजातिकर्मापि सन् न समो द्विजातिभिः । कस्मात् । तस्य तेनानधिकारादुत्कर्षाभावात् । न केवलम् उत्कर्षाभावः, अपरश्च प्रात्यवायः, प्रतिषिद्धसेवनात् । ब्राह्मणः शूद्रकर्मापि सन् न समः शूद्रेण, जातेर्माहाभाग्यात् प्रतिषिद्धसेवने ऽपि । एवं तावदनयोरसाम्येन नासमौ, येनोभावपि तौ प्रतिषिद्धसेवनया पतितौ । तथा च गौतमः: "आर्यानार्ययोर्व्यतिक्षेपे कर्मणः साम्यम्" इत्याह । सेयम् एवं कर्मप्रशंसा सामर्थ्याद्विज्ञायते । एवं च सति न जातिबलम् आश्रित्य कर्माणि हापयेत् । यस्मात् संयुक्ते हि जातिकर्मणी कार्यम् अदृष्टं पुरुषार्थाख्यं साधयतः । इदानीम् आपत्कल्पप्रकर्णोपन्यासार्थम् इदं प्रस्तूयते ब्राह्मणादीनां वर्णानाम् ॥ १०।७३ ॥

	ब्राह्मणा ब्रह्मयोनिस्था ये स्वकर्मव्यवस्थिताः ।
	ते सम्यग् उपजीवेयुः षट् कर्माणि यथाक्रमम् ॥ १० ७४ ॥

ब्राह्मयोनिस्था इत्येतत् स्वयम् एव विवृणोति: ये स्वकर्मस्ववस्थिताह् न वर्णान्तरकर्मसु, ते सम्यग् उपजीवेयुः षट् कर्माणि । तथा च वक्ष्यति "वैश्यवृत्तिम् अनातिष्ठन्" इत्येवमादि । यथाक्रमम् इति शास्त्रविहितेन क्रमेणानुपरिपाट्या आचारोपक्रमः । तेन तथा चैतिहासिकान् प्रवरान् श्रुतिक्रमादधीत इत्येवमादिकर्ममात्रानुष्ठाने चोपजीवनशब्दो विज्ञेयः, आजीवनकर्मसंबन्धेन वा । तानि पुनः॥ १०।७४ ॥

	अध्यापनम् अध्ययनं यजनं याजनं तथा ।
	दानं प्रतिग्रहश्चैव षट् कर्माण्यग्रजन्मनः ॥ १०।७५ ॥

विध्यर्थम् एषाम् इहोपदेशः । प्रथमे ऽध्याये शास्त्रस्तुत्यर्थ उक्तः । अथ तु विधिरेषां पूर्वशास्त्रादेव विज्ञातुं शक्यस्, तत आपत्प्रकरणार्थम् एषाम् इहोपदेशो विज्ञेयः । इदानीं वर्गद्वयप्रविभागो दृष्टादृष्टार्थत्वादेषां प्रतिक्रियते ॥ १०।७५ ॥

	षण्णां तु कर्मणाम् अस्य त्रीणि कर्माणि जीविका ।
	याजनाध्यापने चैव विशुद्धाच्च प्रतिग्रहः ॥ १०।७६ ॥

विशुद्धात् प्रतिग्रहो ऽयम् उच्यते, यतः स विचार्यते कः पुनरिह शुद्धः । "यो जात्या कर्मणा च" इति । नन्वेवं सति ब्राह्मण एवैको विशुद्धः प्रत्ययः । स्मृत्यन्तरे तु "प्रशस्तानां स्वकर्मसु द्विजातीनां ब्राःमणो भुञ्जीत प्रतिगृह्णीयाच्च" (ग्ध् १७।१–२) इति, क्षत्रियवैश्यावपि गृह्येते । इह तु यदि विशुद्धशब्दः क्षत्रियवैश्ययोरपि ग्राहकः परिकल्प्यते ब्राह्मणव्यतिरेकेण तेन शूद्रेण को मत्सरः । असावपि हि जात्या कर्मणापि शुद्धः । विशेषो ऽस्ति चेत् क्षत्रियवैश्ययोरपि ब्राह्मणात् परस्परविसेषो ऽस्ति । यतः शूद्रो वा ग्राह्यो वृत्तस्थः क्षत्रियवैश्यौ वोत्सृष्टव्यौ ब्राह्मणं परिगृह्य । उच्यते । सत्यप्येतस्मिन् वेदाह्ययनं वैदिककर्मसंबन्धम् चवेक्ष्य त्रयाणाम् अप्यविशिष्टैव कर्मशुद्धिरधिकारसाम्यादुच्यते । तथा चाविशेषेण त्रिभ्यो ऽपि स्मृत्यन्तरे प्रतिग्रहो ऽनुज्ञायते स्वकर्मस्थेभ्यः । न तु शूद्रात् । एवं च सति तथाइवेहापि व्याख्येयम् । विशुद्धग्रहणं च प्रतिग्रहसंबद्धम् अपि सद्याजनाध्यापनार्थम् इति सामर्थ्याद्द्रष्टव्यम् । इतरथा हि ताभ्याम् असंबद्धं शूद्रार्थम् एवैतत् स्यात्, एतस्य् याजनाध्यापनाधिकारात् ॥ १०।७६ ॥

	त्रयो धर्मा निवर्तन्ते ब्राह्मणात् क्षत्रियं प्रति ।
	अध्यापनं याजनं च तृतीयश्च प्रतिग्रहः ॥ १०।७७ ॥

अत्र च धर्मशब्दो वृत्तिकर्मविषय एव द्रष्टव्यः, तन्निर्देशसामर्थ्यात् । एवं च सति इज्याध्ययनदानानि तस्यादृष्टार्थानि [न] प्रतिषिध्यन्ते । तथा च तानि वक्ष्यति । अत्र चाधिकाराद्वेदाध्यापनं प्रतिषिध्यते क्षत्रियस्य सहाङ्गैः न तु धनुर्वेदादीनाम् ॥ १०।७७ ॥

	वैश्यं प्रति तथैवैते निवर्तेरन्न् इति स्थितिः ।
	न तौ प्रति हि तान् धर्मान् मनुराह प्रजापतिः ॥ १०।७८ ॥

वृत्तिकर्मप्रति[षेधो वैश्या]नाम् । इज्यादीनां पूर्ववदिहाप्यप्रतिषेधो विज्ञेयः । तथा च तानि वक्ष्यति ॥ १०।७८ ॥

	शस्त्रास्त्रभृत्त्वं क्षत्रस्य वणिक्पशुकृषिर्विशः ।
	आजीवनार्थं धर्मस्तु दानम् अध्ययनं यजिः ॥ १०।७९ ॥
	[वेदाभ्यासो ब्राह्मणस्य् क्षत्रियस्य तु रक्षणम् ।
	वार्ताकर्मैव वैश्यस्य विशिष्टानि स्वकर्मसु] ॥ १०।८० ॥

स्वयम् अभ्यासो ऽध्यापनं च वेदाभ्याससब्देन सामर्थादिहोच्यते, न त्वध्ययनम्, समानत्वात्, विशिष्टानि स्वकर्मसु इति वचनात् । वृत्तिरपि च सत्येषां ब्राह्मणस्यैव ज्यायसी, दृष्टादृष्टपुरुषार्थप्रयोजनत्वात् ।  तथा च क्षत्रियस्य रक्षणं वृत्त्यर्थं धर्मार्थं च विज्ञेयम् । एवं च वैश्यस्य धनव्यवहारो ब्राह्मणादिपुष्ट्यर्थम् अवश्यानुष्ठेयः । येन तस्य धनातिसर्ग एव विशिष्टो धर्मः । अथ वा विशिष्टानि स्वकर्मस्विति वचना इदम् अन्यद्विज्ञायते । यथा अनिज्यादानः वेदाभ्यासमात्रेणैव ब्राह्मणः पूतो भवति, एवं क्षत्रियो ऽनधीयानश्चायजमानश्च प्रजारक्षणमात्रेणैवोत्कृष्यते । वैश्यश्च वार्तयैव द्विजाद्यर्थया इज्याध्ययनासंभवे ऽपीति । एवम् एतानि ब्राह्मणादीनाम् आ - जिवनार्थानि (?) धर्माय च कल्प्याह ॥ १०।८० ॥

	अजीवंस्तु यथोक्तेन ब्राह्मणः स्वेन कर्मणा ।
	जीवेत् क्षत्रियधर्मेण स ह्यस्य प्रत्यनन्तरः ॥ ९।८१ ॥

धर्मात्मकुटुम्बा[व]सादे अयम् अजीवन् भवति, यतः एतस्याम् अवस्थायाम् उत्सृज्य स्वकर्म क्षत्रियवृत्तिर्ग्रामनगरदेशाद् - रकषणम् (?) अस्य स्यात् । अपरे त्वेकपुरुषोत्थानेन राजत्वम् आहुः । एवं च प्रत्यनन्तरहेतुवचनादस्येषत्प्रत्यवायता गम्यते । क्रमभेदे च प्रत्यवायगौरवम् ॥ १०।८१ ॥

	उभाभ्याम् अप्यजीवंस्तु कथं स्यादिति चेद्भवेत् ।
	कृषिगोरक्षम् आस्थाय स जीवेद्वैश्यजीविकाम् ॥ १०।८२ ॥

कृष्ट्गोरक्षग्रहणं च सर्ववैश्यवृत्तिप्रदर्शनार्थम् । स्वयं करणपक्षे चेयं ब्राह्मणस्य वैस्यवृत्तिरुच्यते । अस्वयं कृता तु पूर्वम् उक्ता "ऋतामृताभ्यां जीवेत" इत्येवमादौ । एवं च वैश्यवृत्तेः प्रकरणभेद उपपद्यते । बहुलम् आसाम् इदम् अधुनोच्यते ॥ १०।८२ ॥

	[वैश्यवृत्त्यापि जीवंस्तु ब्राह्मणः क्षत्रियो ऽपि वा ।
	हिंसाप्रायां पराधीनां कृषिं यत्नेन वर्जयेत्] ॥ १०।८३ ॥
	कृषीं साध्विति मन्यन्ते सा वृत्तिः सर्वगर्हिता ।
	भूमिं भूमिशयांश्चैव हन्ति काष्ठम् अयोमुखम् ॥ १०।८४ ॥

कृष्यपवादो ऽयम् इतरवैश्यवृत्तिस्तुत्यर्थम् (?), कृषेरुपदेशसामर्थ्यादेतद्विज्ञायते । इतरथानुपदेशार्हेव सा प्रसज्येत । "निन्दितं न समाचरेत्" इत्यनेनाकरेण भूमिविलेखनप्रतिषेधार्थो ऽर्थवादः । न चैतन्याद्भुवः यथा भूमिशयानाम् । अपरे त्वाहुः: एतस्मादेव नखाग्रेणापि भूमिविलेखनं न कर्तव्यम् इति ॥ १०।८४ ॥

	इदं तु वृत्तिवैकल्यात् त्यजतो धर्मनैपुणम् ।
	विट्पण्यम् उद्धृतोद्धारं विक्रेयं वित्तवर्धनम् ॥ १०।८५ ॥

धर्मनैपुणत्यागवचनादस्यापि हीनता गम्यते गोरक्ष्यात् । एवं च सति क्ट्षेर्वानिज्यम् उत्कृष्टम् । तथापि गोरक्ष्यं ज्याय इत्येतत् सामर्थ्याद्गम्यते । सो ऽयम् अधुना विट्पण्योद्धार उच्यते विक्रीणानस्य पण्यम् ॥ १०।८५ ॥

	सर्वान् रसान् अपोहेत कृतान्नं च तिलैः सह ।
	अश्मानो लवणं चैव पशवो ये च मानुषाः ॥ १०।८६ ॥

अत्र च रसप्रधानं द्रव्यं गुऌआदि सामर्थ्याद्रस उच्यते । यथा तगरोशीरचन्दनसमुदायो गन्धप्रधानो गन्धशब्देन । कृतान्नं च तण्डुलादि, पक्वम् अपरे । अश्मानः सर्वपाशाणाः । लवणस्यापाषाणार्थे आरम्भः । न तु सैन्धवार्थः, तस्य पाषाणशब्देन ग्रहणात् । रसपक्षे च लवणस्य नित्यार्थ आरम्भः । पशवो ये च मानुषाः: पशवश्च ग्राम्यारण्या मानुषाश्च पशवो ऽपि ॥ १०।८६ ॥

	सर्वं च तान्तवं रक्तं शाणक्षौमाइनानि च ।
	अपि चेत् स्युररक्तानि फलमूले तथौषधीः ॥ १०।८७ ॥

शाणादीनाम् अरक्तार्थ आरम्भः । तथौषधयो ऽविक्रेयाः ॥ १०।८७ ॥

	अपः शस्त्रं विषं मांसं सोमं गन्धांश्च सर्वशः ।
	क्षीरं क्षारं दधि घृतं तैलं मधु गुऌअं कुशान् ॥ १०।८८ ॥

क्षीरदधिघृतग्रहणम् इह सर्वक्षीरविकारप्रदर्शनार्थम् । एवं च मस्तुकिलाटादीन्यप्यविक्रेयाणि । क्षीऋआदीणां च प्राधान्यात् ग्रहणं प्रदर्शनाथं (?) युक्तम्, न तु परिसंख्यार्थम् । स्मृत्यन्तरे चोक्तम्: "क्षीरं सविकारम्" इति । रसशब्देन गुऌअम् [अपि] निषिद्धं पूर्वश्लोके तत इह गुऌअग्रहणं नित्यार्थम् । एवं चेतररसानां विकल्पेन प्रतिषेधः । अथ तु रसशब्देन गुऌओ न गृह्यते । तत एष रसानां विकल्पो नास्ति । एतेन मधु [व्याख्यातम्] ॥ १०।८८ ॥

	[आरण्यांश्च पशून्] सर्वान् दंष्ट्रिणश्च वयांसि च ।
	मद्यं नीलीं च लाक्षां च सर्वांश्चैकशफांस्तथा ॥ १०।८९ ॥

बहून् इत्यपरे पठन्ति । आरण्यपशुप्रतिषेधो नित्यार्थः । एवं च "पशवो ये च मानुषाः" इत्यत्र श्लोके ग्राम्यपशूनां विकल्पो विज्ञायते । अत्रापि चैकशफग्रहणादस्वाश्वतरगर्दभानाम् अविकल्पः, खरानां च । ये तु पठन्ति "सर्वांश्चैकशफान् बहून्" इति, तेषां विशेषार्थः पुनरारम्भः । एकशफा बहवो ऽविक्रेयाः इति । एवं च सति ॥ १०।८९ ॥

	कामम् उत्पाद्य कृष्यां तु स्वयम् एव कृषीवलः ।
	विक्रीणीत तिलाञ् छुद्धान् धर्मार्थम् अचिरस्थितान् ॥ १०।९० ॥

तिलानां विक्रयप्रतिषेधादयं तेषां विशेषाश्रयो विक्रयप्रतिप्रसवः । शुद्धग्रहणं मिश्रीकृतान्यद्रव्यप्रतिषेधार्थम् (?) । अथ वा तिलशब्दस्यावधारणार्थत्वं दर्शयति, एवं च नेदम् अन्यप्रदर्शनार्थम्, कारणस्य समानत्वादिति । धर्मार्थं नित्यकर्मसङ्गे पुत्रदारात्ययप्राप्तौ । अचिरस्थितान् इत्यर्घप्रतीक्षणप्रतिषेधः । अस्यार्थवादः ॥ १०।९० ॥

	भोजनाभ्यञ्जनाद्दानाद्यदन्यत् कुरुते तिलैः ।
	कृमिभूतः श्वविष्ठायां पितृभिः सह मज्जति ॥ १०।९१ ॥
	सद्यः पतति मांसेन लाक्षया लवणेन च ।
	त्र्यहेण शूद्रो भवति ब्राह्मणः क्षीरविक्रयी ॥ १०।९२ ॥
	इतरेषां तु पण्यानां विकरयादिह कामतः ।
	ब्राह्मणः सप्तरात्रेण वैश्यभावं निगच्छति ॥ १०।९३ ॥

मांसादीनां श्लोकद्वयेन गुरुलघुत्वप्रदर्सनं प्रायश्चित्तर्थं विज्ञेयम्, गुरुणि गुरुप्रायश्चित्तं यथा स्याल् लघुनि लघ्विति ॥ १०।९३ ॥

	रसा रसैर्निमातव्या न त्वेव लवणं तिलैः ।
	कृतान्नं चाकृतान्नेन तिला धान्येन तत्समम् ॥ १०।९४ ॥

लवणस्य तिलैर्विनिमयप्रतिषेधाद्रसैरन्यैस्तिलानि मातव्याः । तिला धान्येन व्रीह्यदिना; तत्समम् एव प्रस्थः प्रस्थे[न] निमातव्यः । न त्वल्पार्घितया ॥ १०।९४ ॥

	जीवेदेतेन राजन्यः सर्वेणाप्यनयं गतः ।

सर्वेणेत्ययं प्रतिषिद्धपण्यप्रतिप्रसवः पूर्वेणाजीविनः ।

	न त्वेव ज्यायसीं वृत्तिम् अभिमन्येत कर्हिचित् ॥ १०।९५ ॥

ज्यायस्या वृत्तेः प्रतिषेधादत्रानुवादः । न त्वेव ज्यायसीं वृत्तिम् इति यदुक्तं तस्य प्रतिषेधस्य निन्दार्थवादः ॥ १०।९५ ॥

	यो लोभादधमो जात्या जीवेदुत्कृष्टकर्मभिः ।
	तं राजा निर्धनं कृत्वा क्षिप्रम् एव प्रवासयेत् ॥ १०।९६ ॥

तस्य सर्वस्वम् अपहृत्य प्रवासं नियमेन कुर्याद्धार्मिको राजा । यद्यपि चैतत्प्रकरणसामर्थ्यात् क्षत्रियविषयं शास्त्रम्, तथापि समानत्वात् कारणस्य वैश्यशूद्रयोरपि विज्ञेयम् ॥ १०।९६ ॥

	वरं स्वधर्मो विगुणो न पारक्यः स्वनुष्ठितः ।
	परधर्मेण जीवन् हि सद्यः पतति जातितः ॥ १०।९७ ॥

अयम् अपरो निन्दार्थवादः । उत्कृष्टवर्णवृत्त्यनुष्ठानप्रतिषेधे स्वधर्मः परधर्म इति । प्रकरणात् तु वृत्तिविषयो धर्मशब्दः ॥ १०।९७ ॥

	वैश्यो ऽजीवन् स्वधर्मेण शूद्रवृत्त्यापि वर्तयेत् ।
	अनाचरन्न् अकार्याणि निवर्तेत च शक्तिमान् ॥ १०।९८ ॥

सामर्थ्याद्ब्राह्मणक्षत्रिययोरप्येतदिष्यते ॥ १०।९८ ॥

	अशक्नुवंस्तु शुश्रूषां शूद्रः कर्तुं द्विजन्मनाम् ।
	पुत्रदारात्ययं प्राप्तो जीवेत् कारुककर्मभिः ॥ १०।९९ ॥

एतस्माच्च विज्ञायते शूद्रकर्मन्भ्यः कारुकमर्माण्यत्यन्तनिकृष्टानि, वर्नापशदानां वृत्तिः ॥ १०।९९ ॥

	यैः कर्मभिः प्रचरितैः शुश्रूष्यन्ते द्विजातयः ।
	तानि कारुककर्माणि शिल्पानि विविधानि च ॥ १०।१०० ॥

कारुककर्माणि वर्धकिलोहकारादि, नानाशिल्पान्यालेख्यादीनि । आपत्काले वृत्त्यर्थम् इदं श्लोकद्वयं प्रकरणसामर्थ्याद्विज्ञेयम् ॥ १०।१०० ॥

	वैश्यवृत्तिम् अनातिष्ठन् ब्राह्मणः स्वे पथि स्थितः ।
	आवृत्तिकर्षितः सीदन्न् इमं धर्मं समाचरेत् ॥ १०।१०१ ॥

स्वे पथि स्थित इति च लिङ्गात् क्षत्रियवृत्तिम् अप्यनातिष्ठन्न् इति गम्यते । एवं च ब्राह्मणस्यासत्पर्तिग्रहः क्षत्रियादिवृत्तेरभावे वैकल्पिको गम्यते । न तु समुच्चयेन ॥ १०।१०१ ॥

	सर्वतः प्रतिगृह्णीयाद्ब्राह्मणस्त्वनयं गतः ।
	पवित्रं दुष्यतीत्येतद्धर्मतो नोपपद्यते ॥ १०।१०२ ॥

यथैव च वर्णान्तरकर्मानुष्ठान्[ए तद्]अनन्तरम् अस्य कर्मेणोक्तम्, एवं प्रतिग्राह्याणाम् अप्यप्रशस्तानां गुरुलघुत्वाल् लघोर्लघोरभावे असत्प्रतिग्रहो ऽपि गुरोर्गुरोः सकाशात् स्यादिति । एवं च [प्रशस्ताभावे] ऽप्रशस्तात् स्यात् । तदभावे अप्रशस्ततरात् । तस्याप्यभावे ऽरशस्ततमात् । तथा च वक्ष्यति, "सर्वस्वं वा वेदविदुषे ब्राह्मणायोपपादयेत्" इति । यदि चैतदेवं न स्यात् । न चैतदिष्टम् । अतो यथोक्त एव शास्त्रार्थः । पवित्रं च तन् न दुष्यतीत्ययम् आपद्धर्मस्तुत्यर्थवादः । ईषत्प्रत्यवाय हेतुर्वेति कृत्वा । अथ वा प्राणधारणस्य प्रयोजनातिशयदर्शनार्थकः स्यात्, येन जीवन्न् अयं शक्ष्यति ह्यतिक्रमाकुशलं च निहर्तुम् इति ॥ १०।१०२ ॥

	[नाध्यापनाद्याजनाद्वा गर्हिताद्वा प्रतिग्रहात् ।
	दोषो भवति] विप्राणां ज्वलनाम्बुसमा हि ते ॥ १०।१०३ ॥

अत्राध्यापनयाजनयोर्गर्हितयोर्नानुज्ञानम् । असत्प्रतिग्रहस्तुत्यर्थत्वात् तयोर्ग्रहणस्य । स चाधिकृत एव "सर्वतः प्रतिगृह्णीयात्" इति । न त्वसदध्यापनयाजने ऽधिकृते । तथा च सति पूर्ववदयम् अप्यर्थवादो व्याख्यातः ॥ १०।१०३ ॥

	जीवितात्ययम् आपन्नो यो ऽन्नं अत्ति यतस्ततः ।
	आकाशम् इव पङ्केन न स पापेन लिप्यते ॥ १०।१०४ ॥
	अजीगर्तः सुतं हन्तुम् उपासर्पद्बुभुक्षितः ।
	न चालिप्यत दोषेण क्षुत्प्रतीकारम् आचरन् ॥ १०।१०५ ॥
	श्वमांसम् इच्छन्न् आर्तस्तु धर्माधर्मविचक्षणः ।
	प्राणानां परिरक्षार्थं वामदेवो न लिप्तवान् ॥ १०।१०६ ॥
	भारद्वाजः क्षुधार्तश्च सपुत्रो विजने वने ।
	बह्वीर्गाः प्रतिजग्राह बृहत्तक्ष्णो महातपाः ॥ १०।१०७ ॥
	क्षुधार्तश्चात्तुम् अभ्यागाद्विश्वामित्रः श्वजाघनीम् ।
	चण्डालहस्तादादाय धर्माधर्मविचक्षणः ॥ १०।१०८ ॥

जीवितात्यये सर्वान्नाभ्यनुज्ञानार्थाः पञ्चश्लोकाः परकृत्यर्थवादाः विज्ञेयाः ॥ १०।१०४–०८ ॥

	प्रतिग्रहाद्याजनाच्च तथैवाध्यापनादपि ।
	प्रतिग्रहः प्रत्यवरः प्रेत्य विप्रस्य गर्हितः ॥ १०।१०९ ॥

प्रकरणादसत्प्रतिग्रहनिन्दा । ईषद्गर्हितयाजनाध्यापनवृत्तिसंस्तुत्यर्था सामर्थ्यात् । एवं च सति ईषद्गर्हिते याजने ऽध्यापने वा सति वृत्त्यर्थे नासत्परिग्रहे प्रवर्तेत इत्यर्थात् विज्ञायते । इतरथा, आपत्कल्पविहितासत्प्रतिग्रहनिन्दा पूर्वशास्त्रविरोधिनी (?) प्रसज्येत । न चैतदिष्टम् । अतस्तन्निन्दयेत्रवृत्तिस्तुतिर्विज्ञेया । सा च क्रमार्थेत्युक्तम् । अत्र कारणम् आह ॥ १०।१०९ ॥

	याजनाध्यापने नित्यं क्रियेते संस्कृतात्मनाम् ।
	प्रतिग्रहस्तु क्रियते शूद्रादप्यन्त्यजन्मनः ॥ १०।११० ॥

यतश्चैतदेवम् अतो यथोपदिष्टः क्रमः प्रतिपादनीयः ॥ १०।११० ॥

	जपहोमैरपैत्येनो याजनाध्यापनैः कृतम् ।
	प्रतिग्रहनिमित्तं तु त्यागेन तपसैव च ॥ १०।१११ ॥

प्रकरणादयं प्रतिग्रहो ऽसत्प्रतिग्रहो विज्ञेयः । छन्दोभङ्गभयात् असच्छब्दो ऽत्र न पठितः प्रतिग्रहोपपदम् । जपहोमत्यागतपसां च प्रायश्चित्तप्रकरणोपदिष्टानाम् इहोपदेशः स्तुत्यर्थः, न विध्यर्थः ॥ १०।१११ ॥

	शिलोञ्छम् अप्याददीत विप्रो ऽजीवन् यतस्ततः ।
	प्रतिग्रहाच्छिलः श्रेयांस्ततो ऽप्युञ्छः प्रशस्यते ॥ १०।११२ ॥

असत्प्रतिग्रहपक्षे शिलोञ्छाभ्याम् । "दुर्धराव्" इमौ विज्ञेयौ । सत्प्रतिग्रहादित्येके । येन सिलोञ्छयोः किलासत्प्रतिग्रहात् साधुवादो न युक्तः । अत्यन्तहीनत्वादसत्प्रतिग्रहस्य सिलोञ्छाभ्याम् । "दुर्धरौ हि तावकृतात्मभिः" इति यदुक्तं तदेतदनादृत्यम् । यस्मात् सिलोञ्छवृत्तिनो यद्यप्यात्मनिग्रहो ऽस्ति, तथापि देवतातिथिभृत्यगतम् अवश्यम् अस्य क्रियावैकल्यं जायते । असत्प्रतिग्रहे चात्मनिग्रह उच्यते, "न तु तृप्येत् स्वयं ततः" इति वचनात् । तीव्रतरश्च संनिहितद्रव्यस्यात्मनिग्रहः । तथा द्रव्यस्यार्जनरक्षप्रतिपादनेषु प्रयत्ननियमः । अपि च सिलोञ्छवृत्तिनो ऽप्यसत्सिलोञ्छगन्धो ऽस्ति, यतस्तत इति वचनात्, अविशेषेण सर्वकृषीवलेभ्यः । एताविह शिलोञ्चावुच्येते । यतः असत्प्रतिग्रहापकरणाल् लिङ्गाच्च विर्पो ऽजीवन् यतस्तत इति एतस्माद्विज्ञायते च । सत्प्रतिग्रहपक्ष एतौ सिलोञ्छौ । एवं च नाधिकार उत्स्रक्ष्यते । न लिङ्गम् । गुणवृत्त्या साधुवाद एतद्गम्यते । तदभावे ऽसत्प्रतिग्रहः स्यात् । यथा याजनाध्यापनयोरित्युक्तम् ॥ १०।११२ ॥

	सीदद्भिः कुप्यम् इच्छद्भिर्धनं वा पृथिवीपतिः ।
	याच्यः स्यात् स्नातकर्विप्रैरदित्संस्त्यागम् अर्हति ॥ १०।११३ ॥

अयं च प्रतिषेधविषयादक्षत्रियाद्राज्ञः, क्षत्रियादपि वा, अलुब्धाच्छास्त्रवर्तिनः सकाशादयं प्रतिग्रहो विज्ञेयः । उपाध्यायस्त्वाह: क्षत्रियादेव राज्ञः [प्रतिग्रहः] प्राथमकल्पको ऽयम् । कुप्यं काष्ठमयं शय्यासनाद्यसारम् । धनं वा गोहिरण्यादि याच्यम्, द्रव्यस्यायोगे क्षुदवसन्नात्मकालत्रापत्यधर्मतन्त्रेण ॥ १०।११३ ॥

	अकृतं च कृतात् क्षेत्राद्गौरजाविकम् एव च ।
	हिरण्यं धान्यम् अन्नं च पूर्वं पूर्वम् अदोषवत् ॥ १०।११४ ॥

उत्तरस्योत्तरस्य परित्यागे ऽभ्युदयः ॥ १०।११४ ॥

	सप्त वित्तागमा धर्म्या दायो लाभः क्रयो जयः ।
	प्रयोगः कर्मयोगश्च सत्प्रतिग्रह एव च ॥ १०।११५ ॥

दायं पित्र्यं ज्ञातिधनं वा । लाभो निध्यधिगमः, संविभागो वा, कुतश्चिदन्योन्योपकारनिमित्तः । क्रयजयौ प्रसिद्धौ । प्रयोगो धर्म्यः कुसीदः । कर्मयोगः कृषिवानिज्ये ऽस्वयंकृते । सत्प्रतिग्रहो व्याख्यातः । एतेषां दायलाभौ चतुर्णाम् अपि वर्णानां साधारणौ ऽप्रतिषेधात् । क्रये विवदन्ते — चतुर्णाम् इत्येके, वैश्यस्येत्यपरे, येन क्रयनिमित्त उपकारो न युक्तो ब्राह्मणादीनाम् इति । एवं तर्हि शाकाद्यपि क्रीत्वा नोपयोक्तव्यं ब्राह्मणादिभिः । अन्ये तु क्रयविक्रयादप्युपजीवनात् प्रतिषेधं मन्यमाना उपभोगे दानादौ च ब्राह्मणादीनां क्रीत्वाप्युपयोगं मन्यन्ते । जयस्तु धर्म्यवचनात् क्षत्रियस्येतरेभ्यो विशिष्टः । प्रयोगकर्मयोगौ च ब्राह्मणक्षत्रिययोर्वैश्यवृत्तिप्रवृत्ते सत्यं धर्म्यतरौ । वैश्ये हि कृषिवाणिज्यकुसीदान्यविशेषेणाभ्यनुज्ञातानि । तस्यापि तु धर्म्यवचनादस्वयंक्रियां अभ्युदयविशेषसिद्धिम् अविरुद्धां मन्यामहे । एवं च सत्येषां दायादीनां धर्म्यनिर्देशात् दायादिभिर्वृत्तिविशेषैः संनिहितद्रव्याणां ब्राःमणादीनां न नियोगतो याजनादिवृत्तिता स्यात् । ब्रह्मचारिभैक्षवत् । अथास्य श्लोकस्यायम् अन्यो ऽर्थः । यथा प्रकृतौ ब्राह्मणस्य सत्प्रतिग्रहादयो धर्म्याः, एवम् अन्यान्यप्यापत्कल्पोपदिष्टानि ब्राह्मणादीनां कर्माण्यभावे वैकल्पिकानि धर्म्याण्येव विज्ञेयानि । तथा च सति विहितार्थानुष्ठानस्तुतिरात्मकुटुम्बधारणार्था, आपादितप्रयोजनातिशयदर्शनात् । तथा च सत्याह ॥ १०।११५ ॥

	विद्या शिल्पं भृतिः सेवा गोरक्ष्यं विपणिः कृषिः ।
	धृतिर्भैक्ष्यं कुसीदं च दश जीवनहेतवः ॥ १०।११६ ॥

धर्माधिकाराद्यस्य यत् प्रतिषिद्धं तत् तस्यैतस्याम् अवस्थायाम् अभ्यनुज्ञायते । यथा "ब्राह्मणस्यार्थेनाध्यापनम्" इत्येवमादिः पुत्रदा[रा]त्ययप्राप्तस्य स्थितौ । तथा च कृत्वोक्तं दश जीवनहेतवः इति । अपरे तु धृतिनिर्दिदृक्षया विद्यादीनां निर्देशं मन्यन्ते । यस्मान् न धृतिम् अन्तरेण विद्यादयो जीवनहेतवो भवन्ति । धृत्यनुगतास्त्वेते जीवनाय पर्याप्ताः । अतः सर्वत्र धृतिः कर्तव्येति धृत्यर्थो ऽयम् उपदेशः ॥ १०।११६ ॥

	ब्राह्मणः क्षत्रियो वापि वृद्धिं नैव प्रयोजयेत् ।
	कामां तु खलु धर्मार्थं दद्यात् पापीयसे ऽल्पिकाम् ॥ १०।११७ ॥

आपत्कल्पे ऽपीत्यर्थः । एवं च सति दण्डापूपिकया प्रकृतावपि ब्राह्मणस्य वृद्धेरत्यन्तप्रतिषेधः, अस्वयंकरणपक्षे ऽपि । तथा मन्त्रे वार्धुषिकापवादः श्रूयते, "किं ते कृण्वन्ति कीकटेषु गावः" इत्येवमादि । अथ वेतरवृत्तिस्तुत्यर्थो ऽयं श्लोकः, क्रमार्थो वा । एवं च सत्यन्यास्वापत्कल्पवृत्तिष्वपि विद्यमानासु नैनं अनुतिष्ठेत् स्वयम् । किं तर्हि तदभावे । गुरुत्वादस्याः । तथा च मन्त्रवर्ण इत्युक्तम् ॥ १०।११७ ॥

	चतुर्थम् आददानो ऽपि क्षत्रियो भागम् आपदि ।
	प्रजा रक्षन् परं शक्त्या किल्बिषात् प्रतिमुच्यते ॥ १०।११८ ॥

चतुर्थम् अप्याददानो भागम् अन्यय्यम् आपदि रक्षाधिकृतो राजा क्षत्रियः प्रजा रक्षन् किल्बिषात् प्रतिमुच्यते, अन्याय्यभागग्रहणादेः । एवं च सति क्षत्रियचतुर्थभागादानम् अर्थवादः प्रजासंरक्षणस्य । येन ॥ १०।११८ ॥

	स्वधर्मो विजयस्तस्य नाहवे स्यात् पराङ्मुखः ।
	शस्त्रेण वैश्यान् रक्षित्वा धर्म्यम् आहारयेद्बलिम् ॥ १०।११९ ॥

प्रजासंरक्षणं कुर्वन् । एवं च सति सो ऽयम् उच्यते ॥ १०।११९ ॥

	धान्य ऽष्टमं विशां शुल्कं विंशं कार्षापणावरम् ।
	कर्मोपकरणाः शूद्राः कारवः शिल्पिनस्तथा ॥ १०।१२० ॥

[राज्ञा धान्यस्याष्टमो] भागो गृहीतव्यो जानपदात् स्ववस्थापेक्षया। हिरण्यव्यवहारिणां च लाभाच्छुल्कं विंशो भागः । सो ऽयम् अनुवादो विज्ञेयः पूर्वोक्तस्य । कर्मोपकरणाः शूद्राः [भवेयुस्] तथा च कारवः शिल्पिनश्च । कारुशिल्पव्यपदेशश्च गोबलीवर्दन्यायेन ॥ १०।१२० ॥

	शूद्रस्तु वृत्तिं कांक्षन्

आपदीति वर्तते

		क्षत्रम् आराधयेद्यदि ।

क्षत्रं आराधय्तुम् इच्छेत्, तदभावे

	धनिनं वाप्युपाराध्य वैश्यं शूद्रो जिजीविषेत् ॥ १०।१२१ ॥

एवं च सति क्षत्रियवैश्याराधनं वृत्तिरेव केवलया शूद्रस्य ॥ १०।१२१ ॥

	स्वर्गार्थम् उभयार्थं वा ब्राह्मणान् अभिधारयेत् ।

शूद्रस्येदं ब्राह्मणाराधनं वृत्तिअर्थम् अपि सद्, धर्माय । एवं च सत्येषा स्तुतिरस्योपपन्ना भवति ।

	जातब्राह्मणशब्दस्य सा ह्यस्य कृतकृत्यता ॥ १०।१२२ ॥

यतश्चैतदेवम् अतः ।

	विप्रसेवैव शूद्रस्य विशिष्टं कर्म कीर्त्यते ।
	यदतो ऽन्यद्धि कुरुते

क्षत्रियविश्याराधनम् ।

		तद्भवत्यस्य निष्फलम् ॥ १०।१२३ ॥

अथ वा यदतो ऽन्यत् प्रकुरुते पाकयज्ञादि तद्भवत्यस्य निष्फलम् इति । एवं च सतीयं विहितकर्मनिन्दा विप्रसेवास्तुत्यर्थम् उपदेशसामर्थ्याद्विज्ञायते ॥ १०।१२३ ॥

	प्रकल्प्या तस्य तैर्वृत्तिः स्वकुटुम्बाद्यथार्हतः ।
	शक्तिं चावेक्ष्य दाक्ष्यं च भृत्यानां च परिग्रहम् ॥ १०।१२४ ॥

सत्याम् अपि धर्मार्थायां विप्रसेवायां प्रकल्प्या तस्य तैर्वृत्तिः । अर्थाच्चैतदापद्यते वृत्तितो ऽप्याश्रितस्य, किं पुनरवृत्तेः शूद्रस्य । पुत्रवच्चास्य शुश्रूषा न वृत्तिपरिक्रयेण, येनासौ धर्मोपनतः । एवंविधस्यापि च शूद्रस्य ॥ १०।१२४ ॥

	उच्छिष्टम् अन्नं दातव्यम्

प्रतिषिद्धार्थप्रतिप्रसवो ऽयम्, यदुक्तम् "न शूद्राय मतिं दद्यात् नोच्छिष्टम्" । एवं च सत्यनाश्रितशूद्रविषयो ऽयं प्रतिषेधो द्रष्टव्यः । ब्राह्मणाश्रितशूद्रविषयो ऽस्त्वयं प्रतिप्रसवः प्रकरणसामर्थ्यात् ।

		जीर्णानि वसनानि ।

ब्राह्मणपरिभुक्तानि गृह्यन्ते ।

	पुलाकाश्चैव धान्यानाम्

असारद्रव्योपदेशपरम् इदम्

		जीर्णाश्चैव परिच्छदाः ॥ १०।१२५ ॥

आसनशयनास्तरणोपधानादयः । एवंविधो ऽपि च ॥ १०।१२५ ॥

	न शूद्रे पातकं किंचि[न् न च संस्कारम् अर्हति ।
	नास्याधिकारो धर्मे ऽस्ति न धर्मात् प्रतिषेधन]म् ॥ १०।१२६ ॥

[न शूद्रे पातकं किंचिद्] इति सामर्थ्यान् न ब्रह्महत्यादि यथासंभवं प्रतिषिध्यते । किं तर्हि लशुनादिभक्षणजम्, येन तदभक्षणं द्विजातिधर्मः । तथा चोक्तम् "एतदुक्तं द्विजातीनां भक्ष्याभक्ष्यम् अशेषतः" । अनुवादश्चायम् उत्तरार्थः । कस्मात् पुनरभक्ष्यभक्षणजं शूद्र एवंविधे पातकं नास्तीति । यदयं न च संस्कारम् उपनयनादिकम् अर्हतीत्याह पर्युदासेन, "चतुर्थ एकजातिस्" तदनुवादेन । एवं च सति तदभावात् नास्याधिकारो धर्मे ऽस्ति, श्रौते ऽग्निहोत्रादौ । कथं पुनरयं विशेषप्रतिषेधो विज्ञायते । येनाह: न धर्मात् प्रतिषेधनम् । स्मार्तात् पाकयज्ञादेरिति गम्यते । तथा चास्यासौ विहितः (?) । एवं च व्यासः "न चेह शूद्रः पततीति निश्चयो ने (?) चेह संस्कारम् इहार्हतीति [वा] श्रुतिप्रयुक्तं न च धर्मम् अश्नुते न चास्य धर्मे प्रतिषेधनं स्मृतौ" इति । अथ वा सर्वम् एवैतत् पूर्वशास्त्रविरुद्धत्वादवचनीयम्, यदुक्तं न शूद्रे पातकं किंचिन् न च संस्कारम् अर्हति,नास्याधिकारो धर्मे ऽस्तीति । उत्तरार्थस्त्वितीदम् आरभ्यते, न धर्मात् प्रतिषेधनम् इति । तथा च वक्ष्यति, "धर्मेप्सवस्तु धर्मज्ञः," "यथा यथा हि सद्वृत्तम्" इति च । अथ वा विकल्पार्थो ऽस्यारम्भः । शूद्रस्य हि कानिचित् कर्माण्यमन्त्रकान्यनुज्ञायन्ते पाकयज्ञादीनि । तेषाम् अनुष्ठानाद्ब्राह्मणम् आश्रित्यास्य शूद्रस्याधिकारो धर्मे ऽस्ति नियोगतः । न चैतस्मात् प्रतिषेधनम् । एवं च सत्युक्तप्रतिषिद्धत्वात् विकल्पेनैषां क्रिया स्यात् । तस्य चास्य क्रियायाम् अभ्युदयः, अक्रियायां प्रत्यवायाभाव इत्येतत् सिद्धं भवति । प्रकरणसामर्थ्याद्ब्राह्मणाश्रितस्याइतत् । इतरस्य वा । तथा च सत्याह ॥ १०।१२६ ॥

	धर्मेप्सवस्तु धर्मज्ञाः सतां वृत्तम् अनुष्ठिताः ।
	मन्त्रवर्ज्यं न दुष्यन्ति प्रशंसां प्राप्नुवन्ति च ॥ १०।१२७ ॥

अप्रतिषिद्धम् आसेवमानाः । प्रकरणाद्ब्राह्मणापाश्रितशूद्रा उच्यन्ते । न चानेन मन्त्रप्रतिषेधेनाग्निहोत्रादिष्वप्यस्याधिकारो ऽनुज्ञायते, "मन्तर्वर्जं न दुष्यन्ति" इत्येतस्मात् । येन श्रुत्याग्निहोत्रादिषु शूद्रः पर्युदस्तः तस्माद्धर्मेप्सवः स्मार्तविषयं नियतसंस्कारेषु पाकयज्ञेषु चावसथ्याधानपार्वणवैश्वदेवान्नप्राशनादिषु शूद्राणां पाक्षिको ऽधिकार इत्युक्तम् । तथा च स्मृत्यन्तरम्: "पाकयज्ञैः स्वयं यजेतेत्येके" इति । एवं च ॥ १०।१२७ ॥

	यथा यथा हि सद्वृत्तम् आतिष्ठत्यनसूयकः ।
	तथा तथेमं चामुं च लोकं प्राप्नोत्यनिन्दितः ॥ १०।१२८ ॥

स्मार्तानां कर्मणां शूद्रक्रियापक्षे स्तुतिरनुष्ठानप्ररोचनार्था ॥ १०।१२८ ॥

	शक्तेनापि हि शूद्रेण न कार्यो धनसंचयः ।
	शूद्रो हि धनम् आसाद्य ब्राह्मणान् एव बाधते ॥ १०।१२९ ॥

महाफलैः शिल्पादिभिः वृत्त्यन्तरैः पर्याप्तधनः शूद्रो विशेषतो दानेन गुणवद्ब्रह्मणेभ्यो शूद्रप्रतिग्रहोपच्छन्दनेन महतो ब्राह्मणान् स्वधर्मात् प्रच्यावयेत् । अयं तावन् नार्थः । न हि शास्त्रोपदिष्टं कुर्वतः सत्यपि परोपघाते कश्चिद्दोषो ऽस्ति । यदि स्यात्, नवश्राद्धादिष्वपि ददतो दोषः स्यात् । असावपि परस्योपघातं करोति, यो ऽर्थमानाभ्यां गुणवतो ब्राह्मणान् प्रतिपूजयति । तस्मान् नायम् अर्थः । धनोत्सेकाच्छूद्रो ब्राह्मणबाधने वर्तेतेत्ययम् अपि न शक्यो ऽभ्युपगन्तुम् । सर्वेषां गृह्येत ब्राह्मणादिना तुल्यम् । केन कः शूद्रे विशेषः, येन तस्यैवम् अर्थसंचयो निषिध्यते । अयं तर्ह्यन्यो ऽर्थः । न केवलं नित्यदानं शूद्रस्याभ्यनुज्ञायते, किं तर्ह्यभ्युदयप्रयोजनम् अप्यनेन दानम् अनुष्ठेयम् । एवं च न कार्यो धनसंचय इत्ययम् एवमर्थः प्रतिषेधः । अथ वोक्तं "प्रकल्प्या तस्य तैर्वृत्तिः स्वकुटुम्बाद्यथार्हतः" इत्येवमादि । एवं च सति ब्राह्मणापाश्रितस्य शूद्रस्यायम् उपदेशः । शक्तेनापि हि शूद्रेण न कार्यो धनसंचय इति । तथा स्मृत्यन्तरम्: "यं चार्यम् आश्रयेद्भर्तव्यस्तेन क्षीनो ऽपि, तेन चोत्तरः, तदर्थो ऽस्य निचयः स्यात्" इति ॥ १०।१२९ ॥

	एते चतुर्णां वर्णानाम् आपधर्माः प्रकीर्तिताः ।
	यान् सम्यग् अनुतिष्ठन्तो व्रजन्ति परमां गतिम् ॥ १०।१३० ॥

आत्मकुटुम्बप्राणधारणस्य प्रयोजनातिशयदर्शनाद्धर्मतन्त्रसंयोगे च तदनुष्ठानार्थस्याग्निहोत्रादेर्नित्यस्य कर्मणियम् (?) एव स्थितिरुपपन्ना: यान् सम्यग् अनुतिष्ठन्त इत्येवमादि । अथ वा महाफलानाम् अल्पप्रत्यवायानुषङ्गापक्षयेदं स्तुतिवचनम् उपपन्नम्, आपद्धर्मोपसंहारार्थम् ॥ १०।१३० ॥

	एष धर्मविधिः कृत्स्नश्चातुर्वर्ण्यस्य कीर्तितः ।
	अतः परं प्रवक्ष्यामि प्रायश्चित्तविधिं शुभम् ॥ १०।१३१ ॥

पूर्वार्धश्लोकश्चात्र सर्वधर्मोपसंहारार्थ उत्तरः प्रायश्चित्तोपन्याससिद्दय इति ॥ १०।१३१ ॥

इति भारुचिकृते दषमो ऽध्यायः ।




एकादशो ‘ध्यायः

	सान्तानिकं यक्ष्यमाणम् अध्वगं सार्ववेदसम् ।
	गुर्वम्बापितृभृत्यार्थं स्वाध्यायार्थ्युपतापिनौ ॥ ११।१ ॥
	दशैतान् स्नातकान् विद्याद्ब्राह्मणान् धर्मभिक्षुकान् ।
	निःस्वेभ्यो देयम् एतेभ्यो दानं विद्याविशेषतः ॥ ११।२ ॥

अत्र चोद्यते: यदुक्तम् अनन्तरम् एव दशमाध्यायोपसंहारे "अतः परं प्रवक्ष्यामि प्रायश्चित्तविधिं शुभम्" इति, नन्वेतदपेक्षया प्रायश्चित्तप्रकरणम् एवोपन्यसनीयम् "अकुर्वन् विहितं कर्म" इत्यादि । इतरथाप्यप्रकृतोपन्यासः प्रकृतार्थव्यवधानं चायुक्तम् आपद्यते । यतः स्नातकधर्मापद्धर्मप्रकरणयोरेवैतत् सर्वम् उपदेष्टव्यम्, नात्रेति । अत्रोच्यते: साहचर्यादेवैतयोर्यथोक्तप्रकरणद्वये ऽप्यवकाशम् अलभमानयोरिह विलेषनिर्देशो युक्तः, मा भूदेतयोः परस्परसंबद्धयोरन्यत्रप्रकरणे ऽन्यस्य निर्देशे ऽधिक्रियमाणे प्रकरणभेदादसामञ्जस्यम् इति । निर्दिष्टारम्भप्रयोजनस्येदम् अधिना विवरणं स्लोकद्वयस्य । एकविद्यमानद्रव्यश्च न याचेत, निःस्वेभ्यो देयम् एतेभ्य इति वचनात् । दानं चात्र चोद्यते, न तु याचना । निमित्तसंनियोगेनार्थगृहीतत्वादशासितव्या हि सा । तच्च दर्शयति निःस्वेभ्यो फलस्याविशेष उपदेशतुल्यत्वादिति, उभयस्मादित्याह नियमाद्देयविशेषाच्च । यदि देयविशेषात् फलविशेषो न स्यात्, न कश्चिद्दानविशेषे प्रयतेत शास्त्रव्यपक्षया । अथ वा नियमस्य दानाश्रितस्य चोदितत्वात्, नियमाच्च, धर्म यथाशक्तिनियमसाधनत्यागेन च देयविशेषे ऽवश्यंभावि । एवं च न देयविशेषात् फलविशेषः प्रत्याख्यातुं शक्य उपदेशतुल्यत्वे [ऽपि] । तथा चोक्तम् ।
	पात्रस्य हि विशेषेण श्रद्दधानतयैव च ।
	अल्पं वा बहु वा प्रेत्य दानस्यावाप्यते फलम् ॥ इति ॥ ११।१–२ ॥

	एतेभ्यो हि द्विजाग्रेभ्यो देयम् अन्नं सदक्षिणम् ।
	इतरेभ्यो [बहिर्वे]दि नाकृतान्नं विधीयते ॥ ११।३ ॥

नियमानुवादो ऽयं भोजनविशेषेण । इतरेभ्यो ऽतिथिभ्यो बहिर्वेदि कृतान्नम् एव देयं नियमतः । तदिदं पूर्वोक्तम् अतिथ्यन्नदानम् अनूद्यते । दक्षिणास्त्वेषां न विधिर्न प्रतिषेधः ॥ ११।३ ॥

	सर्वरत्नानि राजा तु यथार्हं प्रतिपादयेत् ।
	ब्राह्मणान् वेदविदुषो यज्ञार्थं चैव दक्षिणाम् ॥ ११।४ ॥

राज्ञस्तु नियमो बहुधनत्वात् । एवं च राज्ञा सान्तानिकादिव्यतिरेकेणान्येभ्यः स्नातकेभ्यो नियमतो देयं स्थितिभोगार्थम् । यज्ञार्थं चेत्येतदारम्भसामर्थ्याद्गम्यते । नायियक्षमाणाय देयम् इति । अनेन संबन्धेनेदम् उच्यते ॥ ११।४ ॥

	कृतदारो ऽपरान् दारान् भिक्षित्वा यो ऽधिगच्छति ।
	रतिमात्रं फलं तस्य द्रव्यदातुस्तु सन्ततिः ॥ ११।५ ॥

धर्मप्रजासंपन्ने दारे द्वितीयदारस्यात्मीयेन द्रव्येण नेदम् अनुज्ञानम् । यस्मात् न हि द्वितीयस्य दारस्य धर्मप्रजासंपत्तौ सत्यां प्राप्तिरस्ति । तथा च स्मृत्यन्तरम्: "धर्मप्रजासंपन्ने दारे नान्यां कुर्वीत" इति । एवं च सति कृतदारकार्यस्य द्वितीयदाराधिगमप्रतिषेधो ऽयम् । भिक्षणपक्षम् आश्रित्य निन्दा । तत्र च यथा तदङ्गभावं गच्छतो द्रव्यदातुः सन्ततिः, एवम् आत्मीयद्रव्याधिगमे ऽपि कन्याया दातुः सन्ततिः फलम् इत्यतो प्येवं शक्यते निन्दा कल्पयितुम् । द्रव्यशब्दस्योभयत्र प्रवृत्तेः कन्यापि हि शक्यते द्रव्यशब्देनाभिधातुम् । यस्मात् कृतदारकार्यस्य द्वितीयदाराधिगमप्रतिषेधार्तो ऽयं श्लोकः । एतस्मिंस्त्वर्थे प्रकरणं नानुगृह्यते, यतः अयम् अन्यप्रकरणानुग्राही । श्लोकार्थ उच्यते: कृतदारकार्यस्य द्वितीयदाराधिगमार्थं भिक्षमाणाय न देयं नियमतः । अत्र चोक्तो निन्दार्थवाद इति । एवं च सति भिक्षमाणायापि न देयम् । तथा च सत्ययम् अपवादः पूर्वस्यासान्तानिकाय न देयम् इति । नित्यकर्मार्थायां याचनायां सान्तानिकादिश्लोके दाननियम उक्तो विज्ञेयः । काम्यकर्मार्थायां तु याचनायां दानस्य न विधिर्न प्रतिषेधः । तथा च दर्शयति ॥ ११।५ ॥

	यस्य त्रैवार्षिकं भक्तं पर्याप्तं भृत्यवृत्तये ।
	अधिकं वापि विद्येत न सोमं पातुम् अर्हति ॥ ११।६ ॥

एवं च सति काम्यसोमापेक्षो ऽयं सामर्थ्यादुपदेशो द्रष्टव्यः । नित्यस्य हि सोमस्य भृत्योपरोधेनापि करणम् इष्यते, नित्यत्वादेव । तथा च सत्यत्र तदैव दाननियमो युज्यते, यथोक्तो यक्ष्यमाणाय देयम् इति । इदं सोमग्रहणं सर्वकाम्यकर्मप्रदर्शनार्थम्, कारणस्य [स]मानत्वात् ॥ ११।६ ॥

	अतः स्वल्पीयसि द्रव्ये यः सोमं पिबति द्विजः ।
	सो ऽपीतसोमपूर्वो ऽपि न तस्याप्नोति तत्फलम् ॥ ११।७ ॥

नियमशास्त्रव्यतिक्रमेण न केवलम् अस्य तत्कर्मनैष्फल्यम् प्रत्यवायश्चापरः । अपीतसोमपूर्वस्यायं व्यतिक्रमो निष्फलः प्रत्यवायाय च स्यात्, किं पुनरितरस्येति निन्दार्थवादः न चापीतसोमपूर्वो ऽपीत्यनेन स्तुत्यर्थेनातिसयवचनेन न नित्यस्य सोमपानस्याप्रवृत्तिः सक्या कल्पयितुम् । एवं च सत्येतस्मादेव स्तुत्यतिशयाल् लिङ्गान् नित्यस्यानिवृत्तिर्गम्यते । तथा च नित्यार्थं नियमतो देयम् । इतरत्र त्वनियमः । इदानीं शक्तस्य दातुर्नियम उच्यते ॥ ११।७ ॥

	शक्तः परजने दाता स्वजने दुःखजीविनि ।
	मध्वापातो विषास्वादः स धर्मप्रतिरूपकः ॥ ११।८ ॥

एवं च सत्येतदर्थाद्गम्यते स्वजनोपरोधेन परेभ्यो न देयम् । स्वजनं च पुत्रदारादिं वक्ष्यति । अन्यथा हि स्वजनातिक्रमेण यो ददाति दातुस्तस्यासौ मध्यापातः, मधुन इवापतः आपात आस्वादः संनिपात रमणीयो यशः; सुखं यशो ऽर्थिनां यद्यपि भवति, तथाप्यसौ विषास्वाद इव ज्ञेयो ऽप्येव । कटुरसत्वेनात्र प्रत्यवायोत्पत्त्या । तथा च दर्सयति स धर्मप्रतिरूपको दातुरधर्म इत्यर्थः । कुतः । नियमातिक्रमात् । अस्य निन्दार्थवादो निवृत्त्यर्थः ॥ ११।८ ॥

	भृत्यानां उपरोधेन यत् करोत्य् और्ध्वदेहिकम् ।
	तद्भवत्यसुखोदर्कं जीवतश्च मृतस्य च ॥ ११।९ ॥

मातापितरौ पुत्रदारं च भृत्याः । तथा चोक्तम् "गुरून् भृत्यांश्चोज्जिहीर्षन्" इति । एवं च स्मृत्यन्तरम्: 
	वृद्धौ च मातापितरौ साध्वी भार्या सुतः शिशुः ।
	अप्यकार्यशतं कृत्वा भर्तव्या मनुरब्रवीत् ॥
अतस्तेषाम् उपरोधेन यदन्यत् करोत्य् और्ध्वदेहिकम् इष्टं पूर्तं वा युक्तम् अस्यासुखोदर्कत्वं प्रत्यवायोत्पत्त्या च तत्रेह चेति । अपरे तु पूर्वश्लोकपादम् एवं पठन्ति "मध्वास्वदो विषापात" इति, अर्थस्तु यथोक्त एव ॥ ११।९ ॥

	यज्ञश्चेत् प्रतिबद्धः स्यादेकेनाङ्गेन यज्वनः ।
	ब्राह्मणस्य विसेषेण धार्मिके सति राजनि ॥ ११।१० ॥

भिक्षमाणस्यापि तदर्थम् असामग्र्यां सत्यां यज्ञसाधनानां परादानं वक्ष्यति । एकाङ्गेनेति, येन केनचिदल्पेनापि यज्ञसाधनप्रतिपूरणेनेत्यर्थः । ब्राह्मणस्य विशेषेणेदम् इत्यर्थः । तन्निमित्ते । एवं च सति क्षत्रियवैश्ययोरपि यायजूकयोरेकम् अनुज्ञायते परादानम्, ब्राह्मणस्य विशेषेणेति वचनात् । धर्मिके सति राजनि धर्मज्ञो यो हि एतद्वे[त्ति] । अनेन निमित्ते उपन्य[स्ते] स्तः शास्त्रे इहैतस्मिन् एवंगुणे सति राजन्येतदुपदिस्यते परादानम् । कुतः पुनस्तदिति, यतस्तदाह ॥ ११।१० ॥

	यो वैस्यः स्याद्बहुपशुर्हीनक्रतुरसमपः ।
	कुटुम्बात् तस्य तद्द्रव्यम् आहरेद्यज्ञसिद्धये ॥ ११।११ ॥

हीनक्रतुश्च बहुपशुः स्यात् । हीनकर्मा । अहीनक्रतुरपि यद्यसोमपो भवति, ततः कुटुम्बात् तस्य तद्द्रव्यम् आहरेत् । तदसंभवे च ॥ ११।११ ॥

	आहरेत् त्रीणि वा द्वे वा कामं शूद्रस्य वेश्मनः ।

अङ्गप्रकरणात् त्रीणि वा द्वे वाङ्गानि संबध्यन्ते । अङ्गभूयस्त्वादानं च हीनजातित्वादस्य । अस्यार्थवादो भवति ।

	न हि शूद्रस्य यज्ञेषु कश्चिदस्ति परिग्रहः ॥ ११।१२ ॥

एवं चाह व्यासः:
	यज्ञाय सृष्टानि धनानि धात्रा यष्टा सृष्टः पुरुषो रक्षिता च ।
	तस्मात् सर्वं यज्ञ एवोपयोज्यं धनं न कामाय एतत् प्रशस्तम् ॥
ननु शूद्रधनेन यागप्रतिषेधं वक्ष्यति, "न यज्ञार्थं धनंशूद्रात्" इत्येवमादिभिः । [भि]क्षित्वा तत्र प्रतिषेधः, इदं च परादानं पदार्थान्तरम् । यतो न विरोधः । अथ वा शूद्रधनैरेव केवलैस्तत्र प्रतिषेधः, इह तु द्वित्रिमात्राङ्गवैकल्ये ऽसंभवद्वित्तस्य तत आदाय यागो युक्तः । वचनाद्वात्रैवं भविष्यति, निमित्ते भेदे सति । न वचनस्यातिभारो ऽस्त्युपदेशपरत्वाच्छस्त्रस्य । इदानीं ब्राह्मणक्षत्रियाभ्याम् इदम् आदानम् उच्यते, असंभवति शूद्रे ॥ ११।१२ ॥

	यो ऽनाहिताग्निः शतगुरयज्वा च सहस्रगुः ।
	तयोरपि कुटुम्बाभ्याम् आहरेदविचारयन् ॥ ११।१३ ॥

निगदव्याख्यातः श्लोकः ॥ ११।१३ ॥

	आदाननित्याच्चादातुराहरेदप्रयच्छतः ।
	तथा यशो ऽस्य प्रथते धर्मश्चैव विवर्धते ॥ ११।१४ ॥

अयं चादाननित्यो ब्राह्मण उच्यते । आदाय यो न कल्पयति धनम् इष्टपूर्ताङ्गतया । तस्मादप्रयच्छत इदम् आदानम् उच्यते । न त्वादाननित्यस्यापि सतो यज्ञशीलस्य । एवं च सति पूर्वश्लोकः क्षत्रियविषय एव द्रष्टव्यः । अपरे त्वादाननित्यं वार्धिषुकं मन्यन्ते । शास्त्रप्रतिषिद्धवृद्धिगृहीतारम् (?) अया[ग]शीलम् । एतस्यां च कल्पनायां जातिरविवक्षिता । तथा च मन्त्रः "इं ते कृण्वन्ति कीकटेषु गावः" इत्येवमादिः ॥ ११।१४ ॥

	तथैव सप्तमे भक्ते भक्तानि षडनश्नता ।
	अश्वस्तननिधानाय हर्तव्यं हीनकर्मणः ॥ ११।१५ ॥

आत्मकुटुम्बक्षुदवसादेनापि निमित्तेन पूर्ववत् परादानं शिष्यते । ब्राह्मणस्य विशेषेणेत्येतदनुवर्तते । अश्वस्तननिधानायेति वचनात्, आहोरात्रिकम् आदेय परिमाणम् अनुजानाति नाधिकम् । हीनकर्मण इति च क्रमार्थम् इदं वचनम् । तथा च स्मृत्यन्तरम्:
	हीनादादेयम् आदौ स्यात् तदलाभे सामादपि । 
	असंभवे त्वाददीत विशिष्टादपि धार्मिकात् ॥
एवं च सति पूर्वस्याप्ययम् एव क्रमो विज्ञेयः । तथा च गौतमः: "द्रव्यादानं विहाहसिद्ध्यर्थं धर्मतन्त्रसंयोगे च शूद्राद्, अन्यत्रापि शूद्रात्" इति ॥ ११।१५ ॥

	खलात् क्षेत्रादगाराद्वा यतो वाप्युपलभ्यते ।

एवं च खलादिग्रहणाद्धान्यम् इदं विज्ञेयं भोजनार्थीयं तथा च सप्तमे भक्त इत्युक्तम् ।

	आख्यातव्यं तु तत् तस्मै पृच्छते यदि पृच्छति ॥ ११।१६ ॥

धनस्वामिन पृच्छते सुप्तम् उत्थाप्य जाग्रित्वा यदि पृच्छति । अथ वाख्यातव्यं तत् तस्मै पृच्छते धनस्वामिने यदि जाग्रद्धनापहर्तारं पृच्छति, न बलादुत्थाप्याख्यातव्यम् । अथ वा यदि पृच्छति राजा धनस्वामिना राजपुरुषैर्वा राजसमीपम् आनीतम् । तथा च गौतमः: "आचक्षीत राज्ञा पृष्टः" इति धनापहरणप्रयोजनम् । अयं च परादान[नियमो भक्तच्छेदे यज्ञ]प्रतिरोधे ऽपि समानत्वात् कारणस्य विज्ञेयः ॥ ११।१६ ॥

	ब्राह्मणस्वं न हर्तव्यं क्षत्रियेण कदाचन ।

कदाचिदपि यथोक्तायाम् अप्यवस्थायाम् । एवं च दण्डापूपिकया वैश्यशूद्रयोरपि प्रतिषेधो [विज्ञेयः] । ब्राह्मणस्य ब्रह्मस्वापहरणे ऽप्रतिषेधः; तथा चोक्तम् "आदाननित्याच्चादातुः" (म्ध् ११।१४) इति ॥ 

	दस्युनिष्क्रिययोस्तु 

ब्राह्मणयोरेव सतोः,

		स्वम् अजीवन् हर्तुम् अर्हति ॥ ११।१७ ॥

कारणात् पूर्वप्रतिषेधविषये प्रतिप्रसवो ऽयं विज्ञेयः । एवं च ब्राह्मणस्य श्रेयसो ऽपि ब्राह्मणादेतदनुज्ञातं भवति ॥ ११।१७ ॥

	यो ऽसाधुभ्यो ऽर्थम् आदाय साधुभ्यः संप्रयच्छति ।
	स कृत्वा प्लवम् आत्मानं संतारयति तावुभौ ॥ ११।१८ ॥

धनस्वाम्यपहर्तारौ । गृहीतम् एव धनापहर्तारं यज्ञप्रतिरोधेन निमित्तेनानिगृह्णतः पूजयतश्च राज्ञ इदम् उच्यते परानुगृहीतृत्वात् । एतच्चासाधुभ्यो यज्ञार्थम् आदीयमानं साधुनोपेक्षया राज्ञैव दत्तं भवति । यत इदम् उच्यते । यो ऽसाधुभ्यो ऽर्थम् आदाय साधुभ्यः संप्रयच्छति, येन ॥ ११।१८ ॥

	यद्धनं यज्ञशीलानां देवस्वं तद्विदुर्भुधाः ।
	अयज्वनां तु यद्वित्तम् आसुरस्वं तदुच्यते ॥ ११।१९ ॥

यस्मात् तस्माद्युक्ता तत्र राज्ञ उपेक्षा, एतां शास्त्रपरिभाषाम् अन्ववेक्ष्य । एवं च सति ॥ ११।१९ ॥

	न तस्मिन् धारयेद्दण्डं धार्मिकः पृथिवीपतिः ।
	क्षत्रियस्य हि बालिश्याद्ब्राह्मणः सीदति क्षुधा ॥ ११।२० ॥

क्षुल् लिङ्गं चैतदुभयत्रापि समानप्रकरणत्वाद्विज्ञेयम् ॥ ११।२० ॥

	तस्य भृत्यजनं ज्ञात्वा स्वकुटुम्बान् महीपतिः ।
	श्रुतशीले च विज्ञाय वृत्तिं धर्म्यां प्रकल्पयेत् ॥ ११।२१ ॥

क्षुदवसन्नात्मकभृत्यस्याइतदुच्यते विशेषेण ॥ ११।२१ ॥

	कल्पयित्वास्य वृत्तिं च रक्षेदेनं समन्ततः ।

शौर्यादिशंसनमात्रादपि, किं पुनस्तस्करेभ्यः, यस्मात् ।

	राजा हि धर्मषड्भागं तस्मादाप्नोति रक्षितात् ॥ ११।२२ ॥

धर्मषड्भागग्रहणं रक्षार्थवादो विज्ञेयः ॥ ११।२२ ॥

	न यज्ञार्थं धनं शूद्राद्विप्रो भिक्षेत धर्मवित् ।

निःस्वो ऽपि विप्रः सन् । द्वित्रिमात्राङ्गवैकल्यं तु प्रशस्तम् । न त्वद्रविणो द्विमात्राङ्गादानं कुर्याच्छूद्रादिति । अथ वा भिक्षणम् अत्र प्रतिषिद्धं शूद्रात्, नायाचिलाभः (?) । एवं च भिक्षणादयाचितः श्रेयान् इति विज्ञायते । तथा चोक्तम् "अयाचितोपपन्नानां द्रव्याणां यः प्रतिग्रहः, स विशिष्टः शिलोञ्छाभ्यां तं विद्यादप्रतिग्रहम्" इति । अविद्यमानधनस्तु सर्वम् एव यज्ञारथं शूद्रात् ।

	यजमानो हि भिक्षित्वा चण्डालः प्रेत्य जायते ॥ ११।२३ ॥

अयं निन्दार्थवादः प्रतिषिद्धार्थानुष्ठाननिवृत्त्यर्थः । कथं नामायं निन्दितं न समाचरेदिति । अथ वा नित्यकर्मातिपत्तौ यः सर्वतः प्रतिग्रह उक्तः तस्यायं श्रौतस्मार्तयज्ञार्थप्रतिषेधः । एतस्याम् अवस्थायां कामं प्रतिषिद्धाभ्युपगमः स्यात् । न शूद्राद्भिक्षणम् । भृत्यभरणार्थम् तु शूद्रादपि भिक्षणं न प्रतिषिध्यते । काम्ययज्ञार्थं पुनरसत्प्रतिग्रह एव नास्ति । कृतस्तस्य प्रतिषेधः । एवं च सति यः काम्ययज्ञार्थंशूद्राद्भिक्षेत तेनोभयम् अतिक्रान्तं भवति, असत्प्रतिग्रहनियमो भिक्षणनियमश्च । अथ वा शूद्रात् परादानस्तुतिरियम् "न यज्ञार्थंधनंशूद्राद्विप्रो भिक्षेत धर्मवैत्" इति । कथम् । परादानम् अपि युक्तं शूद्रात्, न तु भिक्षणम् इत्येवम् ॥ ११।२३ ॥

	यज्ञार्थम् अर्थं भिक्षित्वा यो न सर्वं प्रयच्छति ।
	स याति भासतां विप्रः काकतां वा शतं समाः ॥ ११।२४ ॥

शूद्रादन्येभ्यो द्विजातिभ्यो नित्यार्थं भिक्षितस्य काम्यार्थं वा नियमतः सर्वस्योपयोगार्थम् इदम् आरब्धं वाक्यम् । अधुना विहितधर्मस्तुत्यर्थम् इदम् आरभ्यते ॥ ११।२४ ॥

	देवस्वं ब्राह्मणस्वं च लोभेनोपहिनस्ति यः ।
	स पापात्मा परे लोके गृध्रोच्छिष्टेन जीवति ॥ ११ २५ ॥

देवतार्थं यत् प्रकल्प्य स्थाप्यते तद्देवस्वम् । प्रकरणसामर्थ्याद्यज्ञार्थं भिक्षितम् । नान्यत् । ब्राह्मणस्वम् अप्येवम् एव विज्ञेयम्, यद्ब्राह्मणभोजनाथं प्रतिगृहीतं श्राद्धादिषु । समानवादार्थं च देवस्वेनास्य ग्रहणम् । एवं च सति यदिदं (?) लोके प्रसिद्धं देवस्वं तन् नेहाभिधीयते, प्रकरणविरोधात् । देवतानां च ममता नास्त्यनधिकारात् । शास्त्रदृष्टं च यद्देवस्वं तत्संप्रदानकाल एवोद्देशसामर्थ्याद्देवस्वम् इति शक्यते वक्तुम् । क्षणिकश्चासौ देवतोपभोगकालः, निवृत्ते च तस्मिन् देवतोपभोगे देवस्वं तदित्यशक्यं व्यपदेष्टुम् । एवं च सति यज्ञार्थं भिक्षितं सर्वं यज्ञ एवोपयोज्यम् । न किंचिदात्मोपभोगाय स्थापनीयम् । यस्तु मोहान् न सर्वम् उपयुङ्क्ते, तस्य नियमव्यतिक्रमे ऽयं निन्दार्थवादः । दृष्टान्तार्थं वा प्रसिद्धस्य ब्राह्मण[स्व]स्य ग्रहणम् ॥ ११।२५ ॥

	इष्टिं वैश्वानरीम् नित्यं निर्वपेदब्दपर्यये ।
	कॢप्तानां पशुसोमानां निष्कृत्यर्थम् असंभवे ॥ ११।२६ ॥

यदि त्वसामर्थ्यात् पशुसोमानां शास्त्रचोदितानाम् अनुष्ठाने न शक्नुयात्, तत इमाम् इष्टिं वैश्वानरीं कुर्याण् निष्कृत्यर्थम् । नित्यानां कर्मणाम् अनुष्ठानाशक्तौ । एवं च सति (?) नित्यकर्मातिपत्तावविरोधात् श्रौतस्य प्रायश्चित्तस्य प्रतिनिधेर्वैश्वानर्याश्च समुच्चयः । ननु चैकार्थत्वाद्विकल्पः प्राप्नोति । न ह्येकार्थता साक्षादुपलभ्यते, किं तर्ह्येकं श्रौतम् अन्यत् स्मार्तम् । एवं च प्रमाणभिन्नयोरविकल्पः । एकप्रमाणत्वे सति तद्विकल्पो न्यायः स्यात् । अपरे तु विकल्पम् एव मन्यन्ते । तथा च ब्रह्महत्याप्रायश्चित्तयोः श्रौतस्मार्तयोर्विकल्पं वक्ष्यति । एतत् त्वापत्कल्पे नित्यकर्मातिपत्तावस्य स्यात् । तथा च सति ॥ ११।२६ ॥

	आपत्कल्पेन यो धर्मं कुरुते ऽनापदि द्विजः ।
	स नाप्नोति फलं तस्य परत्रेति विचारितम् ॥ ११।२७ ॥

एवं च सति न विद्यमानधनो वैश्वानरीं कुर्यात् पशुसोमवैकल्पिकीम्, प्रायश्चित्तप्रतिनिधिं वेति । येन ॥ ११।२७ ॥

	विश्वैश्च देवैः साध्यैश्च ब्राह्मणैश्च महर्षिभिः ।
	आपत्सु मरणाद्भीतैर्विधिः प्रतिनिधिः कृतः ॥ ११।२८ ॥

तथा च सति:

	प्रभुः प्रथमकल्पस्य यो ऽनुकल्पेन वर्तते ।
	न सांपरायिकं तस्य दुर्मतेर्विद्यते फलम् ॥ ११।२९ ॥

तस्मात् परेण यत्नेन नित्यकर्मार्थम् उद्यच्छतस्तदशक्तावेतद्भवेत् । न सति सामर्थ्य इति । यश्च धर्मतन्त्रसङ्गे सति परापहरणादिषु प्रवर्तमानः केनचिद्राजपुरुषेण कथंचिद्बाध्येत, ततो बाध्यमानो ऽप्यसौ ॥ ११।२९ ॥

	न ब्राह्मणो ऽवेदयेत किंचिद्राजनि धर्मवित् ।

किं तर्हि,

	स्ववीर्येणैव ताञ् छिष्यान् मानवान् अपकारिणः ॥ ११।३० ॥

येन,

	स्ववीर्याद्राजवीर्याच्च स्ववीर्यं बलवत्तरम् ।
	तस्मात् स्वेनैव वीर्येण निगृह्णीयादरीन् द्विजः ॥ ११।३१ ॥

केन पुनरुपायेन । यतस्तदाह ॥ ११।३१ ॥

	श्रुतीरथर्वाङ्गिरसीः कुर्यादित्यविचारितम् ।
	वाक्शस्त्रं वै ब्राह्मणस्य तेन हन्यादरीन् द्विजः ॥ ११।३२ ॥

अभिचारानुज्ञानार्थम् इदम् आरभ्यते । कथम् । यो हि धर्माचरणाभिमिखस्य प्रतिबन्धे वर्तते स शत्रुः सुकृतपरिबन्धितया भवति । स प्राप्तापराधो राजनिवेदनानर्हश्चेत्, अतस्तदर्थो ऽभिचारो ऽनुज्ञायते । एवं च सति सक्रोधमात्रेणाभिचारो न कर्तव्यः । यच्च स्मृत्यन्तरे ऽभिचारस्याशुचिकरत्वम् उक्तम्, "अभिचाराभिशापावशुचिकरौ" इति तत् क्रोधमात्रेणाभिचरतो दर्शितं भवति, अनधिकृतत्वात् । एवं च सत्र्ययम् अप्यनधिचरणीयाभिचारे प्रायश्चित्तं वक्ष्यति, "[अभि]चारं च त्रिभिः कृच्छ्रैर्व्यपोहति" इति । अपरे त्वहीनकर्मार्त्विज्यापेक्षम् इदं प्रायश्चित्तं वर्णयन्ति । एवम् अनयोः स्मृत्योर्विरोधः । ब्राह्मणस्तावदेवम् अधीतवेदः स्रुतशास्त्रकर्मा च तदनुष्ठानप्रतिघातापदं निस्तरेत् । अथेतरे वर्णाः कथम् इति । य्दिदम् उच्यते ॥ ११।३२ ॥

	क्षत्रियो बाहुवीर्येण तरेदापदम् आत्मनः ।
	धनेन वैश्यशूद्रौ तु जपहोमैर्द्विजोत्तमः ॥ ११।३३ ॥

द्विजोत्तमग्रहणं चात्र दृष्टान्तर्थं विज्ञेयम्, उक्तत्वादस्येति । एवं च ब्राह्मण[प्र]करण एव स्थित्वेदम् उच्यते ॥ ११।३३ ॥

	विधाता शासिता वक्ता मैत्रो ब्राह्मण उच्यते ।
	तस्मै नाकुशलं कुर्यान् न शुष्कां गिरम् ईरयेत् ॥ ११।३४ ॥

राज्ञो ऽयम् उपदेशः । एवं धर्माचरणाभिमुखो ब्राह्मणस्तत्प्रत्यनीकोपघाते वर्तमानो राज्ञा क्वचिदपि न किंचिद्वक्तव्य इति । ब्राह्मणापकर्तृपुरुषाणां वायम् उपदेशः । न राजबलम् आस्रित्य बाधितव्यः । समर्थो ह्यसौ पश्यतः क्रोशतश्च राज्ञो ऽभिचारेण शत्रून् निहन्तुम् इति । अतस्तस्मै नाकुशलं कुर्यान् न शुष्कां गिरम् ईरयेदिति ॥ ११।३४ ॥

	नैव कन्या न युवतिर्नाल्पविद्यो न बालिशः ।
	होता स्यादग्निहोत्रस्य नार्तो नासंस्कृतस्तथा ॥ ११।३५ ॥

कन्यादीनाम् अप्राप्तानां प्रतिषेधो ऽयम्, अग्निहोत्रादीनां सर्वकर्मणाम् अनुष्ठातृस्तुत्यर्थः । तत् पुनर्विचारणीयं युक्तायुक्ततया । एवं च सतीदम् आह ॥ ११।३५ ॥

	नरकं हि पतन्त्येते जुह्वन्तः स च यस्य तत् ।
	तस्माद्वैतानकुशलो होता स्याद्वेदपारगः ॥ ११।३६ ॥

अतश्च विज्ञायते ऽग्निहोत्रग्रहणं सर्वकर्मनिदर्शनार्थम् । तस्मादेवंगुणास्सर्वर्त्विज इष्यन्ते, न केवलम् अग्निहोत्रस्य हावकः । अपरे प्रतिनिधिविषयम् एतं प्रतिषेधम् आहुः । यथा "नान्तरीक्षे न दिव्यग्निश्चेतव्यः" इत्ययम् अप्राप्तप्रतिषेधो रुक्मसंबन्धस्तुत्यर्थः । एवम् अयम् अपीति । अपर आह: गृह्यम् एतदग्निहोत्रं हृह्यते । तत्र च स्त्र्यादीनाम् अपि प्राप्तिः, "कामं गृह्ये ऽग्नौ पत्नी जुहुयात् सायं प्रातर्होमौ" इति वचनात् । एवं च सत्य् ऊढापि सती यावत् कन्या तावन् न जुहुयादौपासनम् अग्निस् ऊढा च संवत्सरं त्रिरात्रं वा कन्या भवति । यत एवं प्राप्तायाः प्रतिषेधः । एवं युवत्यादीनाम् अपि प्राप्तानां प्रतिषेधः । तच्चैतदौपरिष्टेन श्लोकार्धेन विरुध्यते, तस्माद्वैतानकुशलो होता स्याद्वेदपारगः इत्यनेन । अग्निहोत्रसंबन्धेनाग्न्याधेयदक्षिणाधर्म उच्यते ॥ ११।३६ ॥

	प्राजापत्यम् अदत्वाश्वम् अग्न्याधेयस्य दक्षिणाम् ।
	अनाहिताग्निर्भवति ब्राह्मणो विभवे सति ॥ ११।३७ ॥

ब्राह्मणग्रहणाच्च क्षत्रियवैश्ययोः प्राजापत्याश्वदाने न नियमः । ब्राह्मणस्याप्यश्वदानं विभवापेक्षत्वादनित्यं दर्सयति । समुच्चयन्यायत्वाच्च दक्षिणानाम् अश्वः समुच्चीयते । अग्न्याधेयदक्षिणादानसंबन्धेन चेदम् अन्यदुच्यते । समग्रदक्षिणा यज्ञाः स्युः । एवं च सति दक्षिणावैगुण्ये दोषम् आह ॥ ११।३७ ॥

	पुण्यान्यन्यानि कुर्वीत श्रद्दधानो जितेन्द्रियः ।
	न त्वल्पदक्षिणैर्यज्ञैर्यजेतेह कथंचन ॥ ११।३८ ॥

काम्ययज्ञवक्षिणा विधिरयम् । नित्यानां तु कर्मणाम् अल्पदक्षिणानाम् अप्यनुज्ञनम् इति ॥ ११।३८ ॥

	इन्द्रियाणि यशः स्वर्गम् आयुः कीर्तिं प्रजां पशून् ।
	हन्त्यल्पदक्षिणो यज्ञो न यजेताधनस्ततः ॥ ११।३९ ॥

नित्यानां हि कर्मणाम् आरब्धानां यथा कथम्चित् क्रियाप्रसिद्धौ तदारम्भाशङ्कायां काम्यकर्मार्थप्रतिषेधो ऽयं श्लोकद्वयेनानूद्यते । न्यायादेव हि काम्यानां विगुणानाम् अप्रवृत्तिः सिद्धा । एवं च न नित्यानाम् अयं प्रतिषेधः । नित्यत्वादेव । विगुणान्यपि नित्यानि फलाय चेति मीमांसकाः । इदम् अपरम् अग्निहोत्रप्रकरणाभिसंबन्धेनोच्यते ॥ ११।३९ ॥

	अग्निहोत्र्यपविध्याग्नीन् ब्राह्मणः कामकारतः ।
	चान्द्रायणं चरेन् मासं वीरहत्यासमं हि तत् ॥ ११।४० ॥

प्रायश्चित्तम् इदं कामकारेणाग्निहोत्रपरित्यागे ब्राह्मणस्य विधीयते चान्द्रायणम् । अकामतस्तु सामान्यप्रायश्चित्तम् इदम् । इदं चाप्रकरणे ऽपि प्रायश्चित्तविधानं विग्णानाम् अपि नित्यानां कर्मणाम् अनुष्ठानस्तुत्यर्थम् ॥ ११ ४० ॥

	ये शुद्रादधिगम्यार्थम् अग्निहोत्रम् उपासते ।
	ऋत्विजस्ते भवन्त्यस्य ब्रह्मवादिषु गर्हिताः ॥ ११।४१ ॥

शूद्रादधिगतेनार्थेनाग्न्याधेयं न कर्तव्यम् । एवम् अग्न्याधेयं न कर्तव्यम् इत्यग्न्याधेयप्रतिषेधः । न तु प्रवृत्तकर्मणो नित्यानुष्ठानार्थः । तथा चोक्तम्, "न शूद्राद्भिक्षित्वा यज्ञानुष्ठानं कर्तव्यम्" इति । अयाचितलाभे तु नास्ति दोषः । तथाचासत्प्रतिग्रहादात्मतृप्तिरेका प्रतिषिद्धा । नित्यानि त्वभ्यनुज्ञातानि । यतः शूद्रधनेन प्रार्थितलब्धेन वाविशेषाभिधानसामर्थ्यादग्न्याधेयस्यैकस्य प्रतिषेधो ऽयं विज्ञेयः । यदि सर्वकर्मार्थो ऽयं प्रतिषेधः स्याद्, अनेनैव सिद्धत्वान् न शूद्राद्भिक्षणं प्रतिषिद्धं स्यान् "न यज्ञार्थं धनं शुद्रात्" इत्येवमादिना वाक्येन । अग्नीनां च वृषलाग्नित्वापवादादग्न्याधेयप्रतिषेधो ऽयं गम्यते । तथा च दर्सयति ॥ ११।४१ ॥

	तेषां सततम् अज्ञानां वृषलाग्न्युपसेविनाम् ।
	पदा मस्तकम् आक्रम्य दाता दुर्गाणि संतरेत् ॥ ११।४२ ॥

परिसमाप्त एतस्मिन्न् अखिलप्रकरणे तत्रैव स्थितम् "अतः प्रवक्ष्यामि प्रायश्चित्तविधिं शुभम्" इति । यतः प्रायश्चित्ताभिधित्सया सामान्यतस्तन्निमित्तान्येव तावदादावुच्यन्ते ॥ ११।४२ ॥

	अकुर्वन् विहितं कर्म निन्दितं च समाचरन् ।
	प्रसक्तश्चेन्द्रियार्थेषु प्रायश्चित्तीयते नरः ॥ ११।४३ ॥

श्रौतस्मार्तम् इज्याध्ययनादि विहितम्; निन्दितं च प्रतिषिद्धं समाचरन् हिंसानृतस्तेयादि, प्रसक्तश्चेन्द्रियार्थेष्वभिप्रेतपुरुषार्थसाधनेषु शब्दादिषु, प्रायश्चित्तीयते नरः । नरग्रहणाद्वा सर्ववर्णधर्मो ऽयं गम्यते । ननु चेन्द्रियार्थप्रसङ्गस्य निन्दितग्रहणेनैव गृहीतत्वात् पुनरारंभो न न्याज्ज्य इति । अस्य परिहारः । येष्वस्याः प्रतिषेध इन्द्रियार्थेषु यथा मांसाशने ऽन्यायतः क्षत्रियादिस्त्रीपरिग्रहादौ च, तेष्वपि प्रकर्षे[ण] सक्तिप्रतिषेधार्थम् अस्य पृथग्ग्रहणं युक्तम् । कथम्, असौ प्रायश्चित्तीयते इति । यत इदम् उच्यते ॥ ११।४३ ॥

	अकामतः कृते पापे प्रायश्चित्तं विदुर्बुधाः ।
	कामकारकृते ऽप्याहुरेके श्रुतिनिदर्शनात् ॥ ११।४४ ॥

अकामतः कृते पापे पापार्थे तु व्यतिक्रमे यथोक्ते प्रायश्चित्तं वक्ष्यमाणं विदुर्बुधाः । कस्य पुनर्हेतोः । येन स्मृतिप्रामाण्येन हि प्रायश्चित्तोपदेशो युज्यते, न कामतो ऽप्यत्रिक्रमे (?) । यो हि नियमं स्मृतिप्रामाण्यम् उल्लङ्घ्य प्रवर्तते, तं प्रति प्रायश्चित्तोपदेशो ऽनर्थकः । येन तदव्यवसायतः लङ्घयिष्यति । यतः किं तस्यैतेनोपदिष्टेनेति प्रायश्चित्तोपदेशो ऽनर्थः । एवम् एतस्मिन्न् एव प्रायश्चित्ताधिकरणे प्राप्त इदम् अन्यद्द्वितीयं प्रायश्चित्ताधिकरणम् उच्यते कामकारकृते ऽप्याहुरेके श्रुतिनिदर्शनात् । एवं हि श्रूयते "इन्द्रो यतीन् सालावृकेभ्यः प्रायच्छत् । तम् [अश्ली]ला वाग् अभ्यवदत् । स प्रजापतिम् उपाधावत् । तस्मादेतम् उपहव्यं प्रायच्छत्" इत्येतदुपहव्यार्थवादब्राह्मणं दर्शयति — कामतो ऽप्यस्ति प्रायश्चित्तम् इति । अविशेषेण निमित्तमात्रे स्मर्यमाणं प्रायश्चित्तम् अकामकृत एवेत्युक्तम् । तथा चाहुर्वेदलोकयोरुभयथाभिव्यतिक्रमे प्रायश्चित्तं दृष्टम्, यतस्तेन चेदम् अनुमातव्यम् इति । तथा च संदर्शयति पक्षद्वयम् अप्याश्रित्य ॥ ११।४४ ॥

	अकामतः कृतं पापं वेदाभ्यासेन शुध्यति ।
	कामतस्तु कृतं मोहात् प्रायश्चित्तैः पृथग्विधैः ॥ ११।४५ ॥

तथा चोत्तरत्र प्रदर्शयिष्यामो विशेषम् अनयोः"कामतो ब्राह्मणवधे निष्कृतिर्न विधीयते" इति । एवमादौ चायं नियमार्थः श्लोकः । अकामतो वेदाभ्यासः, कामतः कृतस्यान्यद्विविधं प्रायश्चित्तम् इति । यस्मादुभयम् उभयोरुत्तरत्र वक्ष्यति । इयांस्त्वनयोर्विशेषः । अकामतो व्यतिक्रमे ऽल्पः प्रत्य्क़्वायः, कामतो महान् । तथा चोक्तं कामतस्तु कृतं मोहात् प्रायश्चित्तैः पृथग्विधैरिति । अपरः पुनराह: नैव प्रायश्चित्तानुष्ठानम् उपपद्यते । यस्मान् न हि कर्म क्षीयते ऽन्तरेण कार्यारंभम् । वातपित्तश्लेष्माशयवत् । यत इदम् उच्यते । कर्तव्यम् एवेदम् स्मृतिशास्त्रोपदेससामर्थ्यात् । यथैव हि धर्माधर्मप्राप्तिपरिहारव्यवस्थायाम् आगम एव प्रमाणं नोपपत्तिः, एवं विनाशो ऽप्यागमत एव कर्मणः किं न श्रद्धीयते । तथा च सति प्रायश्चित्तं न्यायोपदेशम् । इतरथाप्यर्धवैशसं स्यादिति । एवं च पुरुषार्थकारित्वं शास्त्रस्योपपद्यते, लघूपायक्षिप्रदर्शनेन महतो ऽर्थलक्षणात् क्षयात् प्रायश्चित्तात् । अपि चास्यात्मसंयमदुःखम् अतिमहदस्ति । यतः अत्रापि कार्यादेवास्य व्यतिक्रमाधर्मस्य दुःखलक्षणाद्विनाशं प्रतिपद्यामहे । यथा च वाताद्याशयस्योभयम् अत्यनीकं औषधं दुःखं च, एवम् अधर्मस्यापि प्रायश्चित्तं नरकादिदुःखानुभवश्च स्याद्विनाशहेतुः । एतेन वृश्चिकविषं व्याख्यातम्, श्रुतिरपि च प्रायश्चित्तादकुशलकर्माणि यथा गेहदाहादीनि निमित्तानि नैमित्तिकानां कर्मणां स्वर्गफलानाम् इति, यथा क्षामवतीष्टिः । अत्र ब्रूमः प्रतिषेधवत्सु निमित्तेषु प्रायश्चित्तान्युच्यन्ते, यतस्तानि दोषनिर्हरणार्थान्येव प्रतीयन्ते । यथा चिक्तिसायां दोषवत्सु निमित्तेषु ज्वरादिषु विशोषणादीनि (?) । स्फुटम् एव च स्मृतिरुपरिष्टाद्वक्ष्यति — "चरितव्यम् अतो नित्यं प्रायश्चित्तं विशुद्धये" इत्येवमादि । अपरे त्वधिकारार्थानि । तथा च गौतमः "द्विजातिकर्मभ्यः हानिः पतनम्" इत्याह । ब्रह्महत्यायाम् एवैतत् । पातकपदार्थावधारणार्थे वाक्ये श्रूयते, न त्वन्यस्मिन् व्यतिक्रमवाक्ये । दोषक्षयादेव च कर्मान्तराधिकारो विज्ञेयः, नाक्षीनदोषस्य । यथातुरस्येति । यच्च निमित्ते कर्माङ्गं प्रायश्चित्तम् इति कैश्चिदुच्यते, तच्च पुरुषधर्मत्वादत्र न संभवति । प्रायश्चित्तस्य व्यतिक्रमस्य कारणम् अधुनोच्यते ॥ ११।४५ ॥

	प्रायश्चित्तीयतां प्राप्य दैवात् पूर्वकृतेन वा ।
	न संसर्गं व्रजेत् सद्भिः प्रायश्चित्ते ऽकृते द्विजः ॥ ११।४६ ॥

दैवशब्दः साधारणो ऽप्यधर्मविषयस्सामर्थ्याद्विज्ञेयः । कस्मात् । व्यतिक्रमकारणानुरूपत्वात् कार्यस्य । पूर्वकृतेन वेत्यत्र मोहः संबध्यते, व्यतिक्रमहेतुत्वेन । नाधर्मः, तस्योक्तत्वाद्, दृष्टश्च मूढस्य व्यतिक्रमो येन लोके । अतो ऽयम् अत्र शब्दार्थः । अधर्मप्रतिपत्तिश्च पूर्वकृताधर्मशेषात् कस्यचिद्भवति, अपरस्य मोहादिति ब्रुवता कुशलकर्मप्रतिपत्तिः पूर्वधर्मशेषादसंमोहाच्च सम्यग्ज्ञानलक्षणाद्भवतीत्येतदर्थसिद्धम् । यतः असंमुग्धेन सता धर्मानुष्ठाने प्रयतितव्यम्; नैवं धर्माधर्माख्यं पुरुषस्य प्रयोजकम् इति कृत्वा निरोहेन (?) भवितव्यम् । एवं शास्त्रोपदेशस्यार्थवत्त्वम्, इतरथा ह्यसति पुरुषकारे शास्त्रोपदेशो निष्फलः स्यात्, धर्माधर्मकार्यत्वादेव पुरुषप्रवृत्तेरिति । ननु च सताम् एवासत्संसर्गप्रतिषेधादेतत् सिद्धं न सिद्ध्यति, क्रियाभेदात् । पाक कृद्भिरिह संसर्गप्रतिषेधान् न पापकृतां सद्भिः संसर्गः प्रतिषिद्धो भवति, येन भिन्ने एते क्रिये । एवं च सति यस्य नियम उच्यते तस्यैव व्यतिक्रमे प्रायश्चित्तं स्यात्, इहेतरनियमभावात् । अतो ऽस्य प्रतिषेधो युक्तारंभः शूद्रस्य द्विजातिस्त्रीप्रतिषेधवदिति । अपरस्तु पाठः: "प्रायश्चित्तियतां प्राप्य मोहात् पूर्वकृतेन यै (?)", अर्थस्तु स एव । प्रायश्चित्तानुष्ठानसामर्थ्यप्रदर्शनार्थम् अधुनोच्यते ॥ ११।४६ ॥

	इह दुश्चरितैः केचित् केचित् पूर्वकृतैस्तथा ।
	प्राप्नुवन्ति दुरात्मानो नरा रूपविपर्ययम् ॥ ११।४७ ॥

एवं च œऊर्वकृतादेव कर्मणो ऽभ्युदयप्रत्यव्याविति यत् सांख्यैरुच्यते तदवसन्नम् । सो ऽयम् अधुनाकुशलकर्मनिमित्तो रूपविपर्ययप्रपञ्चो ऽनुक्रम्यते प्रायश्चित्तानुष्ठानशेषतया ॥ ११।४७ ॥

	सुवर्णचोरः कौनख्यं सुरापः श्यावदन्तताम् ।
	ब्रह्महा क्षयरोगित्वं दौश्चर्म्यं गुरुतल्पगः ॥ ११।४८ ॥
	पिशुनः पौतिनासिक्यं सूचकः पूतिवक्त्रताम् ।
	दान्यचोरो ऽङ्गहीनत्वम् आतिरैक्यं तु मिश्रकः ॥ ११।४९ ॥
	अन्नहर्तामयावित्वं मौक्यं वागपहारकः ।
	वस्त्रापहारकः श्वैत्यं पङ्गुताम् अश्वहारकः ॥ ११।५० ॥
	एवं कर्मावशेषेण जायन्ते सद्विगर्हिताः ।
	जडमूकान्धबधिरा विकृताकृतयस्तथा ॥ ११।५१ ॥

यतश्चैतदेवम् अकृतप्रायस्चित्तान्[आं] नानारूपवैकृत्यम् अनुभूतयातनास्थानदुःखानाम् अपि सतां कर्मावशेषेण भवति ॥ ११।५१ ॥

	चरितव्यम् अतो नित्यं प्रायश्चित्तं विशुद्धये ।

नाधिकारार्थम् अन्यार्थं वेत्युक्तम्, येन,

	निन्द्यैर्हि लक्षणैर्युक्ता जायन्ते ऽनिष्कृतैनसः ॥ ११।५२ ॥

एवं च सतीयं पापकृद्वरणना षड्भिः श्लोकैः प्रायश्चित्तानुष्ठानप्रशंसार्था विज्ञेयेति । अधुना त्वभिहितकारणानि प्रायश्चित्तान्युच्यन्ते ॥ ११।५२ ॥

	ब्रह्महत्या सुरापानं स्तेयं गुर्वङ्गनागमः ।
	महान्ति पातकान्याहुः संयोगं चैव तैः सह ॥ ११।५३ ॥

महपातकनिर्देशः संव्यवहारार्थः । महत्त्वशब्दश्च गुरुत्वसंविज्ञानर्थः सर्वपापेभ्य एतानि गुरूणि । एवं च सति व्यतिक्रममात्रं पातकम् । पातयतीति पातकम् इत्यस्मात् । एतानि पुनर्महान्ति पातकानि महान्ति सन्त्येतस्मात् परिहारे लग्नवान् भविष्यतीति पतितसंप्रयोगे च वक्ष्यति "संवत्सरेण पतति" इति । सुरापानं च [ब्राह्मणस्य] । यस्य यत् प्रतिषेद्धं तस्य तत् पातकम् । अन्यत् तु ब्रह्महत्यादि वर्ववर्णानां विज्ञेयम्, तत्प्रतिषेधात् । स्तेयं ब्राह्मणसुवर्णापहरणाख्यं पातकम्, नान्यत् । तथा च स्मृत्यन्तरम्, "ब्राह्मणसुवर्णापहरणे महापातकम्" इत्यापस्तम्बः ॥ ११।५३ ॥

	अनृतं च समुत्कर्षे राजगामिच पैशुनम् ।
	गुरोश्चाऌईकनिर्बन्धस्समानि ब्रह्महत्यया ॥ ११।५४ ॥

प्रत्येकम्, न समस्तानि एवम् उत्तरत्रापीति । अनृतं जातिसमुत्कर्षे, यदब्राह्मणः सन् "ब्राह्मणोऽस्मि" इति ब्रवीति ब्राह्मणप्रयोजनेषु । एवं क्षत्रियवैश्यजातावपि योज्यम् । कर्मोत्कर्षे वा यदनृतं "अनेन क्रतुनेष्टं मया" इति । एवं अध्ययनतपःप्रभृतिष्वपीति । समुत्कर्षकरणे कन्यलाभदौ यदनृतं तद्दूषणार्थं दातृसंनिधौ कौटसाक्ष्यम्, येन तदुत्तरश्लोके वक्ष्यति । सुरापानसमं राजगामिपैशुनं (?) हेऌअकत्वं प्रसिद्धम् । गुरोरऌईकनिर्बन्धः । अऌईकश्चित्तसंक्षोभः । अऌईकर्थो निर्बन्धः स गुरोरभ्युपेत्य द्वेषादिभिः पौनः पुन्येन क्रियमाणो ऽऌईकनिर्बन्धः । ब्रह्महत्यासमः । गुरोरनृताबिशंसनं वाऌईकनिर्बन्धः । तथा च गौतमः: "गुरोरनृताबिशंसनम्" इति । पातकसमानीति ॥ ११।५४ ॥

	ब्रह्मोज्झता वेदनिन्दा कौटसाक्ष्यं सुहृद्वधः ।
	गर्हितान्नाज्ययोर्जग्धिः सुरापानसमानि षट् ॥ ११।५५ ॥
	निक्षेपस्यपहरणं नराश्वरजतस्य च ।
	भूमिवज्रमणीनां च रुक्मस्तेयसमं स्मृतम् ॥ ११।५६ ॥
	रेतःसेकः स्वयोन्यासु कुमारीष्वन्यजासु च ।
	सख्युः पुत्रस्य च स्त्रीषु गुरुतल्पसमं विदुः ॥ ११।५७ ॥

महापातकसमानां चतुर्भिः श्लोकैर्निर्देशो गुरुत्वज्ञापनार्थः । सामान्यविहितस्यात्र गुरोः प्रायश्चित्तस्य कारणं यथा स्यादिति । स्मृत्यन्तरे चोक्तम्: "एनसु(?) गुरुषु गुरूणि लघुषु लघूनि" इति । ननु यत् येन समानम् उच्यते तदीयं तस्य प्रायश्चित्तं युक्तम् । अत्रोच्यते । न युक्तं यदि ह्येतत् प्रायश्चित्तविधानर्थम् अभविष्यत्, यथाह भववान्, ततः प्रायश्चित्तातिदेसप्रकरण एवावक्ष्यत् । कौटसाक्ष्यसुहृद्वधयोश्चेह सुरापानसमीकृतयोः ब्रह्महत्यप्रायस्चित्तातिदेशम् उपरिष्टान् न कुर्यात् । गुरोश्चाऌईकनिर्बन्ध इत्येतस्य चेह ब्रह्महत्यासमीकृतस्य पुनरुपर्तिष्टाद् (?) ब्रह्महत्याप्रयस्चित्तविधानात् । तथा कुमार्यादिरेतस्सेकस्य गुरुतल्पसमीक्ष्तस्येह पुनस्तत्र गुरुतल्पप्रायस्चित्तविधानाद्गम्यते नेदं प्रायस्चित्तार्थं समीकरणम् इति । अपरे तु मन्यन्ते — भेदेन समीकरणाद्यद्येन समीक्रियते तदीयं तस्य प्रायस्चित्तम् अनुमीयते । गुरुत्व हि केवले निदिदिक्षिते, महापातकसमत्वम् एव प्रतिनिर्दिशेत् सामान्येन । सुरापानसमीकृतयोश्च कौटसाक्ष्यसुहृद्वधयोर्ब्रह्महत्यातिदेशो विकल्पर्थः । गुरोश्च प्रतिरम्भो ऽलीकादर्थान्तरम् एव । प्रायस्चित्तकरणे चास्यानध्ययनात् सामान्यविहितम् अप्येषु प्रायस्चित्तम् अनुमीयते । यस्य तु प्रायश्चित्तातिदेश एव श्रूयते न समीकरणम्; तत्र विकल्प् नास्ति । यथा "हत्वा गर्भम् अविज्ञातम्" इति । तस्मान् महापातकसमेषु तदीयं प्रायश्चित्तं सामन्यविहितं (?) वेति मन्यामहे । महापातकानि तत्समानि चोक्त्वोपपातकार्थम् अधुनेदम् आह ॥ ११।५७ ॥

	गोवधो ऽयाज्यसंयाज्य पारदार्यात्मविक्रयाः ।
	गुरुमातृपितृत्यागः स्वाध्यायाग्नेः सुतस्य च ॥ ११।५८ ॥
	परिवित्तिता चानुजेन परिवेदनम् एव च ।
	तयोर्दानं च कन्यायास्तयोरेव च याजनम् ॥ ११।५९ ॥
	कन्याया दूषणं चैव वार्धुषित्वं व्रताच्च्युतिः ।
	तटाकारामदाराणाम् अपत्यस्य च विक्रयः ॥ ११।६० ॥
	व्रात्यता बान्धवत्यागो भृत्याध्यापनम् एव च ।
	भृताच्चाध्ययनादानम् अपण्यानां च विक्रयः ॥ ११।६१ ॥
	सव्राकरेष्वधीकारो महायन्त्रप्रवर्तनम् ।
	हिंस्रौषधि स्त्रियाजीवो ऽभिचारो मूलकर्म च ॥ ११।६२ ॥
	इन्धनार्थम् अशुष्काणाम् द्रुमाणाम् अवपातनम् ।
	आत्मार्थं च क्रियारम्भो निन्दितान्नादनं तथा ॥ ११।६३ ॥
	अनाहिताग्निता स्त्रैण्यम् ऋणानां चानपक्रिया ।
	असच्छास्त्राधिगमनं कौटिल्यं व्यसनक्रिया ॥ ११।६४ ॥
	धान्यरूप्यपशुस्तेयं मद्यपस्त्रीनिषेवणम् ।
	स्त्रीशूद्रविट्क्षत्रवधो नास्तिक्यं चोपपातकम् ॥ ११।६५ ॥

उपपातकनिर्देशो ऽयम् अष्टाभिः श्लोकैः । अस्मिंश्च गोवधादौ कानिचित् स्नातकव्रतोपदिष्टानि परदाराभिगमनादीनि, कानिचिन् मासश्राद्धप्रकरणोक्तानि परिवेदनादीनि, कानिचिदिहैवोक्तानि तटाकारामदारापत्यविक्रयादीनि तद्विपरीतानां त्रिविधानाम् अपि कर्मणाम् उपपातकार्थो ऽत्र निर्देशः । अस्य प्रयोजनम् उपपातकप्रायश्चित्तम्, यथा तेषु सामान्यं स्याद्, विशिष्टं च यथोपदेशं वक्ष्यति, "उपपातकसंयुक्तो गोघ्नो मासं यवान् पिबेत्" इत्येवमादि । स्नातकव्रतलोपे चाभोजनं प्रायश्चित्तम् आम्नातम्, तथा सासिकार्थप्रकरणोक्तानाम् अपाङ्क्त्यानां विशोधनम् इति । यानि त्वस्मिन्न् एव गोवधादौ गृहीतानि पुनः प्रायश्चित्तार्थं गृह्यन्ते, तेषाम् उभयत्राम्नानसामर्थ्याद्, विकल्पेनोभे अपि प्रायश्चित्ते स्याताम् । एतेन सर्वत्र पुनराम्नानं व्याख्यातम् । यानि चेह तटाकविक्रयादीनि प्रायश्चित्तविधानकार्याणि विज्ञायन्ते ऽनुमानतः । तेषां नियमोपदेशाभावाद्वर्जने ऽभ्युदयो नास्ति, अतिक्रमे तु प्रायश्चित्तम् अस्ति । येषां तु वर्णनोपदेशे प्रायश्चित्तविधानं च, यथा "न नग्नः स्नानम् आचरेत्" इति प्रतिषेधः, "स्नात्वा च विप्रो दिग्वासा" इत्येवमादि प्रायश्चित्तम् । तेषां वर्जने ऽभ्युदयो ऽतिक्रमे च प्रायश्चित्तम् । अथ तु प्रायश्चित्तविधानादेव प्रतिषेधो ऽनुमीयते । एवं च सत्युभयोरविशेषः ॥ ११।५८–६५ ॥

	ब्राह्मणस्य रुजः कृत्वा घ्नातिरघ्नेयमद्ययोः ।
	जैह्म्यं च मैथुनं पुंसि जातिभ्रंशकरं स्मृतम् ॥ ११।६६ ॥
	खरोष्ट्राश्वमृगेभानाम् अजाविकवधस्तथा ।
	संकीर्णकरणं ज्ञेयं मीनाहिमहिषस्य च ॥ ११।६७ ॥
	निन्दितेभ्यो धनादानं वाणिज्यं शूद्रसेवनम् ।
	अपात्रीकरणं ज्ञेयम् असभ्यस्य च भाषणम् ॥ ११।६८ ॥
	कृमिकीटवयोहत्या मद्यानुगतभोजनम् ।
	फलैधःकुसुमस्तेयम् अधैर्यं च मलावहम् ॥ ११।६९ ॥

जातिभ्रंशकरसंकरीकरणापात्रीकरणमलिनीकरणानां वर्गशस्संज्ञानिर्देशश्चतुर्भिः श्लोकैः । अस्य प्रयोजनम् । वर्गश एव प्रायश्चित्तोपदेशो यथा स्यात् । वक्ष्यति हि "जातिभ्रंशकरं कर्म कृत्वा" इत्येवमादि ॥ ११।६६–६९ ॥

	एतान्येनांसि सर्वाणि यथोक्तानि पृथक् पृथक् ।
	यैर्यैर्व्रतैरपोह्यन्ते तानि सम्यङ् निबोधत ॥ ११।७० ॥

वक्ष्यमाणप्रायश्चित्तोपन्यासार्थः श्लोकः ॥ ११।७० ॥

	ब्रह्महा द्वादशाब्दानि कुटींकृत्वा वने वसेत् ।
	भैक्षं चात्मनिवृत्त्यर्थं कृत्वा शवशिरोध्वजम् ॥ ११।७१ ॥

अस्योपरिष्टादत्रैव [प्र]करणे गुणविधिं वक्ष्यति: "कृतवापनो निवसेद्ग्रामान्ते गोव्रजे ऽपि वा" इत्येवमादि । कृत्वा शवशिरोध्वजम् इत्यत्र मुख्यं गृह्यते, गुणवृत्तेः कारणाभावात् । अवकीर्णप्रायश्चित्तगर्दभाजिनवत् शवशिरो मुख्यम् एव स्यात् । सुरापानप्रायस्चित्तवद्विचित्रा शास्त्रगतिः । न च वचनस्यातिभारो ऽस्ति । न चात्र न्यायगतिस्साध्वी शास्त्रलक्षणत्वाद्धर्माधर्मयोः ॥ ११।७१ ॥

	लक्ष्यं शस्त्रभृतां वा स्याद्विदुषाम् इच्छयात्महः ।

द्वितीयम् इदं वैकल्पिकं प्रायश्चित्तं पूर्वस्मात् । विदुषां प्रायश्चित्तीयो ऽयम् इत्येवम् जानताम्। इष्वस्त्रज्ञानां वा, चतुष्पादं धनुर्वेदम् अधीयानानाम् ।

	प्रास्येदात्मानम् अग्नौ वा समिद्धे त्रिरवाक्शिराः ॥ ११।७२ ॥

एतच्च केचिदिच्छायाम् अशबलम् आहुस्तृतीयम् ॥ ११।७२ ॥

	यजेत वाश्वमेधेन स्वर्जिता गोसवेन वा ।
	अभिजिद्विश्वजिद्भ्यां वा त्रिवृत्ताग्निष्टुतापि वा ॥ ११।७३ ॥
	जपन् वान्यतमं वेदं योजनानां शतं व्रजेत् ।
	ब्रह्महत्यापनोदाय मितभुङ् नियतेन्द्रियः ॥ ११।७४ ॥
	सर्वस्वं वा वेदविदे ब्राह्मणायोपपादयेत् ।

अथ वा,

	धनं वा जीवनायालं गृहं वा सपरिच्छदम् ॥ ११।७५ ॥
	हविष्यभुग् वानुसरेत् प्रतिस्रोतः सरस्वतीम् ।
	जपेद्वा नियताहरस्त्रिर्वै वेदस्य संहिताम् ॥ ११।७६ ॥

त्रयोदश ब्रह्महत्याप्रयश्चित्तानि सामर्थ्याद्यथाधिकारं चतुर्णाम् अपि वर्णानां विकल्पतो विज्ञेयानि । येन साक्षादत्र विकल्पः श्रूयते वाशब्दास्रयः । असामर्थ्यादप्ययं समुच्चयासंभवे विकल्पः । स्वकाभिप्रायणस्य श्रुतिप्रतिषिद्धस्यापि प्रयस्चित्तादन्यत्र सामर्थ्यम् । इदानीं द्वादसवार्षिअप्रायस्चित्तस्य गुणविध्यर्थम् आरभ्यते ॥ ११।७५–७६ ॥

	कृतवापनो निवसेद्ग्रामान्ते गोव्रजे ऽपि वा ।
	आश्रमे वृक्षमूले वा गोब्राह्मणहिते रतः ॥ ११।७७ ॥

"ब्रह्महा द्वादशाब्दानि कुटिं कृत्वा वने वसेत्" इत्येव[मादिना] यदुक्तं तस्य वैकल्पिकाः केचिदत्रोपदिश्यन्ते धर्माः केचिदपूर्वा एव । गोब्राह्मणहिते रत अस्य चानन्तरोक्तस्य गुणविधिरर्थवादः ॥ ११।७७ ॥

	ब्राह्मणार्थे गवार्थे वा सद्यः प्राणान् परित्यजन् ।
	मुच्यते ब्रह्महत्याया गोप्ता गोब्राह्मणस्य च ॥ ११।७८ ॥

विनाशवत् स्थित्यर्थः । एतच्च प्रक्रान्तद्वादसवार्षिकप्रायश्चित्तस्योपदिश्यते । तथा च गोब्राह्मणपरित्राय्यासमाप्तकालो ऽपि मरणाच्छुध्यति । एवं परित्राय्यामृतो ऽपि शुध्यतीत्यर्थः । एवं च नेदं प्रायश्चित्तान्तरम्, किं तर्ह्यस्यैव गुणविधिः । यदि ह्येतत् प्रायश्चित्तान्तरं स्यात्, तेन वैकल्पिकत्वादेतेषां प्रक्रान्तद्वादसवार्षिकप्रायस्चित्तो ऽनेन नाधिक्रियते । येन वैकल्पिकेष्वेकस्मिन् प्रायश्चित्ते ऽधिकृतो न प्रायश्चित्तान्तरेणाधिक्रियते, वैकल्पिकत्वादेव । इतरथा हि समुच्चयः स्यात् । एवं च विकल्पे ऽस्य साक्षाच्छ्रवणम् उपरुध्यते । न चायं न्याय्यः । श्रुतार्थहानिरश्रुतकल्पना च । तस्माद्यथोक्त एवार्थः ॥ ११।७८ ॥

	त्र्यवरं प्रतिरोद्धा वा

ब्राह्मणद्रव्यापहरणे तत्प्रतिमोचनाय । अमोचने न मुच्यत इत्यर्थः । निरुपविधं प्रवर्तमानः ।

		सर्वस्वम् अवजित्य वा ।

अप्रतिरोद्धापि त्र्यवरं प्रथम एव ब्राह्मणस्वापहरणप्रतिमोचनार्थे प्रयोगे ।

	विप्रस्य तन्निमित्ते वा प्राणालाभे विमुच्यते ॥ ११।७९ ॥

इत्येतदुक्तार्थम् । अस्येदानीम् उपसंहारो, यथायोगं प्रायश्चित्तम् अनुषक्तव्यः ॥ ११।७९ ॥

	[एवं दृढव्रतो नित्यं ब्रह्मचारी समाहितः ।
	समाप्ते द्वादशे वर्षे ब्रह्महत्याम् व्यपोहति] ॥ ११।८० ॥
	शिष्ट्वा वा भूमिदेवानां नरदेवसमागमे ।
	स्वम् एनो ऽवभृथस्नातो हयमेधे विमुच्यते ॥ ११।८१ ॥

अश्वमेधावभृथस्य पृथङ्निर्देशो ऽनारब्धान्यप्रायश्चित्तज्ञापनार्थः । इतरथा ह्यश्वमेधावभृथस्याम्नातत्वादारब्धे द्वादसवार्षिके प्रायश्चित्ते तन्मध्ये ऽवभृथस्नातः शुध्येत। एतस्मात् तु पृथङ्निर्देशात् [अन्]आरब्धान्यप्रायश्चित्तस्यैवेदम् अश्वमेधावभृथप्रायश्चित्तं स्वतन्त्रं युक्तम् । न चैतद्वैकल्पिकानाम् एतस्मात् स्वरूपत इतरेषां तत्कर्तारं प्रत्युपदेसः, येनाङ्गीकृतम् अन्यद्वैकल्पिकम् । कश्चिदेवम् आह: तदयुक्तम्, येन नाश्वमेधवभृथस्नानं स्वतन्त्रम्, अनुपदेशाद्वैकल्पिकप्रायश्चित्तमध्ये । यतः प्रकरणात् कृते ऽप्युपसंहारे प्रक्रान्तद्वादशवार्षिकप्रायश्चित्तस्यायं गुणविधिः । अथेदं द्वादशवार्षिकं कृतोपसंहारम् इति व्यपेक्षा । तथापि सर्वेषां वैकल्पिकानां यथासंभवम् इदम् अश्वमेधावभृतस्नानं गुणतः शुद्धिहेतुत्वान् निवृत्तये । अस्यार्थवादो ऽनुष्ठानस्तुत्यर्थः ॥ ११।८०–८१ ॥

	धर्मस्य ब्राह्मणो मूलम् अग्रं राजन्य उच्यते ।
	तस्मात् समागमे तेषाम् एनो विख्याप्य शुध्यति ॥ ११।८२ ॥

"शिष्ट्वा वा भूमिदेवानां नरदेवसमागमे" यजमानर्त्विजां "स्वम् एनो ऽवभृथस्नातो हयमेधे विमुच्यते" इत्यस्य विधेरर्थवादः ॥ ११।८२ ॥

	ब्राह्मणः संभवेनैव देवानाम् अपि दैवतम् ।
	प्रमाणं चैव लोकस्य ब्रह्मात्रैव हि कारणम् ॥ ११।८३ ॥

उपदिष्टस्यानन्तरविधेः स्तुत्यर्थम् इदम् उक्तम् ॥ ११।८३ ॥

	तेषां वेदविदो ब्रूयुस्त्रयो ऽप्येनः सुनिष्कृतिम् ।
	सा तेषां पावनाय स्यात् पवित्रा विदुषां हि वाक् ॥ ११।८४ ॥

वक्ष्यति हि, "दशापरा वा परिषद्यं धर्मं परिकल्पयेत्" इत्येवमादि । एवं च सति प्रायश्चित्तपरिषद्ब्राह्मणोपआसनात् तैरभ्यनुज्ञातं प्रायश्चित्तं कुर्यात्, जानानो ऽपि प्रतिव्यतिक्रमं प्रायश्चित्तम् इति केचित् । तदयुक्तम् । एवं हि रहस्यस्य प्रायश्चित्तानुपदेशः प्रस्ज्येत । येन "रहस्ये रहस्यं प्रकाशे प्रकाशम्" इतीयम् स्मृतिः । क्व तर्हीदं यस्यर्थलाभो वुज्ञानालाभः । अथ वानुक्तप्रायश्चित्तविषयम् एतद्विज्ञेयम् । तथा च वक्ष्यति "अनुक्तनिष्कृतीनां तु पापानाम् अपनुत्तये, शक्तिं चावेक्ष्य पापं च प्रायश्चित्तं विकल्पयेत्" इति । अथ वा पात्रविशेषात् अर्थविशेषो धर्माख्यो ऽनुग्रहात् तेषां यथा, एवम् उपघातादप्यधर्मविशेषेण भवितव्यं तद्विशेषादेव । एवं च सत्येतस्मिन् विषय इदम् आरभ्यते तेषां वेदविदो ब्रूयुरिति । तथा च सति तद्विशेषाद्ब्रह्महत्याप्रायश्चित्तानां गुरुलघुत्वं युक्तम् । इतरथा हि लघूपदेशाद्गुरूणां परिहरणादनुपदेश एव स्यात् । यथा लोके "पणलभ्यं हि न प्राज्ञः क्रीणाति दशभिः पनैः (?)" इत्येवम् इहापि स्यात् ॥ ११।८४ ॥

	अतो ऽन्यतमम् आस्थाय विधिं विप्रः समाहितः ।
	ब्रह्महत्याकृतं पापं व्यपोहत्यात्मवत्तया ॥ ११।८५ ॥

सर्वेषां ब्रह्महत्याप्रायश्चित्तानाम् उपसंहारश्लोको ऽयम् । विप्रग्रहणं चात्र सर्ववर्णप्रदर्शनार्थम् । तथा च सति सामर्थ्यादधिकारो यथासंभवं ब्राह्मणादीनां प्रायश्चित्तेष्वविक्षितव्यः ॥ ११।८५ ॥

	हत्वा गर्भम् अविज्ञातम् एतदेव व्रतं चरेत् ।
	राजन्यवैश्यौ चेजानावात्रेयीम् एव च स्त्रियम् ॥ ११।८६ ॥

ब्रह्महत्याप्रायश्चित्तातिदेशो ऽयं गर्भादिहन्तॄणाम् । गर्भश्च ब्राह्मणगर्भ एव प्रकरणाद्विज्ञेयः । आत्रेयी तु रजस्वला ब्राह्मण्येव । तस्यां हि कदाचित् पुंसस्संभव इति, अतस्तां हत्वा ब्रह्महा भवति । गोत्रत इत्यपर आत्रेयीम् आहुः, यस्माच्चात्रेयीं हत्वा ब्रह्महा भवति, ततो ऽन्यां ब्राह्मणीं हत्वा न ब्रह्महेति गम्यते । गवादिषु तु जातिमात्रस्य विवक्षितत्वात् स्त्रियां पुंसि चाविशेषेण प्रायश्चित्तम् । यच्चोपरिष्टश्लोके वक्ष्यति, "कृत्वा च स्त्रीसुहृद्वधम्" इति, स्त्रीग्रहणं तदपि ब्रह्मण्या एव । गोवधादौ च स्त्रीग्रहणस्य विद्यमानत्वाद्विकल्पेन ब्राह्मण्याम् इदं प्रायश्चित्तं स्यात् । विकल्पश्च गुणापेक्षो युक्तः, गुरुलघुप्रायश्चित्तयोः प्रत्ययाप्रत्ययकारणेन वा । एवं चात्रेयीग्रहणम् अर्थवद्भवति । सवनगतौ राजन्यवैस्यौ हत्वैतदेव । तथा च ब्राह्मणम्, "यो वै कश्चिद्यजते ब्राह्मणिभूयैव यजते" इति ॥ ११।८६ ॥

	उक्त्वा चैवानृतं साक्ष्ये प्रेतिरुध्य गुरुं तथा ।
	उपहृत्य च निक्षेपं कृत्वा च स्त्रीसुहृद्वधम् ॥ ११।८७ ॥

अयं श्लोको महापातकसमानां निर्देशे पूर्वत्र कृतविचारः ॥ ११।८७ ॥

	इयं विशुद्धिरुदिता प्रमाप्याकामतो द्विजम् ।
	कामतो ब्राह्मणवधे निष्कृतिर्न विधीयते ॥ ११।८८ ॥

कामतो ऽकामत इति कृतविचारः । तस्मान् न कामकृते प्रायश्चित्ताभावं दर्शयति, किं तर्हि प्रमादस्तुत्यर्थम् इदं कल्प्यते । इतरथा हि पूर्वापरविरोधः स्यात् । अथ वा प्रायश्चित्तगुरुत्वोपदेशपरम् इदं गुणतः कामतो वधे ब्राह्मणस्य । एवं च सर्वगुणविशेषापेक्षया सप्रत्ययाप्रत्ययवधापेक्षया च ब्रह्महत्याप्रायश्चित्तानि यथासंभवम् अर्थयोगापेक्षया प्रकल्प्यानि । अन्यानि चैवम् एव समार्थानि ॥ ११।८८ ॥

	सुरां पीत्वा द्विजो मोहादग्निवर्णाम् सुरां पिबेत् ।
	तया स काये निर्दग्धे मुच्यते किल्बिषात् ततः ॥ ११।८९ ॥

एवं च मृतस्य शुद्धिर्विज्ञेया । तया च सुरायाग्निवर्णत्वम् अनुगृहीतं भवति । मोहादिति चात्र यदुक्तम्, तत् पूर्वत्रार्थनिर्देशलिङ्गम्, यदुक्तम् "प्रायश्चित्तीयतां प्राप्य मोहात् पूर्वकृतेन वा" इति, अत्र मोहस्य स्वशब्देनैवोपदेशात् ॥ ११।८९ ॥

	गोमूत्रम् अग्निवर्णं वापिबेदुदकम् एव वा ।
	पयो घृतं वामरणाद्गोशकृद्रसम् एव वा ॥ ११।९० ॥

द्रव्यमात्रविकल्पार्थं चेदम् आरब्धम् । तथा चौष्ण्यगुणस्समानो ऽत्र पूर्वद्रव्येण । अग्निवर्णत्वं च सर्वशेषः । तथा वामरणादित्युक्तम्, एतच्च मुख्यसुरापाने कामतः प्राणान्तिकं प्रायश्चित्तम् ॥ ११।९० ॥

	कणान् वा भक्षयेदब्दं पिण्याकं वा सकृन् निशि ।
	सुरापानापनुत्त्यर्थं वालवासा जटी ध्वजी ॥ ११।९१ ॥

एतच्च प्रायश्चित्तं मुख्यसुरापान एवाकामतो गम्यते । एवं ह्येतद्व्यतिक्रमे सप्रत्ययाप्रत्ययकारणभेदात् गुरुलघुत्वं प्रायश्चित्तस्योपपन्नं भवति । तथा च गौतमो ऽप्रत्यये सुरापाने लघुप्रायश्चित्तम् आह सप्रत्ययसुरापानप्रायश्चित्ताद्गुरुणः: "अमत्या पाने पयो घृतम् उदकं वायुं प्रति त्र्यहं तप्तानि स कृच्छ्रस्ततो ऽस्य संस्कारः" (ग्ध् २३।३) इति । अथ वेतरयोः सुरयोः पान एतल् लघुप्रायश्चित्तं विज्ञेयम् । तथा च स्मृत्यन्तरम्: "असुरामद्यपाने चान्द्रायणम् अभ्यसेत्" इति ॥ ११।९१ ॥

	सुरा वै मलम् अन्नानां पाप्मा च मलम् उच्यते ।
	तस्माद्ब्राःमणराजन्यौ वैश्यश्च न सुरां पिबेत् ॥ ११।९२ ॥

केचिदत्र "गौडी"श्लोकं पूर्वं पठन्ति, पश्चादिमम् "सुरा वै मलम् अन्नानाम्" इति । तैरप्येतौ विपर्यस्य श्लोकौ व्याखेयावर्थक्रमेण, ये पुनः "सुरा वै मलम् अन्नानाम्" इत्येतं पूर्वं पठन्ति, तेषाम् अर्थक्रम एव । अतः पूर्वम् अयम् अस्माभिः पठ्यते । सुरा लोकप्रसिद्धा गवादिवत् । अन्नमलत्वं चार्थवादस्, तस्मात् पानविद्वेषणार्थः । न हेतुः प्रतिषेधविधेर्, हेतुत्वे सति सर्वस्यान्नमलस्याभक्ष्यत्वं स्यान् मण्डादेः, हेतुमालाप्रसङ्गश्च स्यात् । अन्नमलत्वादपेया सुरा, अन्नमलं पुनः कस्मादपेयम् इति । अत्र कारणं वक्तव्यं भवति । यतो ऽयम् अर्थवादः, न हेतुः । एवं च सति प्रसन्नापि सती सुरान्नमलत्वेन निन्द्यते । पाप्मा च मलम् उच्यते । अयम् अप्यर्थवादो निवृत्त्यर्थ एव । येन नान्नमलत्वं पाप्मनो हेतुः, किं तर्हि सुरापानम् । यतः द्विजतिभिरपेया सा । एवं च सुराया अपेयत्वे सिद्धे "सुरां पीत्वा द्विजो मोहात्" इति युक्तः प्रायस्चित्तविधिः । एवं तावदन्नमलाद् लिङ्गात् पैष्टी मुख्यसुरा द्विजातीनां प्रतिषिद्धा । अधुना त्वसुरामद्यप्रतिषेधार्थं ब्राह्मणानाम् इदम् आरभ्यते ॥ ११।९२ ॥

	गौडी पैष्टी च माध्वी च विज्ञेया त्रिविधा सुरा ।
	यथैवैका तथा सर्वा न पातव्या द्विजोत्तमैः ॥ ११।९३ ॥

गुडस्य विकारो गौडी, गुडकार्या वा । अनुक्ता तद्धितवृत्तिरिति कृत्वा यत्रापीक्षुरसविकारो मद्यं तत्रापीक्षुरसो गुडकारणत्वाद्गुदशब्देनोच्यते । एवं चोभयथापि गौडी भवति । पैष्टी तु पिष्टविकारः, "तस्येदम्" इति वा । अनुक्ता तद्धितवृत्तिरिति पूर्वोक्ता मुख्या । माध्वी च मधुशब्दादेरत्र विकारार्थे । एवं मधुविकारो माध्वी न माधवी, येन "संज्ञापूर्व[को] विधिर्नित्यः" इतीयं परिभाषा अस्याश्च ज्ञापकं स्यात् । "ओरोदिति वक्तव्ये" गुणग्रहणं गुर्वविकृतं ज्ञापनार्थम् अस्य । तथा च सति गुणस्यानित्यत्वात् माद्वीति सिद्धम् । एवं च "स्वायम्भुव इत्येतदपि सिद्धम्" भवति । एवं त्रिविधैषा । यथैवैका इति च प्रसिद्धा । प्रतिषिद्धायां पिष्टसुरायां पूर्वश्लोके,इह श्लोके इतरे गौडीमाध्व्यावसुरे सत्यौ सुरीकरोति निन्दार्थम् । अतः पिष्टसुरासमे इतरे न सुरे एव । यथा राजसमो मन्त्री राजाभवति । यथैवैका तथा सर्वा न पातव्या द्विजोत्तमैरिति गौडीमाध्व्योश्च बहुवचनम्, तथा सर्व इत्येतद्भेदबहुत्वापेक्षम्, समुदायापेक्षं वा । ते च पैष्टी च सर्वापेया । इतरथा हि "यथैवैका तथैवोभौ न पातव्यौ द्विजोत्तमैः" इत्येवं पाठः स्यात्, यद्येवं बहुवचनम् इदं न व्याख्यायेत । एवं चात्र श्लोके ब्राह्मणानां गौडीमाध्व्योः प्रतिषेधः, पूर्वश्लोके तु मुख्यसुरा त्रयाणाम् अपि प्रतिषिद्धा । एतच्च सामर्थ्याद्विज्ञायते । सामर्थ्यं च वाक्यद्वयारम्भः । तद्यतः श्लोके ऽस्मिंस्त्रयाणां द्विजानां प्रतिषिद्ध्येरन् ततः पूर्वश्लोकारम्भो ऽनर्थकः स्यात् । आरब्धस्तु यतः पुनरुक्तत्वात् शास्त्रवाक्ययोः पूर्वश्लोकेन मुख्यसुरा त्रयाणाम् अपि प्रतिषिद्धा, उत्तरश्लोके तु गौडीमाध्वयोरेव ब्राह्मणानां प्रतिषेधः । एवं च सति यथैवैका तथा सर्वा इत्येतदुपपन्नं भवति । द्विजोत्तमग्रहणं चात्र ये च "द्विजातिभिः" इत्यत्र पठन्ति, तेषां द्विजातिशब्दाद्द्विजोत्तमार्थ एव विज्ञेयः, त्रयाणां साधारणो ऽपि सन्न् एतत् स्यात् सार्थ्यात् । तथा चोत्तरशोकेषु त्रिषु ब्राःमणग्रहणानि लिङ्गान्यस्यैवार्थस्य प्रदर्शयिष्यामः ॥ ११। ९३ ॥

	यक्षरक्षःपिशाचान्नं मद्यं मांसं सुरासवम् ।
	तद्ब्राह्मणेन नात्तव्यं देवानाम् अश्नता हविः ॥ ११।९४ ॥

इति लिङ्गात् सत्यपि जात्यर्थविशेषे स्त्रीणाम् अप्रतिषेधः । एवं च सत्यनेनाप्रतिषेधदर्शनेन क्वचिद्ब्राह्मण्यः पिबन्ति । यथा च स्त्रीपुंसयोः सत्यप्येकजातित्वे प्रायश्चित्तभेदः, एवम् अयम् अपि प्रतिषेधविशेषो विज्ञेयः । यथा "अश्विनं भक्षयन्ति" इति च सुराग्रहे सौत्रामण्यां कर्माङ्गत्वाददोषः, मांसवत्, एवं वाजपेये त्विति । अयम् अपरो ऽर्थवादस्सुराप्रतिषेधविधेः ॥ ११।९४ ॥

	अमेध्ये वा पतेन् मत्तो वैदिकं वाप्युदाहरेत् ।
	अकार्यम् अन्यत् कुर्याद्वा ब्राह्मणो मदमोहितः ॥ ११।९५ ॥

अर्थवादो ऽयम्, न हेतुः । हेतुत्वे हि स्वल्पिका पीयेत, यावती पीता मदं न जनयति । अमेध्ये पतनादौ चाकार्ये न प्रवर्तयति । अथ वा सप्रत्यनीका मांसभक्षणेन सह पीयमानामेध्यपतनादिदोषं मदभावं न जनयतीति कृत्वा तथा पीयेत ॥ ११।९५ ॥

	यस्य कायगतं ब्रह्म मद्येनाप्लाव्यते सकृत् ।
	तस्य व्यपैति ब्राह्मण्यं शूद्रत्वं च स गच्छति ॥ ११।९६ ॥

आत्मस्थं ब्रह्मभावनाख्यं यस्मात् अतः कायगतम् इत्यर्थवादो ऽयम् । ब्राह्मणग्रहणं चात्र श्लोकत्रये धारणार्थम् । अनन्तरश्लोके गौडीमाद्व्योः ब्राह्मणप्रतिषेधात् तदपेक्षया । अथ तु पूर्वश्लोकप्रतिषेधापेक्षो ऽपि ततः पूर्वस्य प्रतिषेधस्योत्तरस्य च सामान्येनामी श्लोकत्रयार्थवादाः । एतस्मिंश्च पक्षे ब्राह्मणग्रहणं निदर्शनार्थं यथासंभवं विज्ञेयम् । अन्ये तूक्तप्रतिषिद्धत्वात् क्षत्रियवैश्ययोर्विकल्पं मन्यन्ते गौडीमाध्व्योः प्रतिषेधस्य । तदिदं य्क्तम् अयुक्तं वेति विचारणीयम्, ग्रन्थगौरवभयात् तु न लिख्यते । किं चातः यदि जातिनिमित्तः सर्वावस्थम् अपेयम् । अथ मदगुणनिमित्ते ततो ऽपि नष्टे तस्मिन्न् अल्पं वा पेयं स्यात् । यत इदम् उच्यते गुणनिमित्तो ऽयं प्रतिषेधः । एवं सति प्रत्यस्तमितमदगुणं दयं कुत्रचिदाचरन्ति ब्राह्मणाः । तथा चोक्तम्: "अमेध्ये वा पतेन् मत्तः" इत्येवमादिषु मदगुणनिमित्त एव प्रतिषेधो मद्यस्येति विज्ञयते । अनुत्पन्नमदगुणं च माध्वीकम् अपर्युषितं च पीयते । यतः गुणापेक्ष एव प्रतिषेधः । [अन्]ये ऽपि च नाचरन्ति विनष्टमदगुणम् अपि सन् मद्यम् । तथा च वक्ष्यत् "सुराभाण्डस्थितस्तथा" इत्येवमादि ॥ ११।९६ ॥

	एषा विचित्राभिहिता सुरापानस्य निष्कृतिः ।
	अत ऊर्ध्वं प्रवक्ष्यामि सुवर्णस्तेयनिष्कृतिम् ॥ ११।९७ ॥

उपसंहारोपन्यासार्थः स्लोकः ॥ ११।९७ ॥

	सुवर्णस्तेयकृद्विप्रो राजानम् अभिगम्य तु ।
	स्वकर्म ख्यापयन् ब्रूयान् मां भवान् अनुशास्त्विति ॥ ११।९८ ॥
	गृहीत्वा मुसलं राजा सकृद्धन्यात् तु तं स्वयम् ।
	वधेन शुध्यति स्तेनो ब्राह्मणस्तपसैव वा ॥ ११।९९ ॥
	तपसापनुनुत्सुस्तु सुवर्णस्तेयजं फलम् ।
	चीरवासा द्विजो ऽरण्ये चरेद्ब्रह्महणो व्रतम् ॥ ११।१०० ॥

त्रिभिः श्लोकैः सुवर्णस्तेयप्रायश्चित्तविधिः । क्षत्रियादीनां च विशेषेण प्रायश्चित्तविधेरनाम्नातत्वात् सुवर्णस्तेयकृद्विप्र इति यदिदं विप्रग्रहणम् एतत् सर्ववर्णप्रदर्शनार्थं विज्ञेयम् । तथा "ब्राह्मणस्तपसैव वा" इति यदुक्तम् अत्रेदम् उच्यते । न हि तपश्शक्यते क्षत्रियादिवर्णानां प्रतिषेद्धुम् । अपरे त्वेतस्माद्यत्नात् ब्राह्मणस्याइवैकस्य तपः नेतरेषां वर्णानाम् इति मन्यन्ते । राजाभिगमनस्य च राजधर्मेषु सिद्धस्यापि सतः पुनरिहोपदेशः प्रायश्चित्तार्थः, तत्र च राजदण्डार्थः, तपोविधित्सया वा पुनर्ग्रहणम् । ब्राह्मणस्य च वधो नास्तीति तत्रैवोक्तम् । निगदव्याख्यातम् अन्यत् ॥ ११।९८–१०० ॥

	एतैर्व्रतैरपोहेत पापं स्तेयकृतां नरः ।
	गुरुस्त्रीगमनीयं तु व्रतैरेभिरपानुदेत् ॥ ११।१०१ ॥

उपसंहारोपन्यासः पूर्वोत्तरप्रकरणयोः ॥ ११।१०१ ॥

	गुरुतल्प्यभिभाष्यैनस्तप्ते स्वप्यादयोमये ।
	सूर्मीं ज्वलन्तीं स्वाश्लिष्येन् (?) मृत्युना स विसुध्यति ॥ ११।१०२ ॥
	स्वयं वा शिश्नवृषणावुत्कृत्याधाय चाञ्जलौ ।
	नैरृतीं दिशम् आतिष्ठेदा निपातादजिह्मगः ॥ ११।१०३ ॥
	खट्वाङ्गी चीरवासा वा स्मश्रुलो निर्जने वने ।
	प्राजापत्यं चरेत् कृच्छ्रम् अब्दम् एकं समाहितः ॥ ११।१०४ ॥
	चान्द्रायणं वा त्रीन् मासान् अभ्यसेन् नियतेन्द्रियः ।
	हविष्येण यवाग्वा वा गुरुतल्पापनुत्तये ॥ ११।१०५ ॥

चतुर्भिः श्लोकैः गुरुतल्पप्रायश्चित्तम् इदं वैकृतिकम् । गुरुर्व्याख्यातो विद्यागुरुः स्वयोनिगुरुश्च । तदङ्गनां गतो गुरुतल्पग इति गुणतस्तल्पशब्दो गुरुभार्यायां विज्ञेयः । हविष्ययवाग्वोश्च ग्रहणं गोबलीवर्दन्यायेन । ऋज्वन्यत् ॥ ११।१०२–१०५ ॥

	एतैर्व्रतैरपोहेयुर्महापातकिनो मलान् ।
	उपपातकिनस्त्वेवं विविधैर्नियमैरिमैः ॥ ११।१०६ ॥
	उपपातकसंयुक्तो गोघ्नो मासं यवान् पिबेत् ।
	कृतवापो वसेद्गोष्ठे चर्मणा तेन संवृतः ॥ ११।१०७ ॥
	चतुर्थकालम् अश्नीयादक्षारलवणं मितम् ।
	गोमूत्रेण चरेत् स्नानं द्वौ मासौ नियतेन्द्रियः ॥ ११।१०८ ॥
	दिवानुगच्छेत् गास्तास्तु तिष्ठन्न् ऊर्ध्वं रजः पिबेत् ।
	शुश्रूषित्वा नमस्कृत्वा रात्रौ वीरासनो भवेत् ॥ ११।१०९ ॥
	[तिष्ठन्तीष्वनुतिष्ठेत् तु व्रजन्तीष्वप्यनुव्रजेत् ।
	आसीनासु तथासीनो नियतो वीतमत्सरः ॥ ११।११० ॥
	आतुराम् अभिशस्तां वा वौरव्याघ्रादिभिर्भयैः ।
	पतितां पङ्कलग्नां वा सर्वोपायैर्विमोचयेत्] ॥ ११।१११ ॥
	उष्णे वर्षति शीते वा मारुते वाति वा भृशम् ।
	न कुर्वीतात्मनस्त्राणं गोरकृत्वा तु शक्तितः ॥ ११।११२ ॥
	आत्मनो यदि वान्येषां गृहे क्षेत्रे ऽथ वा खले ।
	भक्षयन्तीं न कथयेत् पिबन्तं चैव वत्सकम् ॥ ११।११३ ॥
	अनेन विधिना यस्तु गोघ्नो गा अनुगच्छति ।
	स गोहत्याकृतं पापम् त्रिभिर्मासैर्व्यपोहति ॥ ११।११४ ॥

केचित् तु त्रिभिर्वर्षैरिति पठन्ति । तदयुक्तम् । अधस्तादत्रैव प्रायश्चित्तप्रकरणे मासत्रयग्रहणात् । सर्वोपपातकेषु चैतदेव व्रतं कुर्युरिति वक्ष्यति चान्द्रायणवैकल्पिकम् अवकीर्णिवर्जम् । एवं च वर्षत्रयेणास्यासमानविधित्वादन्याय्यकल्पनेयम् ॥ ११।१०६–११४ ॥

	वृषभैकादशा गाश्च दद्यात् सुचरितव्रतः ।
	अविद्यमाने सर्वस्वं वेदविद्भ्यो निवेदयेत् ॥ ११।११५ ॥

अविद्यमानायाम् अनन्तरदक्षिणायां चरितप्रायश्चित्तस्य सर्वस्वं दक्षिणा तच्चैकादशभ्यो गोरूपेभ्यः सर्वस्वम् अर्वाग् इति सामर्थ्याद्गम्यते । गावो ऽन्यद्वोभयं वा ॥ ११।११५ ॥

	एतदेव व्रतं कुर्युरुपपातकिनो द्विजाः ।
	अवकीर्णिवर्ज्यं शुद्ध्यर्थं चान्द्रायणम् अथापि वा ॥ ११।११६ ॥

एतदेव गोघातप्रायश्चित्तं सर्वोपपातकेष्वतिदिश्यते । तद्विकल्पेन चान्द्रायणम् एव । एवं च सति गोहत्यायाश्चान्द्रायणं न स्यात्, तद्वैकल्पिकसामर्थ्यात्, यथान्येषूपपातकेषु । अत एव पृथङ्निर्देशः । अवकीर्णिवर्ज्यम् इति चानेन प्रतिषेधलिङ्गेन गोवधादौ यदुक्ता व्रताः स्युरिति तदवकीर्णिनो ग्रहणम् इति विज्ञायते ॥ ११।११६ ॥

	अवकीर्णी तु काणेन गर्दभेन चतुष्पथे ।
	पाकयज्ञविधानेन यजेत निरृतिं निशि ॥ ११।११७ ॥
	हुत्वाग्नौ विधिवद्धोमान् अन्ततश्च समेत्यृचा ।
	वातेन्द्रगुरुगह्नीनां जुहुयात् सर्पिषाहुतीः ॥ ११।११८ ॥

अवकीर्णीपदार्थं प्रायश्चित्तनिमित्तम् अवधारयति ॥ ११।११७–११८ ॥

	कामतो रेतसःसेकं व्रतस्थस्य द्विजन्मनः ।
	अतिक्रमं व्रतस्याहुर्धर्मज्ञा ब्रह्मवादिनः ॥ ११।११९ ॥

एवं चाकामतो दिवा रात्रौ वा प्रच्युतेन्द्रियस्य लघुतरं प्रायश्चित्तं स्यात् । ततो ऽपि स्वप्न इति । तथा चोक्तं स्वप्ने रेतःसेके ब्रह्मचारिणः "पुनर्माम् इत्यृचं जपेत्" इति ॥ ११।११९ ॥

	मारुतं पुरुहूतं च गुरुं पावकम् एव च ।
	चतुरो व्रतिनो ह्येति ब्राह्मं तेजो ऽवकीर्णिनः ॥ ११।१२० ॥

यत एवम् अतो ऽवकीर्णी,

	एतस्मिन्न् एनसि प्राप्ते वसित्वा गर्दभाजिनम् ।
	सप्तागारं चरेद्भैक्षं स्वकर्मपरिकीर्तयन् ॥ ११।१२१ ॥
	तेभ्यो लब्धेन भक्षेण वर्तयन्न् एककालिकम् ।
	उपस्पृशंस्त्रिषवणम् अब्देनैकेन शुध्यति ॥ ११।१२२ ॥

वेदब्रह्मचारिणः स्त्रीगमन एतत् प्रायश्चित्तं विज्ञेयम् । एवं च समानकार्यत्वात् प्रव्रजितानाम् अप्येवंविधम् एव रेतःसेकप्रायश्चित्तं प्रव्रज्याविरोधि स्यात् । तेषां च स्खलितानाम् अन्यप्रायश्चित्तानुपदेशात् ॥ ११।१२१–१२२ ॥

	जातिभ्रंशकरं कर्म कृत्वान्यतमम् इच्छया । 
	चरेत् सान्तपनं कृच्छ्रं प्राजापत्यम् अनिच्छया ॥ ११।१२३ ॥

सान्तपनं कृच्छ्रं प्राजापत्यं च वक्ष्यति ॥ ११।१२३ ॥

	संकरापात्रकृत्यासु मासः शोधनम् ऐन्दवः ।
	मलिनीकरणीयेषु तप्तः स्याद्यावकैस्त्र्यहम् ॥ ११।१२४ ॥

अन्यतमम् इति वर्तते । एवं चेच्छया प्रत्येकं गुरुप्रायश्चित्तोपदेशैरनिच्चया तस्य लघुत्वम् अर्थसिद्धम् पूर्वशास्त्रादेव ॥ ११।१२४ ॥

	तुरीयो ब्रह्महत्यायाः क्षत्रियस्य वधे स्मृतः ।
	वैस्ये ऽष्टमो ऽंशो वृत्तस्थे शूद्रे ज्ञेयस्तु षोडशः ॥ ११।१२५ ॥

क्षत्रियादीनाम् अपरः प्रायश्चित्तविधिर्वैकल्पिक उपपातकप्रायश्चित्ताच्चान्द्रायणात् । येन स्त्रीशूद्रविट्क्षत्रवध उपपातकमध्य उपदिष्टः । सदसद्विभागापेक्षया च क्षत्रियादीनाम् इदं वैकल्पिकम् अन्यत् प्रायश्चित्तं पूर्वोक्तात् । तथा चोक्तम्, वैश्य ऽष्टमो ऽंशो वृत्तस्थ इति । इदं परम् अधुना क्xअत्रियादिवध एव क्xअत्रियादिप्रायश्चित्तम् उपदिश्यते, पूर्वश्लोकोपदिष्टप्रायश्चित्ताद्वैकल्पिकम् ॥ ११।१२५ ॥

	अकामतस्तु राजन्यं विनिपात्य द्विजोत्तमः ।
	वृषभैकसहस्रा गा दद्याच्छुद्ध्यर्थम् आत्मनः ॥ ११।१२६ ॥

अर्थाच्चेदं वित्तवतः प्रायश्चित्तम् उपदिश्यते । पूर्वं चावित्तस्य तपः । वक्ष्यति च दानं तस्य [च] तपसा विकल्पं "दानेन वधनिर्णेकं सर्पादीनाम् अश्क्नुवन्" इत्येवमादि । अकामत इत्ययं च प्रमादस्तुत्यर्थो ऽर्थवादः । यस्मान् न ह्यकामतो गरीयः प्रायश्चित्तम् उपपद्यत इत्युक्तं पुरस्तात् । एवं तावत् संभवद्वित्तस्य प्रायश्चित्तम् इदम् अन्यत् । दरिद्रस्य पूर्वोक्तम् अनूद्यते वैकल्पिकम् एतस्य ॥ ११।१२६ ॥

	त्र्यब्दं चरेद्वा नियतो जटिलो ब्रह्महवर्तम् ।
	वसन् दूरतरे ग्रामाद्वृक्षमूलनिकेतनः ॥ ११।१२७ ॥

जटिलवचनं नियमार्थत्वादन्येषां खट्वाङ्गीत्येवमादीनां निवृत्त्यर्थम् ॥ ११।१२७ ॥

	एतदेव चरेदब्दं प्रायश्चित्तं द्विजोत्तमः ।
	प्रमाप्य वैश्यं वृत्तस्थं दद्याद्वैकशतं गवाम् ॥ ११।१२८ ॥

संभवद्वित्तस्येदं पूर्ववद्वैकल्पिकम् । द्विजोत्तमग्रहणं चेतरवर्णनिदर्शनार्थम्, नावधारणार्थम् ॥ ११।१२८ ॥

	प्रमाप्य शूद्रं षण्मासान् एतदेव व्रतम् चरेत् ।
	वृषभैकादशा वापि दद्याद्विप्राय गाः सिताः ॥ ११।१२९ ॥

उक्तार्थः श्लोकः । सितवर्णाग्रहणं चात्र शुद्धिसामान्यात् । एवं च त्रीण्येतानि प्रायश्चित्तानि क्षत्रियादिवधे विकल्प्यन्ते । पूर्वोक्तं चान्द्रायणम् इह च प्रकरणे गोदानम् । ब्रह्महत्याप्रायश्चित्तविकल्पश्च कामकृतः । केचित् तु समुच्चयम् एतयोरस्मिन् प्रकरण उपदिष्टयोः प्रायश्चित्तं मन्यन्ते । समुच्चयेन श्लोकान् पठन्ति "त्र्यब्दं चरेच्च नियतः", तथा "प्रमाप्य वैश्यं वृत्तस्थं दद्याच्चैकशतं गवाम्" । एवम् एव वृषभैकादशागाश्चापीति । तदेतदयुक्तं शास्त्रन्यायविरोधात्, एतस्यां च कल्पनायाम् उपपातकप्रायश्चित्तं चान्द्रायणं लघु नोपपद्येत, गुरुणः प्रायश्चित्तस्य दानतपःसमुच्चयस्योपदेशेन । तथा च लोके व्यवहारः: "पणल्भ्यं हि न प्राज्ञः क्रीणाति दशबिः पणैः" इति । वैकल्पिकयोरेव तावदेतयोरुपदेशे चान्द्रायणस्यानर्थक्यं प्राप्नोतीति । किं पुनः समुच्चितयोः । अत्यन्तगुरुत्वा । तस्मात् समुच्चयाभावाद्वाशब्दो विकल्पार्थः पठितव्यः॥ ११।१२९ ॥

	मार्जारनकुलौ हत्वा चाषं मण्डूकम् एव च ।
	श्वगोधोलूककाकांश्च शूद्रहत्याव्रतं चरेत् ॥ ११।१३० ॥

समुच्चितानां वध एतत् प्रायश्चित्तम् । तथा च वक्ष्यति "अस्थिमतां तु सत्त्वानां सहस्रस्य प्रमापने" इति । अपरे तु लघुत्वादेतेषां शूद्रजातानां प्रतिलोमानाम् आयोगवक्षत्तृचण्डालानां यद्वधे प्रायश्चित्तं तदेतत् समस्तवध इति । प्रत्येकं तु वध इदम् अन्यत् प्रायश्चित्तं पूर्वस्माल् लघूपदिश्यते ॥ ११।१३० ॥

	पयः पिबेत् त्रिरात्रं वा योजनं वाध्वनो व्रजेत् ।

असमर्थः सन्न् अध्वगमनस्यात्यन्तवृद्धो गम्यते ।

	उपस्पृशेत् स्रवन्त्यां वा सूक्तं वाब्दैवतं जपेत् ॥ ११।१३१ ॥

समुद्रगामिन्यां विशिष्टायां स्नायादित्यर्थः । सपरिष्करस्नानोपदेशपरतश्चैतत् सामर्थ्याद्विशिष्टम् उपदिश्यते । सूक्तं वाब्दैवतं जपेत् । सर्वेषु च पयःपानं सामर्थ्यादुपवासो वा त्रिरात्रं सप्रत्ययाप्रत्ययवधोपेक्षया ॥ ११।१३१ ॥

	अभ्रिं कार्ष्णायसीं दद्यात् सर्पं हत्वा द्विजोत्तमः ।
	पलालभारकं षण्डे सैसकं चैकमाषकम् ॥ ११।१३२ ॥

पलालेनास्य माषकस्य च समुच्चय आनन्तर्यसामर्थ्याद्विज्ञेयः । नाभ्र्या । पलालं चार्थात् गवे गोपतये वा ब्राह्मणाय ॥ ११।१३२ ॥

	घृतकुम्भं वराहे तु तिलद्रोणं तु तित्तिरिम् ।
	शुकं द्विहायनं वत्सं क्रौञ्चं हत्वा त्रिहायनम् ॥ ११।१३३ ॥
	हत्वा हंसं वलाकां च बकं बर्हिणम् एव च ।
	वानरं श्येनभासौ च स्पर्सयेद्ब्राह्मणाय गाम् ॥ ११।१३४ ॥

समस्तवध एतत् प्रायश्चित्तं विभागानुपदेशात्, गोश्च महत्त्वात्, यथा "मार्जारनकुलौ हत्वा" इत्येवमादि । यत्र समस्तानाम् अप्युपदेशे प्रत्येकम् इच्छति तत्र पृथग् ग्रहणं करोति । तथा चोपरिष्टात् प्रदर्शयिष्यामः ॥ ११।१३३–१३४ ॥

	वासो दद्याद्धयं हत्वा पञ्च नीलान् वृषान् गजम् ।
	अजमेषावनड्वाहं खरं हत्वैकहायनम् ॥ ११।१३५ ॥

निगदव्याख्यातश्लोकः । अजाविकवधश्च संकीर्णकर उक्तः । एवं च तदीयं प्रायश्चित्तम् अजमेषावनड्वाहम् इत्यनेनोपदेशसामर्थ्याद्विकल्पेत । एवम् अन्यत्रापि योज्यम् ॥ ११।१३५ ॥

	क्रव्यादांस्तु मृगान् हत्वा

व्याघ्रादीन्

		धेनुं दद्यात् पयस्विनीम् ।

धेनूपदेशादेव पयः सिद्धम् । एवं च सिद्धस्योपदेशो ऽतिशयार्थो विज्ञेयः,

	अक्रव्यादान् वत्सतरीम् उष्ट्रं हत्वा तु कृष्णलम् ॥ ११।१३६ ॥
	जीलकार्मुकबस्तावीन् पृथग् दद्याद्विशुद्धये ।
	चतुर्णाम् अपि वर्णानां नारीर्हत्वानवस्थ्ताः ॥ ११।१३७ ॥

जीलं चर्मपुटं दद्यात् । ब्राह्मणाय तदुपभोगदेशे । ब्राह्मणीम् अनवस्थितां हत्वा । क्षत्रियां कार्मुकं ब्राह्मणायैव । तद्भृत्यापहरणं रक्षार्थं ब्राह्मणतन्त्रस्य । वैश्यां बस्तम्, शूद्राम् अविम् । पृथग्ग्रहणाच्चात्रान्यत्र समुदायेषु प्रायश्चित्तं न पृथग्भावादिति विज्ञेयम् । गत्वेति केचित् । न युक्तम्, तद्धिंसाप्रकरणान् नारीर्हत्वानवस्थिता इति पाठात् । तथा चोपसंहारं प्रकरणान्ते करिष्यति, "एतैर्व्रतैरपोह्यं स्यादेनो हिंसासमुद्भवम्" इति ॥ ११।१३६–१३७ ॥

	दानेन वधनिर्णेकं सर्पादीनाम् अशक्नुवन् ।
	एकैकशश्चरेत् कृच्छ्रं द्विजः पापापनुत्तये ॥ ११।१३८ ॥

अनेन च गम्यते प्रायश्चित्तेषु दानं प्रथमकल्पिकम्, येन तदभावे कृच्छ्रम् इह शास्ति ॥ ११।१३८ ॥

	अस्थन्वतां तु सत्त्वानां सहस्रस्य प्रमापणे ।
	पूर्णे चानस्यनस्थ्नां तु शूद्रहत्याव्रतं चरेत् ॥ ११।१३९ ॥

समुदायहिंसां परिज्ञायास्थिमतां च शूद्रस्यावृत्तस्य हिंसायां यत् प्रायश्चित्तं तच्चरेत् । एतेषाम् एव प्रत्येकं हिंसायाम् अधुनोच्यते ॥ ११।१३९ ॥

	किंचिदेव तु विप्राय दद्यादस्थिमतां वधे ।

प्रत्येकम् इत्यस्यारम्भसामर्थ्याद्विज्ञायते ।

	अनस्थ्नां चैव हिंसायां प्राणायामेन शुध्यति ॥ ११।१४० ॥

कृमिकीटवयोहत्या मलिनीकरणेषूक्ताः । एवं च सति तदीयं प्रायश्चित्तं समानाश्रयत्वादनेन विकल्पेन ॥ ११।१४० ॥

	फलदानं तु वृक्षाणां छेदने जप्यम् ऋक्सतम् ।
	गुल्मवल्लीलतानां च पुष्पितानां च वीरुधाम् ॥ ११।१४१ ॥

एतच्चायज्ञीये छेदन एषां प्रायश्चित्तम् । तथा च वक्ष्यति "वृथालम्भे ऽनुगच्छेद्गाम्" इत्येवमादिः ॥ ११।१४१ ॥

	अन्नाद्यजानां सत्त्वानां रसजानां च सर्वशः ।
	फलपुष्पोद्भवानां च घृतप्राशो विशोधनम् ॥ ११।१४२ ॥

पूर्वओ ऽस्थिमदनस्थिमद्विधिरन्नादिजातेभ्यो ऽन्यत्र विज्ञेयः, अस्यारम्भसामर्थ्यात् ॥ ११।१४२ ॥

	कृष्टजानाम् ओषधीनां जातानां च स्वयं वने ।
	वृथालम्भे ऽनुगच्छेद्गां दिनम् एकं पयोव्रतः ॥ ११।१४३ ॥
	एतैर्व्रतैरपोह्यम् स्यादेनो हिंसासमुद्भवम् ।
	ज्ञानाज्ञानकृतं कृत्स्नं शृणुतानाद्यभक्षणे ॥ ११।१४४ ॥

उपसंहारोपन्यासार्थः श्लोकः ॥ ११।१४४ ॥

	अज्ञानाद्वारुणीं पीत्वा संस्कारेणैव शुध्यति ।
	मतिपूर्वम् अनिर्देश्यं प्राणान्तिकम् इति स्थितिः ॥ ११।१४५ ॥

तप्तकृच्छ्रसहितेन पुनःसंस्कारेण शुध्यतीत्येतद्गौतमाद्विज्ञायते, न संस्कारेण मात्रेण तस्यात्यन्ताल्पत्वात् । तथा च गौतमः: "अमत्या मद्यपाने पयो घृतम् उदकं वायुं प्रतित्र्यहं तप्तानि स कृच्छ्रस्ततो ऽस्य संस्कारः" (ग्ध् २३।२) इति । इहापि चाभक्ष्यप्र्करणे कृच्छ्र उक्तः, मूत्रादिप्राशने सप्रत्यये "मत्या भुक्त्वाचरेत् कृच्छ्रं रेतो विण्मूत्रम् एव च" इति । स च तप्तकृच्छ्रो गौतमीयादेव । अत्र पुनःसंस्कारः सहकारित्वेन प्रायस्चित्ततया विज्ञायते । एवं च सति न मुख्यसुरायाः पैष्ट्या अमत्या पान एतत् प्रायस्चित्तम्, किं तर्हि गौडीमाद्व्योरमत्या पाने, तत्प्रत्यासत्तेः । तथा च तत्र गौडीमाध्व्योर् [मत्या पा]ने कणपिण्याकम् अब्दं प्रायश्चित्तम् उक्तम्, न पैष्ट्यं प्राणान्तिकप्रायश्चित्तवैकल्पिकम् । इतरथा हि समानार्थत्वे को दैवशप्तो लघुप्रायश्चित्तं परित्यज्य कणादिभक्षणम् अत्यन्ताभिप्रेतमूलहरं प्राणान्तिकं कुर्यात् । तथा च स्मृत्यन्तरम्: "[अ]सुरामद्यपाने चान्द्रायणम् अभ्यसेत्" इति । एवं च सति मुख्यसुरापानप्रायश्चित्तस्य प्राणान्तिकाख्यस्यानेन लघुनात्यन्तविप्रकर्षात्, गौडीमाध्व्योरेवामत्यापान एतत् प्रायश्चित्तम् । न च सप्रत्ययाप्रत्ययव्यतिक्रमप्रायश्चित्तयोरेकविषययोरिवाभेद उपपद्यते । यथान्यत्र । एत्च्च सकृत् पाने असुरामद्ययोः प्रायश्चित्तं सामर्थ्याद्विज्ञायते । तथा च स्मृत्यन्तरम्: 
	प्रमादान् मद्यम् असुरां सकृत् पीत्वा द्विजोत्तमः ।
	गोमूत्रयावकाहारो दशरात्रेण शुध्यति ॥ इति ।
मतिपूर्वं तु गौडीमाध्वयोः पानम् अभ्यसतः अनिर्देश्यम् इदं प्रायश्चित्तम् । किं तर्ह्यस्यान्यत् प्राणान्तिकम् एव सप्रत्ययाभ्यासदोषाधिक्येन यथा पैष्ट्याः इति । एतस्मादेव च सामर्थ्यान् मुख्यसुरापाने ऽप्यप्रत्यये सप्रत्ययप्रायश्चित्तादीषदूनं प्रायस्चित्तान्तरम् उत्प्रेक्ष्यम् । तथा च वक्ष्यति: "शक्तिं चावेक्ष्य पापं च प्रायश्चित्तम् प्रकल्पयेत्" इति ॥ ११।१४५ ॥

	अपः सुराभाजनस्था मद्यभाण्डस्थितास्तथा ।
	पञ्चरात्रं पिबेत् पीत्वा शङ्खपुष्पीश्रितं पयः ॥ ११।१४६ ॥

अपः सुराभाजनस्थाः पीत्वा कस्य तत्र प्रतिषेधः, यथासंभवं द्विजातेः । पञ्चरात्रं पिबेच्छङ्खपुष्पीश्रितं पयः । एवं चास्यान्याहारप्रतिषेधः । रसस्य चाग्रहण इदं प्रायश्चित्तम् । रसस्य ग्रहणे सुरापानप्रायश्चित्तम् एव न्याय्यम् । असुरामद्यभाण्डस्थितास्त्वपः पीत्वा तदूनं न्याय्यं प्रायश्चित्तम् । तथा च कृतविभागप्रायश्चित्ते ते मुख्यामुख्यसुरे पूर्वत्र, तत्सामर्थ्यादिहापि प्रायश्चित्तयोः पूर्ववद्गुरुलघुत्वविभागो विज्ञेयः, तथा विभागव्याख्यया ॥ ११।१४६ ॥

	स्पृष्ट्वा दत्त्वा च मदिरां विधिवत् प्रतिगृह्य च ।
	शूद्रोच्छिष्टाश्च पीत्वापः कुशवारि पिबेत् त्र्यहम् ॥ ११।१४७ ॥

विधिवच्छब्दः प्रतिग्रहेणैव संबध्यते स्वस्तिवचनादिना । अथ वा दाने ऽप्येष एव विधिर्ज्ञेयः, ब्राह्मणस्य सुराप्रतिग्रहे । तत्प्रतिषिद्धाचरणे कुसवारिपानं त्र्यहम् । पूर्ववच्चाहारप्रतिषेधः । शूद्रोच्छिष्टानां चापां पान एतदेव स्यात् प्रायश्चित्तम् । अन्नस्य तु शूद्रोच्छिष्टस्यान्यत् प्रायश्चित्तं वक्ष्यति: "सप्तरात्रं यवान् पिबेत्" इति । न चात्रागमप्रमाणे ऽर्थे न्यायावतारो ऽस्ति, यतः नातिशङ्क्य एष शूद्रोच्छिष्टप्रायश्चित्तविकल्पः ॥ ११।१४७ ॥

	ब्राह्मणस्तु सुरापस्य गन्धम् आघ्राय सोमपः ।
	प्राणान् अप्सु त्रिरायम्य घृतं प्राश्य विशुद्ध्यति ॥ ११।१४८ ॥

सुरापस्य सुरागन्धम् आघ्रायैतत् प्रायश्चित्त्म् कुर्यात्, नान्यम् । तच्छरीरगन्धम् । एवं च सुरायान्यत्रावस्थिताया अपि गन्धोपलब्धावेतदेव प्रायश्चित्तम् एतस्मात् सामर्थ्याद्विज्ञायते । सोमपाशब्दविशेषणेन चासोमपानां ब्राह्मणानाम् अत्र लघुतरं प्रायश्चित्तं स्यात् ॥ ११।१४८ ॥

	अज्ञानात् प्राश्य विण्मूत्रं सुरासंस्पृष्टम् एव च ।
	पुनः संस्कारम् अर्हन्ति त्रयो वर्णा द्विजातयः ॥ ११।१४९ ॥

सुरासंस्पृष्टं चसति रसग्रहणे विज्ञेयम् । एतस्मिन् व्यभिचारे पुनः संस्कारः द्विजातीनां स्मृत्यन्तरसामर्थ्याच्च सतप्तकृच्छ्रः । तथा च गौतमीयम् अत्रोपसंहरणीयम् (?): "मूत्रपुरीषरेतसां च प्राशने" (ग्ध् २३।३) इति एतत् । एवं च सति तप्तकृच्छ्रपुनःसंस्कारौ समुच्चितौ प्रायश्चित्तम्, न पुनः संस्कारमात्रम् । अत्यन्तलघुत्वाद्, इहापि च "मत्या भुक्त्वाचरेत् कृच्छ्रं रेतो विण्मूत्रम् एव च" इत्युक्तम् अभोज्यप्रकरणे । अत ब्रूयात् तत्र मतिपान उक्तो मूत्रादीनां कृच्छ्रः, इह त्वमत्येति । सत्यम् एतत्, कल्पान्तरत्वात् तु सप्रत्ययाप्रत्ययव्यतिक्रमयोरविरोध इति । पुनःसंस्कारगर्हणाच्च सर्वस्मिंस्तद्धर्मे प्राप्त इदं नियमार्थम् आरभ्यते ॥ ११।१४९ ॥

	वपनं मेखला दण्डो भैक्षचर्या व्रतानि च ।
	निवर्तन्ते द्विजातीनां पुनः संस्कारकर्मणि ॥ ११।१५० ॥

निगदव्याख्यातः श्लोकः ॥ ११।१५० ॥

	अभोज्यानां तु भुक्त्वान्नं स्त्रीशुद्रोच्छिष्टम् एव च ।
	जग्ध्वा मांसम् अभक्ष्यं च सप्तरात्रं यवान् पिबेत् ॥ ११।१५१ ॥

पतिग्रहणे च तत्स्त्रीग्रहणे द्विजातिनिर्देशसामर्थ्यादेव सिद्धे पुनस्तद्ग्रहणं सर्ववर्णार्थम् इदं विज्ञेयम् । एषु सप्तरात्रं यवान् पिबेत् । अत्र च पानोपदेशाद्यवैः पिष्टैर्यवागुरुपदिस्यते, येन द्रवद्रव्यसाधना हि पानक्रिया । अभोज्यश्च स्नातकव्रतकाध्याये व्याख्यातः ॥ ११।१५१ ॥

	शुक्तानि च कषायांश्च पीत्वा मेध्यान्यपि द्विजः ।
	तावद्भवत्यप्रयतो यावत् तन् न व्रजत्यधः ॥ ११।१५२ ॥

मेध्यानि यानि प्रतिषिद्धानि । अत्र चापकरणम् एव प्रायश्चित्तं नायत् ॥ ११।१५२ ॥

	विड्वराहख्रोष्ट्राणां गोमयोः कपिकाकयोः ।
	प्राश्य मूत्रपुरीषाणि द्विजश्चान्द्रायणं चरेत् ॥ ११।१५३ ॥

अमत्या प्राशनम् एषाम् एतदधिकारात् । तथा चोत्तरश्लोके विक्ष्यति: "अज्ञातं चैव सूनास्थम्" इति । मतिपूर्वे तु प्राशन एषां गुरुतरं प्रायश्चित्तं प्रकल्प्यं परिषदा ॥ ११।१५३ ॥

	शुष्काणि भुक्त्वा मांसानि भौमानि कवकानि च ।
	अज्ञातं चैव सूनास्थम् एतदेव व्रतं चरेत् ॥ ११।१५४ ॥

द्विजश्चान्द्रायणं चरेदिति द्विजग्रहणात् प्रकरणाच्चात्र शूद्रस्य व्यतिक्रमे प्रायश्चित्ताभावः । ब्राह्मणापाश्रितशूद्रस्य हि "यथा यथा हि सद्वृत्तम् आतिष्ठन्त्यनुसूयकः" इति वचनात् पाक्षिकं स्यात् प्रायश्चित्तं प्रतिषेधात् ॥ ११।१५४ ॥

	क्रव्यादसूकरोष्ट्राणां कुक्कुटानां च भक्षणे ।
	नरकाकखराणां च तप्तकृच्छ्रो विशोधनम् ॥ ११।१५५ ॥

क्रव्यादा गृध्रादयः, सूकरो विड्वराहः, खरादिसाहचर्याद्गम्यते । एवं कुक्क्टो ग्रामकुक्कुटो विज्ञेयः । तस्य प्रतिषेधात् पूर्वत्र, खरादिसाहचर्याद्वा । एवं च मांसभक्षणप्रतिषेधो विज्ञेयः । तत्र मूत्रपुरीषं प्रतिषिद्धम् विड्वराहश्लोके । येषाम् अपि क्रव्यादप्रभृतीनां तत्र मूत्रपुरीषम् अप्रतिषिद्धम्, तेषाम् अपीह खरादिसाहचर्यात् प्रतिषिद्धं तद्विज्ञेयम् ॥ ११।१५५ ॥

	मासिकान्नं तु यो ऽश्नीयादसमावर्तको द्विजः ।
	स त्रीण्यहान्युपवसेदेकाहं चोदके वसेत् ॥ ११।१५६ ॥

स्वयंप्रार्थनया प्रार्थितस्यैतत् प्रायश्चित्तं मासिकान्नभोजने । यस्मादुक्तम् "कामम् अभ्यर्थितो ऽश्नीयात्" इत्येवमादि इतरथा हि विहितप्रतिषेधः प्रसज्येत । तथा चोक्तम्, "व्रतस्थम् अपि दौहित्रं कामं श्राद्धं नियोजयेत्" इति । एवं सत्यस्मात् प्रायस्चित्तोपदेशात् विशेषप्रतिषेधो ऽयं विज्ञेयः । नात्यन्तप्रतिषेधः ॥ ११।१५६ ॥

	व्रतचारी तु यो ऽश्नीयान् मधु मांसं कथंचन ।
	स कृत्वा प्राकृतं कृच्छ्रं व्रतसेषं समापयेत् ॥ ११।१५७ ॥

श्राद्धे, अन्यत्र वा ॥ ११।१५७ ॥

	बिडालकाकाखुच्छिष्टं जग्ध्वाश्वनकुलस्य च ।
	केशकीटावपन्नं च पिबेद्ब्रह्मसुवर्चलाम् ॥ ११।१५८ ॥

एकाहम् अविसेषोपदेशात् । एतेषाम् उच्छिष्टभक्षण एतत्प्रायश्चित्तम् । एवं च काकादीनां प्रतिषिद्धानि धर्मशास्त्रे उच्छिष्टमूत्रपुरीषमांसभक्षणानि श्लोकत्रयेण । विड्वराहश्लोके मूत्रपुरीषप्रतिषेधः, क्रव्यादसूकरश्लोके मांसभक्षणस्य, बिडालकाकाखूच्छिष्टम् इत्यत्रोच्छिष्टस्य । एवं च सति य एकत्रोपदिष्टा अन्यत्र श्लोके नोपदिश्यन्ते कुक्कुटादयस्, तेषां साहचर्याच्छ्लोकत्रये ऽपि ग्रहणं विज्ञेयम् । तच्चैतदेवम् अतः ॥ ११।१५८ ॥

	अभोज्यम् अन्नं नत्तव्यम् आत्मनः सुद्धिम् इच्छता ।
	अज्ञातजग्धम् उद्गार्यं शोध्यं वाप्याशु शोधनैः ॥ ११।१५९ ॥
	एषो ऽनाद्यादनस्योक्तो व्रतानां विविधो विधिः ।
	स्तेयदोषापहर्तॄणां व्रतानां श्रूयतां विधिः ॥ ११।१६० ॥

निगदव्याख्यातः श्लोकः ॥ ११।१६० ॥

	धान्यान्नधनचौर्याणि कृत्वा कामाद्द्विजोत्तमः ।
	स्वजातीयगृहादेव कृच्छ्राब्देन विशुध्यति ॥ ११।१६१ ॥

धान्यं व्रीह्यादि । अन्नं तदेव संस्कृतं भोजनीयम् । धनं सुवर्णम् अन्यत् [वा] वस्त्रादि । धनशब्देनैव च सर्वगृहीतत्वाद्धान्यादिनिदेशो गोबलीवर्दवदेव । एतदुक्तं भवति, "यत् किंचिदपहत्या" इति । कामादिति चाविवक्षितम् एव । न ह्यन्यत्र विनियोगो ऽस्ति, यथा सुरापानप्रायश्चित्ते । द्विजोत्तमशब्दश्च ब्राह्मणनिर्देशार्थः, अपिशब्दश्चात्र सामर्थ्याल् लुप्तनिर्देशो द्रष्टव्यः, ब्राह्मणो ऽपि ब्राह्मणगृहादपहृत्येत्यर्थः । एवं च सति दण्डेनापूपो व्याख्यात इति । क्षत्रियादीनाम् अप्येतत् प्रायश्चित्तं भवति । इतरथा हि स्वजातीयगृहादिति क्षत्रियादीनां क्षत्रियादिगृहेभ्य एवैतत् प्रायश्चित्तं स्यात्, ब्राह्मणगृहात् तु सामान्यविहितं प्रायश्चित्तं चान्द्रायणादि स्यात् । न चैतदिष्टम्, महत्त्वात् कृच्छ्राब्दप्रायस्चित्तस्य । तस्मादिदं प्रायश्चित्तं सर्वेषाम् एव ब्राह्मणादीनां ब्राह्मणस्वहरणे स्यत्, ब्रह्महत्या प्रायस्चित्तवत् । एवम् इतरत्रापि विज्ञेयम् ॥ ११।१६१ ॥

	मनुष्याणां तु हरणे स्त्रीणां क्षेत्रगृहस्य च ।
	कूपवापिजलानां च शुद्धिश्चान्द्रायणं स्मृतम् ॥ ११।१६२ ॥

जलाहरणम् आत्मोपभोगार्थं प्रतिषिद्धम् । कूपवाप्यादेस्त्वाहरणं परोपभोगार्थम् अपि । अतस्तयोः स्वकाभिसंबन्धमत्रत्वादेवापहरणदोष इत्येतस्माद्वैलक्षण्यात् पृथग्ग्रहणम् । अन्यो वा समाधिर्वक्तव्यः ॥ ११।१६२ ॥

	द्रव्याणाम् अल्पसाराणां स्तेयं कृत्वान्यवेश्मतः ।
	चरेत् सान्तपनं कृच्छ्रं तन् निर्यात्यात्मशुद्धये ॥ ११।१६३ ॥

अल्पसाराणाम् अल्पमूल्यानाम् अल्पोपभोगानां वा । भक्ष्यभोज्यादिष्वन्यस्य द्रव्यजातस्य गृहीतत्वात् त्रपुसीसादीनाम् इदं ग्रहणं विज्ञेयम् ॥ ११।१६३ ॥

	भक्ष्यभोज्यापहरणे यानशय्यासनस्य च ।
	पुष्पमूलफलानां च पञ्चगव्यं विशोधनम् ॥ ११।१६४ ॥

अत्र च संख्या भक्ष्यभोज्यादीनाम् आवृत्त्यपेक्षया सप्रत्ययाप्रत्ययतो वा ॥ ११।१६४ ॥

	तृणकाष्ठद्रुमाणां च शुष्कान्नस्य गुडस्य च ।
	चेलचर्मामिषाणां च त्रिरात्रं स्यादभोजनम् ॥ ११।१६५ ॥

तृणादीनां सारापेक्षया प्रायश्चित्तम् । सत्यपि च पेयत्वे पय आदीन्यपि भक्ष्यभोज्यान्तर्भूतानि द्रष्टव्यानि । शुष्कान्नं पर्पटकादि । गुडग्रहणं सर्वगुडविकारार्थम् । चेलग्रहणं शाणक्षौमदुकूलाद्यर्थम् । कार्पासादीनां त्वन्यत् प्रायश्चित्तं वक्ष्यति ॥ ११।१६५ ॥

	मणिमुक्ताप्रवालानां ताम्रस्य रजतस्य च ।
	अयःकांस्योपलानां च द्वादशाहं कणान्नता ॥ ११।१६६ ॥

अत्रापि सारासारापेक्षया सकृद्धरणे आवृत्तौ च ॥ ११।१६६ ॥

	कार्पासकीटजीर्णानां द्विसफैकशफस्य च ।
	पक्षिगन्धौषधीनां च रज्ज्वाश्चैव त्र्यहं पयः ॥ ११।१६७ ॥

पूर्ववदत्राप्यपेक्षा योजनीया । हस्त्यादीनां च सामान्यविहितम् अन्यद्द्रष्टव्यम् इति ॥ ११।१६७ ॥

	एतैर्व्रतैरपोहेत पापं स्तेयकृतं द्विजः ।
	अगम्यागमनीयं तु व्रतैरेभिरपानुदेत् ॥ ११।१६८ ॥
	गुरुतल्पव्रतं कुर्याद्रेतः सिक्त्वा स्वयोनिषु ।
	सख्युः पुत्रस्य च स्त्रीषु कुमारीष्वन्त्यजासु च ॥ ११।१६९ ॥

अकुमारीष्वपि चण्डालादिस्त्रीषु चान्यदपि प्रायश्चित्तम् वक्ष्यति । "चण्डालान्त्यस्त्रियो गत्वा" इत्येवमादि ॥ ११।१६८–१६९ ॥

	पैतृष्वसेयीं भगिनीं स्वस्रीयां मातुरेव च ।
	मातुश्च भ्रातुस्तनयां गत्वा चान्द्रायणं चरेत् ॥ ११।१७० ॥
	एतास्तिस्रस्तु भार्यार्थे नोपयच्छेत् तु बुद्धिमान् ।
	ज्ञातित्वेनानुपेयास्ताः पतति ह्युपयन्न् अधः ॥ ११।१७१ ॥

मातृषवसृमातुलदुहित्रोस्त्व् "असपिण्डाश्च याः मातुः" इत्यनेन सिद्धे प्रतिषेधे पैतृषवस्रेय्याः प्रतिषेधार्थं पुनरिह ग्रहणम् । अनुवादार्थो वायं श्लोको वर्णनीयः, "असपिण्डा च या मातुः" इत्यनेनैव सिद्धात्वादिति ॥ ११।१७०–१७१ ॥

	अमानुषीषु पुरुष उदक्यायां अयोनिषु ।
	रेतः सिक्त्वा जले चैव कृच्छ्रं सान्तपनं चरेत् ॥ ११।१७२ ॥

"अमानुषीष्वनङ्गे च पैशाच्यां चैव योषिति" इत्यपरः पाठो ऽस्य श्लोकार्धस्य । "खे च" इत्यपरे पठन्ति । अमानुषीषु बडबाद्यासु । पुरुषे चानङ्गे । उदक्या प्रसिद्धा । अयोनौ च जले च रेतः सिक्त्वा । व्यवहितेषु वक्ष्यत्यनन्तरश्लोके नौप्रभृतिषु । कृच्छ्रं सान्तपनं चरेत् । तच्च वक्ष्यति । बडबादिवद्गवि प्रायश्चित्तम् नयम् एतत् । अतस्तस्यानुक्तत्वात् स्मृत्यन्तराद्वर्णनीयम्: " । । । स्नुषायां गविच्च [गुरु]तल्पसमः" इति ॥ ११।१७२ ॥

	मैथुनं तु समासेव्य पुंसि योषिति वा द्विजः ।
	गोयाने ऽप्सु दिवा चैव सवासाः स्नानम् आचरेत् ॥ ११।१७३ ॥

पुंस्युपरिभोग्ये पूर्वश्लोक उक्तं प्रायश्चित्तं गुरु । इदं त्वन्यदन्यत्र प्रदेशे लघु प्रायस्चित्तम् । योषिति वा द्विज इति द्विजग्रहणं विसेषार्थम् । तत्स्त्रीपुंसयोर्मैथुनं विसेषयति । गोयाने ऽप्सु च याने दिवा चैवायाने ऽपि सवासाः स्नानम् आचरेत् । सवस्त्रस्नानोपदेशाच्च नित्यादधिकं विशिष्टम् इदं नैमित्तिकं स्नानम् उच्यते ॥ ११।१७३ ॥

	चण्डालान्त्यस्त्रियो गत्वा भुक्त्वा च प्रतिगृह्य च ।
	पतत्यज्ञानतो विप्रो ज्ञानात् साम्यं तु गच्छति ॥ ११।१७४ ॥

चण्डालो ऽन्त्यो येषाम्, आयोगवादीनां शूद्रप्रभवानां त इमे चण्डालान्त्याह् । तेषां स्त्रीप्रतिषेधः । प्रायश्चित्तं तु वक्ष्यामः । पतनसाम्ययोः को विशेषः । प्रायश्चित्तेन प्रत्याहारः पतने, प्रायश्चित्ताभावस्तु साम्ये विज्ञेयः ॥ ११।१७४ ॥

	विप्रदुष्टां स्त्रियं भर्ता निरुन्ध्यादेकवेश्मनि ।
	यत् पुंसः परदारेषु तच्चैनां चारयेद्व्रतम् ॥ ११।१७५ ॥
	सा चेत् पुनः प्रदुष्येत् तु सदृशेनोपमन्त्रिता ।
	कृच्छ्रं चान्द्रायणं चैव तदस्याः पावनं स्मृतम् ॥ ११।१७६ ॥

ऋज्वर्थः श्लोकः । एतावांस्तु विशेषः । यत् पुंसः स्त्रीसंपर्के तदेव तस्या अपि स्त्रियाः पुरुषसंपर्के । तद्यथा यच्छूद्रस्य ब्राह्मणीगमने, तदेव ब्राह्मण्या अपि शूद्रसंपर्के । एवं सर्वसंपर्के व्याख्येयम् ॥ ११।१७५–१७६ ॥

	यत् करोत्येकरात्रेण वृषलीसेवनाद्द्विजः ।
	तद्भैक्षभुग् जपन् नित्यं त्रिभिर्वर्षैर्व्यपोहति ॥ ११।१७७ ॥

चण्डालान्त्यस्त्रीगमने प्रायश्चित्तस्याविधानात्, शूद्रायाः वृषल्याः पक्षे गम्यत्वादनधिकृतत्वाच्च, चण्डालान्त्यस्त्रीगमन इदं प्रायश्चित्तं द्रष्टव्यम्, अधिकृतत्वात् तस्या इति । अपरे त्वक्रोधां शूद्रां वृषलीम् आहुः । पाठान्तरं च कुर्वन्ति "त्रिभिर्मासैः" इति । तत् पुनर्न न्याय्यम् अनधिकृतत्वात् तस्या इत्यपरे ॥ ११।१७७ ॥

	एषा पापकृताम् उक्ता चतुर्णाम् अपि निष्कृतिः ।
	पतितैः संप्रयुक्तानाम् इमाः शृणुत निष्कृतीः ॥ ११।१७८ ॥
	संवत्सरेण पतति पतितेन सहाचरन् ।
	याजनाध्यापनाद्यौनान् न तु यानाशनासनात् ॥ ११।१७९ ॥

यानाशनासनैर्न संवत्सरेण, किं तर्हि सद्य एव । ऊर्ध्वं तस्मात् कालादर्वाग् वा संवत्सराद्यानाशनासनमाग्रेणेति सामर्थ्यादिदं वचनीयम् । अथ वास्यान्यो ऽर्थः स्मृत्यन्तरादुच्यते । व्यवहितकल्पनया संवत्सरेण पतति यानाशनासनात् । न तु याजनाध्यापनाद्यौनात्, किं तर्हि एभिर्याजनादिभिः सद्यः पतति । स्मृत्यन्तरदर्शनात् । संपर्कसादृश्येन च पतनं कल्पयितव्यम् । तदीयं च तस्य प्रायश्चित्तम् । तथा च दर्शयति ॥ ११।१७८–१७९ ॥

	यो येन पतितेनैषां संसर्गं याति मानवः ।
	स तस्यैव व्रतं कुर्यात् तत्संसर्गविशुद्धये ॥ ११।१८० ॥

इदम् अपि च प्रायश्चित्तं महापातकिभिरेव संबन्धे स्यात्, गोघातादिसंबन्धे तु सामान्यविहितं कल्प्यम् ॥ ११।१८० ॥

	पतितस्योदकं कार्यं सपिण्डैर्बान्धवैर्बहिः ।
	निन्दिते ऽहनि सायाह्णे ज्ञात्यृत्विग्गुरुसंनिधौ ॥ ११।१८१ ॥

जीवत एवेत्यर्थः । तस्यायं विधिरुच्यते ॥ ११।१८१ ॥

	दासी घटम् अपां पूर्णं पर्यस्येत् प्रेतवत् सदा।
	अहोरात्रं उपासीरन्न् अशौचं बान्धवैः सह ॥ ११।१८२ ॥
	निवर्तेरंश्च तस्मात् तु संभाषणसहासने ।
	दायाद्यस्य प्रदानं च यात्रा चैव हि लौकिकी ॥ ११।१८३ ॥
	ज्येष्ठता च निवर्तेत ज्येष्ठावाप्यं च यद्धनम् ।
	ज्येष्ठांशं प्राप्नुयाच्चास्य यवीयान् गुणतो ऽधिकः ॥ ११।१८४ ॥
	प्रायश्चित्ते तु चरिते पूर्णकुम्भम् अपां नवम् ।
	तेनैव सार्धं प्रास्येयुः स्नात्वा पुण्ये जलाशये ॥ ११।१८५ ॥
	स त्वप्सु तं घटं प्रास्य प्रविश्य भवनं स्वकम् ।
	सर्वाणि ज्ञातिकार्याणि यथा पूर्वं समाचरेत् ॥ ११।१८६ ॥

इमे अपि पात्रविपर्यासोद्धरणे षट्स्लोकोक्ते महापातकसंबन्ध एव स्यात् । तच्चोक्तम् "पतितस्योदकं कार्यम्" इत्येवमादि । स्मृत्यन्तरे तु "त्यजेत् पितरम्" इत्येवमादि केषांचिदेव ॥ ११।१८२–१८६ ॥

	एतम् एव विधिं कुर्याद्योषित्सु पतितास्वपि ।
	वस्त्रान्नपानं देयं तु वसेयुश्च गृहान्तिके ॥ ११।१८७ ॥

निगदव्याख्यातः श्लोकः ॥ ११।१८७ ॥

	एनस्विभिरनिर्णिक्तैर्नार्थं किंचित् सहाचरेत् ।
	कृतनिर्णेजनांश्चैव न जुगुप्सेत कर्हिचित् ॥ ११।१८८ ॥

"सर्वाणि ज्ञातिकार्याणि" इति महापातकेभ्यो ऽनुज्ञानात् गोवधार्थं प्रकल्प्यते । "न संसर्गं व्रजेत् सद्भिः प्रायस्चित्ते ऽकृते सति" इत्युभयत्रापि शक्यः संपर्को ज्ञापयितुम् । बालघ्नाद्यर्थं तु पुनरपोद्यते ॥ ११।१८८ ॥

	बालघ्नांश्च कृतघ्नांश्च विशुद्धान् अपि धर्मतः ।
	शरणागतहन्तॄंश्च स्त्रीहन्तॄंश्च न संवसेत् ॥ ११।१८९ ॥

संपर्कापवादार्थो ऽस्यारंभः । अथ वा प्रत्यवायातिशयज्ञापनार्थः ॥ ११।१८९ ॥

	येषां द्विजानां सावित्री नानूच्येत यथाविधि ।
	तांश्चारयित्वा त्रीन् कृच्छ्रान् यथाविध्युपनाययेत् ॥ ११।१९० ॥

त्रयः कृच्छ्राः, आद्यत्वात् प्राजापत्याः । कृच्छ्रातिकृच्छ्रपराका इत्यपरे ॥ ११।१९० ॥

	प्रायश्चित्तं चिकीर्षन्ति विकर्मस्थास्तु ये द्विजाः ।
	ब्रह्मणा च परित्यक्तास्तेषाम् अप्येतदादिशेत् ॥ ११।१९१ ॥

अनधीतवेदा विकर्मस्थाश्च ये ऽधीतवेदा अपि तेषां अपीदं प्रायश्चित्तम् । यदस्य प्रतिषिद्धं तत् तस्य विकर्म । यथा शूद्रसेवनम् आर्याणाम् ॥ ११।१९१ ॥

	यद्गर्हितेनार्जयन्ति कर्मणा ब्राह्मणा धनम् ।
	तस्योत्सर्गेण शुध्यन्ति जप्येन तपसैव च ॥ ११।१९२ ॥

पूर्वस्मिन् श्लोके द्विजातीनाम् अधिकृतत्वाद्यद्गर्हितेनार्जयन्ति कर्मणा ब्राह्मणा धनम् इतीदं ब्राह्मणग्रहणं सर्वद्विजप्रदर्शनार्थं विज्ञायते । जप्यतपसोर्गर्हितेषु सामान्यतो ऽभिधानाद्यो यत्र विशेषेण विहितः स तत्र प्रत्येतव्यः । तयोश्च प्राप्तयोरपि सतोर्धनोत्सर्गार्थं ग्रहणम् ॥ ११।१९२ ॥

	जपित्वा त्रीणि सावित्र्याः सहस्राणि समाहितः ।
	मासं गोष्ठे पयः पीत्वा मुच्यते ऽसत्प्रतिग्रहात् ॥ ११।१९३ ॥

असत्प्रतिग्रहस्य विशेषविधिः ॥ ११।१९३ ॥

	उपवासकृशं तं तु गोव्रतात् पुनरागतम् ।
	प्रणतं प्रति पृच्छेयुः साम्यं सौम्येच्छसीति किम् ॥ ११।१९४ ॥
	सत्यम् उक्त्वा तु विप्रेषु विकिरेद्यवसं गवाम् ।
	गोभिः प्रवर्तिते तीर्थे कुर्युस्तस्य परिग्रहम् ॥ ११।१९५ ॥

ऋज्वर्थं श्लोकद्वयम् ॥ ११।१९४–१९५ ॥

	व्रात्यानां याजनं कृत्वा परेषाम् अन्त्यकर्म च ।
	अभिचारम् अहीनं च त्रिभिः कृच्छ्रैर्विशुध्यति ॥ ११।१९६ ॥

परेषाम् असंबन्धानाम् इत्यर्थः । तथा चोक्तम्: 
	गुरोः प्रेतस्य शिष्यस्तु पितृमेधं समाचरन् ।
	प्रेताहारैः समं तत्र दशरात्रेण शुध्यति ॥ इति ।
याजनाधिकाराच्चाभिचाराहीनयोरपि याजनार्थं वचनम् । न त्वात्मार्थे प्रतिषेधः । एवं च श्रुतिर् "अहीनयाजनम् अकार्यम्" इति । अनभिचरणीयाभिचारे चैतत् प्रायश्चित्तम् । तथा चोक्तो ऽभिचरणीयाभिचारः, "वाक्शस्त्रं वै ब्राह्मणस्य तेन हन्यादरीन् द्विजः" इति ॥ ११।१९६ ॥

	शरणागतं परित्यज्य वेदं विप्लाव्य च द्विजः ।
	संवत्सरं यवाहारस्तत्पापम् अपसेधति ॥ ११।१९७ ॥

एवं च सति विद्वद्भिः प्रायश्चित्ती शरणागतो न परित्यजनीयः, किं तर्हि देयम् एव तस्य यथाशास्त्रं प्रायश्चित्तम् । अथ वा लोकप्रसिद्ध एव शरणागतः तत्परित्यागे, उभयोर्वा । वेदविप्लावनम् अनध्याप्याध्यापनम् अनुयोगदानं वा धनार्थम् । तथा च स्मृत्यन्तरम् "दत्त्वानुयोगान् धनहेतोः पतितान् मनुरब्रवीत्" इति ॥ ११।१९७ ॥

	श्वसृगालखरैर्दष्टो ग्राम्यैः क्रव्याद्भिरेव च ।
	नराश्वोष्ट्रवराहैश्च प्राणायामेन शुध्यति ॥ ११।१९८ ॥
	षष्ठान्नकालता मासं संहिताजप एव वा ।
	होमाश्च शाकला नित्यम् अपाङ्क्त्यानां विशोधनम् ॥ ११।१९९ ॥

अपाङ्क्त्याः स्तेनपतितादयः । तथा चोक्तम्: "ये स्तेनपतितक्लीबाः" इत्येव्मादि । तेषां यान्यविहितप्रायश्चित्तान्यपङ्क्त्यकरणानि । तत्रेदं प्रायश्चित्तम् पूगयाजनादौ । शाकलहोमानां न विकल्पः पूर्वेण नित्यवचनात् ॥ ११।१९८–१९९ ॥

	उष्ट्रयानं समारुह्य खरयानं तु कामतः ।

दण्डापूपिकया चोष्ट्रखरयोरव्यवधान एतदेव स्यात्, ईषदधिकं वा ।

	स्नात्वा च विप्रो दिग्वासाः प्राणायामेन शुध्यति ॥ ११।२०० ॥
	विनाद्भिरप्सु वानार्थः शरीरं संनिषेव्य तु ।
	सचेदो जलम् आप्लुत्य गाम् आलभ्य विशुध्यति ॥ ११।२०१ ॥

जलग्रहणं च सविधिस्नानार्थम् ॥ ११।२००–२०१ ॥

	वेदोदितानां नित्यानां कर्मणां समतिक्रमे ।
	स्नातकव्रतलोपे च प्रायश्चित्तम् अभोजनम् ॥ ११।२०२ ॥

नित्यानां प्रधानकर्मणाम् अग्निहोत्रादीनाम् अतिवर्तने ऽभोजनम् । श्रौतं च नानार्थत्वात् समुच्चीयते । गुणकर्मणां वा । स्नातकव्रतलोपे चानिर्दिष्टप्रायश्चित्तम् इदम् एव स्यात् ॥ ११।२०२ ॥

	हुङ्कारं ब्राह्मणस्योक्त्वा त्वंकारं च गरीयसः ।
	स्नात्वानश्नन्न् अहः शेषम् अभिवाद्य प्रसादयेत् ॥ ११।२०३ ॥

विशिष्टस्नानचोदनेयं नित्यादधिका (?) निमित्तकीति विज्ञेया ॥ ११।२०३ ॥

	ताडयित्वा तृणेनापि कण्ठे वाबध्य वाससा ।
	विवादे वा विनिर्जित्य प्रणिपत्य प्रसादयेत् ॥ ११।२०४ ॥

विवादश्च लौकिको वा कलहो विज्ञेयः, नेतरः, तस्य वादसंज्ञत्वात् ॥ ११।२०४ ॥

	अवगूर्य त्वब्दशतं सहस्रम् अभिहत्य च ।
	जिघांसया ब्राह्मणस्य नरकं प्रतिपद्यते ॥ ११।२०५ ॥

न परिहासतः ॥ ११।२०५ ॥

	शोणितं यावतः पांसून् संगृह्णाति महीतले ।
	तावन्त्यब्दसहस्राणि तत्कर्ता नरके वसेत् ॥ ११।२०६ ॥

प्रायश्चित्तम् इदानीं तस्य कर्मणो विवक्षन्न् इदम् आह,

	अवगूर्य चरेत् कृच्छ्रं अतिकृच्छ्रं निपातने ।
	कृच्छ्रातिकृच्छ्रौ कुर्वीत विप्रस्योत्पाद्य शोणितम् ॥ ११।२०७ ॥

सर्वो ब्राह्मणादिवर्णः । "ब्राह्मणस्य रुजःकृत्यम्" इति चैतज् जातिभ्रंशकरमध उपदिष्टम् । यतः तदीयेन प्रायश्चित्तेन कृच्छ्रातिकृच्छ्रौ विकल्पितौ स्याताम् ॥ ११।२०७ ॥

	अनुक्तनिष्कृतीनां तु पापानाम् अपनुत्तये ।
	शक्तिं चावेक्ष्य पापं च प्रायश्चित्तं प्रकल्पयेत् ॥ ११।२०८ ॥

चण्डालादीनां प्रतिलोमानां हिंसायाम् अनुक्ता निष्कृतिः, अथ वा कारणे कृतानुज्ञायां च नोक्ता निष्कृतिः, ब्राह्मणवधादिषु आयुधदानादिभिर्हन्तुः प्रीत्यर्थम् । एतेषु शक्तिं चावेक्ष्य साधनवयोऽवस्थाशरीरसामर्थ्यकृताम् च पापं च गुरुलघुताविशेषेण सप्रत्ययाप्र्त्ययविशेषेण च । सप्रत्यये ऽपि च क्रोधाद्यनुबन्धेन प्रायश्चित्तं प्रकल्पयेदित्यर्थः । परिषद्दशावरा त्र्यवरा वा । अथ वा "एको ऽपि वेदविद्धर्मम्" इति वक्ष्यति ॥ ११।२०८ ॥

	यैर्यैर् पुपायैरेनांसि मानवो व्यपकर्षति ।
	तान् वो ह्युपायान् वक्ष्यामि देवर्षिपितृसेवितान् ॥ ११।२०९ ॥

मानवग्रहणं सर्ववर्णार्थम् । देवादिग्रहणं चाधर्मक्षयोपायस्तुत्यर्थम् ॥ ११।२०९ ॥

	त्र्यहं प्रातस्त्र्यहं सायं त्र्यहम् अद्यादयाचितम् ।
	त्र्यहं परं च नाश्नीयात् प्राजापत्यं चरन् द्विजः ॥ ११।२१० ॥
	गोमूत्रं गोमयं क्षीरं दधि सर्पिः कुशोदकम् ।
	एकरात्रोपवासश्च कृच्छ्रं सान्तपनं स्मृतम् ॥ ११।२११ ॥

कृच्छ्रसाध्यत्वात् कृच्छ्रप्रतिमो[चन]वचनात् वा कृच्छ्रम् ॥ ११।२१०–२११ ॥

	एकैकं ग्रासम् अश्नीयात् त्र्यहाणि त्रीणि पूर्ववत् ।
	त्र्यहं चोपवसेदन्त्यम् अतिकृच्छ्रं चरन् द्विजः ॥ ११।२१२ ॥
	तप्तकृच्छ्रं चरन् विप्रो जलक्षीरघृतानिलान् ।
	प्रति त्र्यहं पिबेदुष्णान् सकृत्स्नायी समाहितः ॥ ११।२१३ ॥
	यतात्मनो ऽप्रमत्तस्य द्वादशाहम् अभोजनम् ।
	पराको नाम कृच्छ्रो ऽयं सर्वपापापनोदनः ॥ ११।२१४ ॥

स चायं कृच्छ्रातिकृच्छ्रो गौतमीयो ऽभिहितः ॥ ११।२१२–२१४ ॥

	एकैकं ह्रासयेत् पिण्डं कृष्णे शुक्ले च वर्धयेत् ।
	उपस्पृशंस्त्रिषवणम् एतच्चान्द्रायणं स्मृतम् ॥ ११।२१५ ॥
	एतम् एव विधिं कृत्स्नम् आचरेद्यवमध्यमे ।
	शुक्लपक्षादिनियतश्चरंश्चान्द्रायणं व्रतम् ॥ ११।२१६ ॥
	अष्टावष्टौ समश्नीयात् पिण्डान् मध्यंदिने स्थिते ।
	[नियतात्मा हविष्याशी यतिचान्द्रायणं चरन् ॥ ११।२१७ ॥
	चतुरः प्रातरश्नीयात् पिण्डान् विप्रः समाहितः] ।
	चतुरो ऽस्तमिते सूर्ये शिशुचान्द्रायणं स्मृतम् ॥ ११।२१८ ॥
	यथा कथंचित् पिण्डानां तिस्रो ऽशीतीः समाहितः ।
	मासेनाश्नन् हविष्यस्य चन्द्रस्यैति सलोकताम् ॥ ११।२१९ ॥
	एतद्रुद्रास्तथादित्या वसवश्चाचरन् व्रतम् ।
	सर्वाकुशलमोक्षाय मरुतश्च महर्षिभिः ॥ ११।२२० ॥
	महाव्याहृतिभिर्होमः कर्तव्यः स्वयम् अन्वहम् ।
	अहिंसा सत्यम् अक्रोधम् आर्जवं च समाचरेत् ॥ ११।२२१ ॥
	त्रिरह्नि त्रिर्निशायां च सवासा जलम् आविशेत् ।
	स्त्रीशूद्रपतितांश्चैव नाभिभाषेत कर्हिचित् ॥ ११।२२२ ॥
	स्थानासनाभ्यां विहरेदशक्तो ऽधः सयीत वा ।
	ब्रह्मचारी व्रती च स्याद्गुरुदेवद्विजार्चकः ॥ ११।२२३ ॥
	सावित्रीं च जपेन् नित्यं पवित्राणि च शक्तितः ।
	सर्वेष्वेव व्रतेष्वेवं प्रायश्चित्तार्थम् आदृतः ॥ ११।२२४ ॥
	एतैर्द्विजातयः शोध्या व्रतैराविष्कृतैनसः ।
	अनाविष्कृतपापांस्तु मन्त्रैर्होमैर्विशोधनैः॥ ११।२२५ ॥

सप्तदशश्लोकाः कृच्छ्रादिशुद्ध्यर्थाः ऋज्वर्थत्वान् न व्याख्याताः । यथा कथंचिदिति प्रकृतानुवादः, न विध्यन्तरोपदेशः । अनाविष्कृतपापान् मन्त्रान् होमांश्च वक्ष्यति ॥ ११।२१५–२२५ ॥

	ख्यापनेनानुतापेन तपसाध्ययनेन च ।
	पापकृन् मुच्यते पापात् तथा दानेन चापदि ॥ ११।२२६ ॥

ख्यापनानुतापनयोः प्रायश्चित्तयोरयं विध्यर्थः श्लोकः । तथा च सति तपःप्रभृतीनाम् अत्र दृष्टान्तार्थम् उपादानम्, न स्वार्थम् । तथा दानेन चापदीति वृद्धस्त्रीबालव्याधितादयो दीर्घकालप्रायश्चित्तानुष्ठाने ऽसमर्थास्तपसा दानेन शुध्यन्ते यथा एवं ख्यापनानुतापाभ्याम् । तथा च सति ख्यापनं प्रकाशप्रायश्चित्तेन सह समुच्चीयते सामर्थ्यात्, न केवलम् । अनुतापस्तूभाभ्याम् । तत्र ख्यापनार्थवादः ॥ ११।२२६ ॥

	यथा यथा नरो ऽधर्मं स्वयं कृत्वानुभाषते ।
	तथा तथा त्वचेवाहिस्तेनाधर्मेण मुच्यते ॥ ११।२२७ ॥

शरीरस्थः पुरुषः शरीरशब्देन स्थानादुपचर्यते । मञ्चवत् । येन पुण्यपापयोरात्माश्रयः । तथा च ॥ ११।२२७ ॥

	कृत्वा पापं हि संतप्य तस्मात् पापात् प्रमुच्यते ।
	नैतत् कुर्यात् पुनरिति निवृत्त्या शुध्यते नरः ॥ ११।२२८ ॥

तथा च सति निवृत्तिरपि पूर्ववत् प्रायस्चित्तम् इत्येतत् सिद्धम् ॥ ११।२२८ ॥

	एवं संचिन्त्य मनसा प्रेत्य कर्मफलोदयम् ।
	मनोवाङ्मूर्तिभिर्नित्यं शुभं कर्म समाचरेत् ॥ ११।२२९ ॥

उभयम् अपि निवृत्तिं प्रायश्चित्तं च, येनैकत्रानुत्पत्तिरेव पापस्य, अन्यत्रोत्पन्नस्य विनाशः । यतश्चैतदेवम् अतः ॥ ११।२२९ ॥

	अज्ञानाद्यदि वा ज्ञानात् कृत्वा कर्म विगर्हितम् ।
	तस्माद्विमुक्तिम् अन्विच्छन् द्वितीयं न समाचरेत् ॥ ११।२३० ॥

ज्ञानकृतस्याप्यकुशलस्य निवृत्त्या शुद्धिः, किं पुनरज्ञानकृतस्येत्यनेन दर्शयति ॥ ११।२३० ॥

	यस्मिन् कर्मण्यस्य कृते मनसः स्यादलाघवम् ।
	तस्मिंस्तावत् तपः कुर्याद्यावत् तुष्टिकरं भवेत् ॥ ११।२३१ ॥

प्रायश्चित्ताभ्यासार्थो निमित्ततो ऽस्यारम्भः । तस्यायम् उभयत्र रहस्ये प्रकाशे च विज्ञेयः । तथा चोक्तं भावप्रसादस्य कु[श]लकर्महेतुत्वम् ॥ ११।२३१ ॥

	तपोमूलम् इदं सर्वं दैवमानुषकं सुखम् ।
	तपोमध्यं बुधैः प्रोक्तं तपोऽन्तं वेददर्शनात् ॥ ११।२३२ ॥

देवस्य तावत् सुखस्याणिमादेः, मानुषस्य च शब्दाद्युपभोगस्य, गन्धर्वविध्याधरादिसुखस्य च तप एवेत्यवस्था कारणम् ॥ ११।२३२ ॥

	ब्राह्मणस्य तपो ज्ञानं तपः क्षत्रस्य रक्षणम् ।
	वैश्यस्य तु तपो वार्त्ता तपः शूद्रस्य सेवनम् ॥ ११।२३३ ॥

प्रायश्चित्तप्रकरणे ऽस्योपदेशाद्विज्ञायते दृष्टार्थेष्वपि नियमः शुद्धिहेतुः, किं पुनर्विहितप्रायश्चित्तानुष्ठानानाम् । तथा चोक्तं ज्ञानस्य शुद्धिहेतुत्वम्, "ज्ञानं तपो ऽग्निराहारः," "बुद्धिर्ज्ञानेन शुध्यति" इति च । तस्य चार्थप्राप्तस्यात्र विशुद्ध्यर्थ उपदेशो विज्ञेयः ॥ ११।२३३ ॥

	ऋषयः शंसितात्मानः फलमूलानिलाशनाः ।
	तपसैव प्रपश्यन्ति त्र्यैलोक्यं (?) सचराचरम् ॥ ११।२३४ ॥

प्रायश्चित्तानुष्ठानार्थतपसा पश्यन्ति । सेयम् एवं प्रायश्चित्ततपः स्तुतिः प्रकरणसामर्थ्याद्विज्ञेया । एवम् उत्तरश्लोकाः ॥ ११।२३४ ॥

	औषधान्यगदो विद्या दैवा च विविधा स्थितिः ।
	तपसैव प्रसिद्ध्यन्ति तपस्तेषां हि साधनम् ॥ ११।२३५ ॥
	यद्दुस्तरं यद्दुरापं यद्दुर्गं यच्च दुष्करम् ।
	सर्वं तु तपसा साध्यं तपो हि दुरतिक्रमम् ॥ ११।२३६ ॥

ग्रहनक्षत्रवैषम्यनिमित्ता आपद्दुस्तरा । दुरापं चान्तर्धानावेशाकाशगमनाद्यैश्वर्यजीवितैव । दुर्गं च यद्दुरार्छं (?) स्वर्गादि । यच्च दुष्करं कृत्स्नसमुद्रपानमृतसंजीवनाद्यगस्त्यजमदग्निप्रभृतीनां तत् सर्वं तपसा शक्यम् इति । सेयम् उक्तस्य सामर्थ्येन प्रायश्चित्ततपःस्तुतिरेव प्रकरणसामर्थ्याद्विज्ञेया । येन ॥ ११।२३५–२३६ ॥

	महापातकिनश्चैव शेषाश्चाकार्यकारिणः ।
	तपसैव सुतप्तेन मुच्यन्ते किल्बिषात् ततः ॥ ११।२३७ ॥

विनष्टकिल्बिषाणां च प्रतिबन्धाभावाद्विहितकर्मानुष्ठानतपसा सर्वार्थेन यथोक्ता सिद्धिः । किं चान्यत् ॥ ११।२३७ ॥

	कीटाश्चैव पतङ्गाश्च पसवश्च वयांसि च ।
	स्थावराणि च भूतानि दिवं यान्ति तपोबलात् ॥ ११।२३८ ॥

कीटपतङ्गा अग्निप्रवेशतपसा, पशवो ऽपत्यपोषणसंवर्धनेन वाहक्षीरदानादिभिश्च, वयांसि चापत्यसंवर्धनेन साधूनां च स्वमांसोपकारेण, स्थावराणि च पुष्पमूलफलछायाद्युपकारेण, दिवं यान्ति तपोबलात् । तपःस्तुत्यर्थवादो ऽयम् । अथ वा कीट्[अत्व्]आदिप्राप्तिहेतुकर्मसंबन्धात् प्रायश्चित्तेन यस्मान् मुच्यन्ते । अत एवम् इदम् उच्यते । सेयम् अपरेण प्रकारेण प्रायश्चित्तस्तुतिः । एवं च सति ॥ ११।२३८ ॥

	यत् किंचिदेनः कुर्वन्ति मनोवाङ्मूर्तिभिर्जनाः ।
	तत् सर्वं निर्धहन्त्याशु तपसैव तपोधनाः ॥ ११।२३९ ॥

यतश्च,

	तपसैव विशुद्धस्य ब्राह्मणस्य दिवौकसः ।
	इज्याश्च प्रतिगृह्णन्ति कामान् संवर्धयन्ति च ॥ ११।२४० ॥

काम्यकर्मसाध्यत्वात् तदनुष्ठातॄणाम् । अतश्चैतन् न्याय्यं कर्तुम् । इदं चापरं पश्य तपसो महाभाग्यम् ॥ ११।२४० ॥

	प्रजापतिरिदं शास्त्रं तपसैवासृजत् प्रभुः ।
	तथैव वेदान् ऋषयस्तपसा प्रतिपेदिरे ॥ ११।२४१ ॥

प्रजापतिरपि भूत्वा तपःशरण इति कर्तव्येषु, किं पुनर्मनुष्या इत्येवम् अस्य स्तुतित्वं बोद्धव्यम् ॥ ११।२४१ ॥

	इत्येवं तपसो देवा महाभाग्यं प्रचक्षते ।
	सर्वस्यास्य प्रपश्यन्तस्तपसः पुण्यम् उत्तमम् ॥ ११।२४२ ॥

"तपोमूलम् इदं सर्वम्" इत्येतस्मात् श्लोकात् प्रभृति यावदयं श्लोक इयत्यत्र या स्तुतिः सा प्रकाशप्रायश्चित्ततपसः । अथ वा "अनाविष्कृतपापस्तु" इत्यतः प्रभृति रहस्यप्रायश्चित्तप्रकरणसामर्थ्यात् तत्तपःस्तुतिः, अविरोधादुभयोर्वा । अथ वा तपःस्थितानाम् अप्रत्ययाकुशलकर्मनाशाय तपःस्तुतिरिति ॥ ११।२४२ ॥

	वेदाभ्यासो ऽन्वहं शक्त्या महायज्ञक्रिया क्षमा ।
	नाशयन्त्याशु पापानि महापातकजान्यपि ॥ ११।२४३ ॥

प्रायश्चित्तप्रकरणे नित्यकर्मप्रशंसना कस्माद्युज्यत इति । यतः एतेषाम् अपि पापक्षयहेतुत्वं विज्ञेयम् । न केवलम् उत्कर्षार्थम् एवेति । अपरे त्वाहुः: अनिर्दिष्टप्रायश्चित्तानाम् एनसां प्रत्ययकृतानाम् अप्रत्ययकृतानां चेतन[भूतान्]आम् एतत् प्रायश्चित्तम् इति । अत्र दृष्टान्तम् आह ॥ ११।२४३ ॥

	यथैधस्तेजसा वह्निः प्राप्तं निर्दहति क्षणात् ।
	तथा ज्ञानाग्निना पापं कृत्स्नं दहति वेदवित् ॥ ११।२४४ ॥

न केवलं वेदाभ्यासः, किं तर्हि तद्विज्ञानम् अपि । शुद्धये वेदार्थविदाम् । इतरथा हि: प्रायश्चित्तप्रकरणे स्तुतिरस्यानर्थिका स्यात् । अपरे तु प्रायश्चित्तानुष्ठानविज्ञानस्तुतिम् एतां मन्यन्ते । तदयुक्तम्, अर्थगृहीतत्वात् प्रयोगविज्ञानस्य । यतो ऽन्यद्देवतादिसतत्त्वविज्ञानम् इदं विज्ञेयम् । तथा चोक्तम्, कृत्स्नं दहति वेदविदिति । तदिदानीं रहस्यप्रायश्चित्तम् उपदिश्यते ॥ ११।२४४ ॥

	सव्याहृतिकाः सप्रणवाः प्राणायामास्तु षोषश ।
	अपि भ्रूणहणं मासात् पुनन्त्यहरहः कृताः ॥ ११।२४५ ॥

ब्रह्महत्यायाम् अभिधाय, रहस्यं सुरापस्येदानीम् आह ॥ ११।२४५ ॥

	कौत्सं जप्त्वाप इत्येतद्वासिष्ठं च प्रतीत्यृचम् ।
	माहेन्द्रं शुद्धवत्यश्च सुरापो ऽपि विशुध्यति ॥ ११।२४६ ॥

कौत्सं सूक्तम् "अप नः शोशुचदघम्" इत्यष्टर्चलक्षीतम् । वाग्दैविकं वासिष्ठम् "प्रतिस्तोमेभिरुषसं वसिष्ठाः" इत्येतत् । माहेन्द्रम् "महाम् इन्द्रो य ओजसा" इत्येतदष्टाचत्वारिंशदर्चम् । अन्ये तु "माहित्रम्" पठन्ति । मन्त्रं चेमम् आहुः: "माहित्रीणामवो ऽस्तु" इत्येवम् । शुद्धवत्य ऋचः प्रसिद्धाः ॥ ११।२४६ ॥

	सकृज् जप्त्वास्यवामीयं शिवसंकल्पम् एव च ।
	अपहृत्य सुवर्णं तु क्षणाद्भवति निर्मलः ॥ ११।२४७  ॥

"अस्य वामस्य पलितस्य होतुः" इति द्विपञ्चाशदृग्लक्षितं सूक्तम् आस्यवामीयम् । शिवसंकल्पम् अपि सूक्तम् "यज् जाग्रतो दूरम् उदैति दैवम्" इति षडृगुपलक्षितम् । सकृदिति च प्रत्यहम् एतज्जपकर्ममासं ज्ञेयम् अधिकरात् । उक्तं हि: "अपि भ्रूणहनं मासात्" इति ॥ ११।२४७ ॥

	हविष्पान्तीयम् अभ्यस्य न तम् अंह इतीति च ।
	जपित्वा पौरुषं सूक्तं मुच्यते गुरुतल्पगः ॥ ११।२४८ ॥

मासीति वर्तते सकृदिति च । "हविष्पान्तम्" इत्येकोनविंशर्चम् । "न तम् अंहो न दुरितम्" इत्यष्टर्चम् । "इति वा इतिमे मनः" इति द्वादशर्चम् "सहस्रशीर्षा पुरुषः" इति पौरुषं सूक्तं षोडशर्चम् ॥ ११।२४८ ॥

	एनसां स्थूलसूक्ष्माणां चिकीर्षन्न् अपनोदनम् ।
	अवेत्यृचं जपेदब्दं यत् किंचेदम् इतीति च ॥ ११।२४९ ॥

अर्वाङ् महापातकेभ्यः एनांसि स्थूलसूक्ष्माणीत्युच्यन्ते, उपपातकादीनि । तेषाम् अपनोदनं चिकीर्षन् अवेत्यृचं जपेदब्दम्, "अव द्वके अव त्रिका दिवश्चरन्ति" इति । अपरे तु सावित्रीम् अत्र पठन्ति । यत् किं चेदम् इतीति च इति यावत्: "यत् किं चेदं वरुणदैव्ये जने" इत्येवमादि ॥ ११।२४९ ॥

	प्रतिगृह्याप्रतिग्राह्यं भुक्त्वा चान्नं विगर्हितम् ।
	जपंस्तरत्समन्दीयं पूयते मानवस्त्र्यहात् ॥ ११।२५० ॥

तरत्समन्दीयं प्रसिद्धम् ॥ ११।२५० ॥

	सोमारौद्रं तु बह्वेना मासम् अभ्यस्य शुध्यति ।
	स्रवन्त्याम् आचरन् स्नानम् अर्यम्णाम् इति वा तृचम् ॥ ११।२५१ ॥

सोमारौद्रौ मन्त्रौ तत्र रौद्रो "मा त्वा रुद्र चुक्रुधामा नमोभिः" इति । सौम्यः "सोमः पवते जनिता मतीनाम्" इति च । "अर्यम्णाम्" इत्येषु मन्त्रः ऋग्वेदाद्गमयितव्यः ॥ ११।२५१ ॥

	अब्दार्धम् इन्द्रम् इत्येतदेनस्वी सप्तकं जपेत् ।
	अप्रशस्तं तु कृत्वाप्सु मासम् आसीत भैक्षभुक् ॥ ११।२५२ ॥

अब्दार्धं षण्मासात् "इन्द्रम् इद्गाथिन्दो बृहद्" इत्येतत् सप्तकं जपेदविसेषात् सर्वस्मिन्न् एनसि । अप्रशस्तं तु कृत्वाप्सु मैथुनं मासं न्भैक्षाहारस्तिष्ठेत् ॥ ११।२५२ ॥

	मन्त्रैः शाकलहोमीयैरब्दं हुत्वा घृतं द्विजः ।
	सुगुर्वप्यपहन्त्येनो जप्त्वा वा इम इत्यृचम् ॥ ११।२५३ ॥

"देवकृतस्यैनसः" इत्येवमादयो ऽष्टौ मन्त्राः शाकलहोमीयाः । एतैर् घृतम् अब्दं हुत्वा सुगुवप्यपहन्त्येनः सर्वमहापातकान्यपीत्यर्थः । जप्त्वा वा "इमा रुद्राय तवसे कपर्दिने क्षयद्वीराय" इत्येतन् मन्त्रं संवत्सरम् एव । एतां जपकर्म पूर्वेण शाकलमन्त्रहोमेन प्रायस्चित्तम् । अन्ये तु "जप्त्वा वा मन इत्यृचम्" [इति पठन्ति]: सा तु शिष्टेभ्य आगमयितव्या । "मनो न्वाहुवामहे" इत्येषा ॥ ११।२५३ ॥

	महापातकसंयुक्तो ऽनुगच्छेद्गाः समाहितः ।
	अब्ब्यस्याब्दं पावमानीर्भैक्षाहारो विशुध्यति ॥ ११।२५४ ॥

पावमान्यः "उपास्मै गायता नर" इत्यारभ्य यावत् "यः पावमानीरध्येति" इत्येषा ऋक् । गवां च सेवनं गोघातप्रायश्चित्तम् उक्तम् । इहापि तच्छेषं द्रष्टव्यम् ॥ ११।२५४ ॥

	अरण्ये वा त्रिरभ्यस्य प्रयतो वेदसंहिताम् ।
	मुच्यते पातकैस्सर्वैः पराकैः शोधितस्त्रिभिः ॥ ११।२५५ ॥

अविशेषवचनाद्यां कांचिद्वेदसंहिताम् इति ॥ ११।२५५ ॥

	त्र्यहं तूपवसेद्युक्तस्त्रिरह्नो ऽभ्युपयन्न् अपः ।
	मुच्यते पातकैः सर्वैस्त्रिर्जपित्वाघमर्षणम् ॥ ११।२५६ ॥

अल्पत्वाच्चास्य प्रायश्चित्तस्याश्रद्दधानानां प्रवृत्त्यर्थम् इदम् आह ।

	यथाश्वमेधः क्रतुराट् सर्वपापापनोदनः ।
	तथाघमर्षणं सूक्तं सर्वपापापनोदनम् ॥ ११।२५७ ॥
	हत्वा लोकान् अपीमांस्त्रीन् अश्नन्न् अपि यतस्ततः ।
	ऋग्वेदं धारयन् विप्रो नैनः प्राप्नोति किंचन ॥ ११।२५८ ॥

ऋग्वेदग्रहणम् इतरवेदप्रदर्शनार्थम् अपि स्यात् । तथा च दर्शयति ॥ ११।२५७–२५८ ॥

	ऋक्संहितां त्रिरभ्यस्य यजुषां वा समाहितः ।
	साम्नां वा सरहस्यानां सर्वपापैः प्रमुच्यते ॥ ११।२५९ ॥

अस्येयं स्तुतिः प्रवृत्त्यर्था ॥ ११।२५९ ॥

	यथा महाह्रदं प्राप्य क्षिप्तं लोष्टं विनश्यति ।
	तथा दुश्चरितं सर्वं वेदे त्रिवृति मज्जति ॥ ११।२६० ॥

तच्च वेदस्य त्रिवृत्यर्थम् इदं दर्शयति ॥ ११।२६० ॥

	ऋचो यजूंषि चान्यानि सामानि विविधानि च ।
	एष ज्ञेयस्त्रिवृद्वेदो यो वेदैनं स वेदवित् ॥ ११।२६१ ॥

ऋचः प्रसिद्धाः । यजूंष्याद्यानि संहितागतानि न तु ब्राह्मणमधे ऽधीतानि पदक्रमान्वितानि । "ययोरोजसा स्कभिता रजांसि" इत्येवमादीनि सामानि पुनर्विविधानि ग्रामारण्यार्चिकस्तौभिकानि ॥ ११।२६१ ॥

	आद्यं यत् त्र्यक्षरं ब्रह्म त्रयी यस्मिन् प्रतिष्ठिता ।
	स गुह्यो ऽन्यस्त्रिवृद्वेदो यस्तं वेद स वेदवित् ॥ ११।२६२ ॥

यत् त्र्यक्षरं ब्रह्म वर्णत्रयसमुदाय ओंकारः । यस्तं वेद स वेदवित् । तथा च ब्राह्मणम्, "[तद्] यथा शङ्कुना सर्वाणि पर्णानि" इत्येवमादि । तस्य चोपासना पुरस्तादुक्तेति । तथा च ब्राह्मनम्: "ओम् इत्येतदक्षरम् उद्गीथम् पासीत" इति ॥ ११।२६२ ॥


इति भारुचेः कृतौ मनुशास्त्रविवरण एकादशो ऽध्यायः ॥






द्वादशो ‘ध्यायः

	चातुर्वर्ण्यस्य कृत्स्नो ऽयम् उक्तो धर्मस्त्वयानघ ।
	कर्मणां फलनिर्वृत्तिं शंस नस्तत्त्वतः पराम् ॥ १२।१ ॥

ननु चातुर्वर्णस्य वचनादिहाश्रमधर्मव्युदास इति । न व्युदासः, जातेरविनाशादनपायाच्चाश्रमधर्मा अपि वर्णधर्मा एव । तथा च कृत्वोक्तम्: "भगवान् सर्ववर्णानां यथावदनुपूर्वशः" इत्येवमादि । अस्य प्रतिवचनम् "वर्णधर्मान् निबोधत" इति । कृत्स्नवचनं चात्र प्रायश्चित्ताभिधानापेक्षम् । येनास्मिन् सत्यस्य धर्मशास्त्रस्य समस्तपुरुषार्थसाधकत्वं भवति । वाक्यत्रये चादृष्ट्पुरुषार्थसमाप्तिः । यथा: इदं कर्तव्यम्, इदम् अकर्तव्यम्, मोहादकुसलकर्मनिमित्ते च कदाचित् प्रतिषेधशास्त्रव्यतिक्रमे सतीदं प्रायश्चित्तम् अनुष्टेयम् इति । अत्र दृष्टार्था पुरुषार्थसमाप्तिः, आयुर्वेदवत् । अतो युक्तम् इदम् आह प्रायश्चित्ताभिधानापेक्षं कृत्स्नग्रहणम्, न तु यत् पूर्वम् उक्तम् "एष वो ऽभिहितो धर्मो ब्राह्मणस्य चतुर्विधः" इत्येवमादि । "कर्मणां फलनिर्वृत्तिम्" इति चैतत् प्रायश्चित्ते ऽननुष्ठिते इयम् इति प्रकरणसामर्थ्यात् अकुशलधर्मापेक्षं प्रधानतो विज्ञेयम् । एवं च सतीदं महतो ऽनर्थलक्षणस्याधर्मविपाकस्य नरकादिस्थानेषु यातनाप्रदर्शनं प्रायश्चित्तानुष्ठानशेषतया कल्पिष्यते । लघूपायसाध्यत्वाद्धर्मक्षयस्य प्रायश्चित्तोपदेशः पुरुषार्थकारी संपद्यते । एवं च तदुपन्यासपर एवायं श्लोको वेदितव्यः ॥ १२।१ ॥

	स तान् उवाच धर्मात्मा महर्षीन् मानवो भृगुः ।
	अस्य सर्वस्य शृणुत कर्मयोगस्य निर्णयम् ॥ १२।२ ॥

प्रतिज्ञाश्लोकः । कर्मशब्दश्च साधारणो ऽपि सन्न् अयम् अधर्मार्थप्रधानः प्रकरणाद्विज्ञेयः । तथा चोक्तं पुरस्तादिति ॥ १२।२ ॥

	शुभाशुभफलं कर्म मनोवाग्देहसंभवम् ।
	कर्मजा गतयो नॄणाम् उत्तमाधममध्यमाः ॥ १२।३ ॥

मनोवाग्देहकारणं च संकल्पोक्तिक्रियारूपं कर्मद्विप्रकारं कुशलाकुशलतया भिन्नानां गतीनां निमित्तम् । एवं च सति शुभग्रहणादत्र धर्मनिर्देशो ऽपि प्रायश्चित्तप्रकरणशेष एव प्रणाडिकया विज्ञेयः ॥ १२।३ ॥

	तस्येह त्रिविधस्यापि त्र्यधिष्ठानस्य देहिनः ।
	दशलक्षणयुक्तस्य मनो विद्यात् प्रवर्तकम् ॥ १२।४ ॥

त्रिविधस्योत्तममध्यमजघन्यस्य, त्र्यधिष्ठानस्य कायवाङ्मनोनिमित्तस्य, मनः प्रवर्तकम् । येन नासंकल्पितं मनसा पुरुषः शक्नोति वक्तुं कर्तुं वा ॥ १२।४ ॥

	परद्रव्येष्वभिध्यानं मनसानिष्टचिन्तनम् ।
	वितथाभिनिवेशश्च त्रिविधं कर्म मानसम् ॥ १२।५ ॥

परद्रव्यापहारबुद्धिः । अन्यस्त्वाह: ममाप्येतत् स्यादित्येतत् परद्रव्याभिध्यानम् । तच्चैतत् परिपेलवन् । मनसानिष्टं नाम प्राणिनां जिघांसा । वितथाभिनिवेशो धर्माध्यस्तित्वादिषु । तथा च व्यासः:
	अनभिध्या परस्वेषु सर्वसत्त्वेषु सौहृदम् ।
	कर्मणां फलम् अस्तीति त्रिविधं कर्म संस्मरेत् ॥ इति ॥ १२।५ ॥

	पारुष्यम् अनृतं चैव पैशुन्यं चापि सर्वसः ।
	असंबन्धप्रलापश्च वाङ्मयं स्याच्चतुर्विधम् ॥ १२।६ ॥

सत्यानृतविपरीतोद्देशादि तथाख्यः । एतद्विपरीतास्तु शुभाः प्रियं सत्यं हितं स्वाध्यायश्चेति ॥ १२।६ ॥

	अदत्तानाम् उपादानं हिंसा चैवाविधानतः ।
	परदारोपसेवा च शारीरं त्रिविधं स्मृतम् ॥ १२।७ ॥

अयम् अधर्मः यो धर्माख्यतो (?) विपरीत्[ओ दत्ता]दानं परित्राणम् इन्द्रियसंयमश्चेति । इयं मनोगाग्देहसाधना दशविधा प्रवृत्तिः । कुशलाकुशलविभागेन तु विंशतिप्रकारः । तथा चोभयथा प्रदर्शितेति ॥ १२।७ ॥

	मानसं मनसैवायम् उपभुङ्क्ते शुभाशुभम् ।
	वाचा वाचा कृतं कर्म कायेनैव च कायिकम् ॥ १२।८ ॥

परस्य मनस्तापजनको मानसम् एव कुःखं प्राप्नोति । एवं वागपचारे मौक्यगद्गदादिनिमित्तं दुःखम् । काये ऽपि चैषैव योजना । साधनानुरूप्येणैवम् अनिष्टफलप्रदर्शनं तन्निवृत्त्यर्थम् उत्तरार्थं वा ॥ १२।८ ॥

	शरीरजैः कर्मदोषैर्याति स्थावरतां नरः ।
	वाचिकैः पक्षिमृगतां मानसैरन्त्यजातिताम् ॥ १२।९ ॥

शास्त्रन्यायविरोधे नेदं हेतुफलसंबन्धप्रदर्शनम्, किं तर्हि त्रिसाधनस्याधर्मस्यानन्तरश्लोकोक्तस्य गुरुलघुत्वप्रदर्शनम् । विसेषतो गुरोरधर्मस्य परिहारार्थण्ं ज्ञेयम् । प्रायस्चित्तशेषं वा प्रकरणात् । मृगग्रहणं च सर्वतिर्यग्जातिप्रदर्शनार्थम् ॥ १२।९ ॥

	वाग्दण्डो ऽथ मनोदण्डः कायदण्डश्च ते त्रयः ।
	यस्यैते नियता बुद्धौ त्रिदण्डीति स उच्यते ॥ १२।१० ॥

त्र्यधिष्ठाना एव दण्डास्त्रयः ॥ १२।१० ॥

	त्रिदण्डम् एतं निक्षिप्य सर्वभूतेषु मानवः ।
	कामक्रोधौ च संयम्य ततः सिद्धिं निगच्छति ॥ १२।११ ॥

त्रिदण्डम् एतं निक्षिप्य स्वात्मन्युपसंहृत्य सर्वभूतेष्ववस्थितम् उपघातहेतुत्वेन मानवः सिद्धिं निगच्छतीति विवक्षितम् इति । इदं त्रिदण्डोपसंहरस्य करणं दर्सयति । कामक्रोधसंयमपूर्वकस्त्रिदण्ड्ōपसंहारः क्र्तो भवति । तदुपसंहाराच्च ततो ऽनन्तरं सिद्धिं निगच्छतीत्ययम् अस्य फलनिर्देसः । मानवग्रहणाच्च पुरुषधर्मत्वं त्रिदण्डोपसंहारस्य दर्शयति । इदानीं कामक्रोधसंयमेन यस्य त्रिदण्डोपसंहारात् सिद्धिः, तं सर्वधर्माधिकारपुरुषं प्रदर्शयितुकाम इदम् आह ॥ १२।११ ॥

	यो ऽस्यात्मनः कारयिता तं क्षेत्रज्ञं प्रचक्षते ।
	यः करोति तु कर्माणि स भूतात्मोच्यते बुधैः ॥ १२।१२ ॥

अस्य शरीरस्य क्रियायां प्रवर्तयिता क्षेत्रज्ञः । शरीरे चात्मशब्दो गौणः, आत्मार्थत्वात् । शिरह्पाण्यादिलक्षणस्तु भूतसंघातो ऽन्नरसमयः शरीराख्यः कर्ता भूतात्मा स उच्यते, भूतकार्यत्वात् ॥ १२।१२ ॥

	जीवसंज्ञो ऽन्तरात्मान्यः सहजः सर्वदेहिनाम् ।
	येन वेदयते सर्वं सुखं दुःखं च जन्मसु ॥ १२।१३ ॥

येनेति तृतीयया कारणोपदेशात् मन इदं विज्ञेयम् अन्तःकरणत्वात् । जीवशब्देनेति । आत्मग्रहणं चामोक्षप्राप्तेरा प्रलयाच्च तदवियोगो यस्मात् । एवं च तस्य कारणनिर्देशो येन वेदयते क्षेत्रज्ञः सुखदुःखम् इति । बुद्धिरित्यपरे । श्रोत्रादिप्राणादिसमूहो लिङ्गाख्य इत्यन्ये । अन्तःकरणपक्षे च क्षेत्रज्ञस्योपलब्धौ कारणम् इदं निर्दिश्यत इत्यविप्रतिपत्तिः ॥ १२।१३ ॥

	तावुभौ भूतसंपृक्तौ महान् क्षेत्रज्ञ एव च ।
	उच्चावचेषु भूतेषु स्थितं तं व्याप्य तिष्ठतः ॥ १२।१४ ॥

महच्छब्देन तदेवान्तःकरणं गृह्यते लिङ्गादिशब्दपर्यायः । क्षेत्रज्ञस्तु कामाधिकारपुरुषः सुखदुःखोपभोक्ता । उच्चावचेषु भूतेष्वौत्तराधर्येण व्यवस्थितेष्वित्यर्थः । बहुलपर्यायो वायम् उच्चावचसब्दः । बहुष्वित्यर्थः, स्थितं तं परमात्मानं चेतनाचेतनव्यतिरिक्तम् उपरिष्टाद्वक्ष्यमाणम् । व्याप्य तिष्ठतः संश्रय इत्यर्थः । तथा च व्यासः:
	[द्वाविमौ पुरुषौ लोके क्षरश्चाक्षर एव च ।
	क्षरः सर्वाणि भूतानि कूटस्थो ऽक्षर उच्यते ॥
	उत्तमः पुरुषस्त्वन्यः परमात्मेत्युदाहृतः ।
	यो लोकत्रयम् आविश्य बिभर्त्यव्यय ईश्वरः ॥ इति ॥ १२।१४ ॥

	असङ्ख्या मूर्तयस्तस्य निष्पतन्ति शरीरतः ।
	उच्चावचानि भूतानि सततं चेष्टयन्ति याः] ॥ १२।१५ ॥

उच्चावचानि भूतानि सततं [याः असङ्ख्या मूर्तीश्चेष्टयन्ति ताः] तस्य परमात्मनो निष्पतन्ति शरीरतः प्रधानादित्युक्तम् । मूर्तयः कार्यकारणानि क्षेत्रज्ञस्य भोगसाधनानि । औपनिषदास्तु परमात्मानम् एव शरीरशब्देनाहुः ॥ १२।१५ ॥

	पञ्चभ्य एव मात्राभ्यः प्रेत्य दुष्कृतीनाम् नृणाम् ।
	शरीरं यातनार्थीयम् अन्यदुत्पद्यते ध्रुवम् ॥ १२।१६ ॥

पञ्चभ्यो भूतमात्राभ्यः स्थूलं यातनाक्षमं नरकादिष्वन्यच्छरीरम् उपपद्यते । कुतो ऽन्यत् । सूक्ष्माल् लिङ्गात् ॥ १२।१६ ॥

	तेनानुभूय ता यामीः सरीरेण तु यातनाः ।
	तास्वेव भूतमात्रासु प्रलीयन्ते विभागशः ॥ १२।१७ ॥
	सो ऽनुभूयासुखोदर्कान् दोषान् विषयसङ्गजान् ।
	व्यपेतकल्मषो ऽभ्येति तावेवोभौ महौजसौ ॥ १२।१८ ॥

महत् परमात्मानौ ॥ १२।१७–१८ ॥

	तौ धर्मं पस्यतस्तस्य पापं चातन्द्रितौ सह ।
	याभ्यां प्राप्नोति संपृक्तः प्रेत्येह च शुभाशुभम् ॥ १२।१९ ॥

तौ च तत्कृतां धर्मगतिं दृष्ट्वा ॥ १२।१९ ॥

	यद्याचरति धर्मं स प्रायशो ऽधर्मम् अल्पशः ।
	तैरेव चावृतो भूतैः स्वर्गे सुखम् उपाश्नुते ॥ १२।२० ॥
	यदि तु प्रायशो ऽधर्मं सेवते धर्मम् अल्पशः ।
	तैर्भूतैः स परित्यक्तो यामीः प्राप्नोति यातनाः ॥ १२।२१ ॥

अधर्मभूयस्त्वात् ।

	यामीस्ता यातनाः प्राप्य स जीवो वीतकल्मषः ।
	तान्येव पञ्चभूतानि पुनरभ्येति भागशः ॥ १२।२२ ॥

पुनरस्य कर्मजस्य शरीरस्य प्रतिपत्त्यर्थं ता एव पञ्चभूतमात्रा अब्येति । येन न ताभिर्विना पुरुषस्योपभोगः संभवति ॥ १२।२२ ॥

	एतां दृष्ट्वास्य जीवस्य गतिं स्वेनैव चेतसा ।

शास्त्रसंस्कृतेनेत्यर्थः ।

	धर्मतो ऽधर्मतश्चैव धर्मे दद्यात् सदा मनः ॥ १२।२३ ॥

एतच्च प्रकरणं प्रायश्चित्त[शेषतय्]आ विज्ञेयम् । अथ वा कृत्स्नशास्त्रशेषतयैव विज्ञेयम् । यस्मादत्रेष्टानिष्टफलप्रदर्शनम् अधर्मपरिहाराय धर्मस्वीकरणाय चार्थात् संभवति ॥ १२।२३ ॥

	सत्त्वं रजस्तमश्चैव त्रीन् विद्यादात्मनो गुणान् ।
	यैर्व्याप्येमान् स्थितो भावान् महान् सर्वान् अशेषतः ॥ १२।२४ ॥

सत्त्वादीनाम् आत्मगुणत्वं वक्ष्यति । सत्त्वं ज्ञानं तमो ऽज्ञानम् इत्येवमादि । ज्ञानादयश्च पुरुषधर्मा यतः सत्त्वादीनाम् आत्मगुणत्वम् उच्यते, अधिकृतधर्माधर्मापेक्षया । अपरे त्वाहुः — सत्त्वादीनाम् अनात्मगुणानाम् अपि तदर्थत्वादात्मगुणम् इदम् उच्यते, प्रधानं चेहात्मशब्देनोच्यते ॥ १२।२४ ॥

	यो यदैषां गुणो देहे साकल्येनातिरिच्यते ।
	स तदा तद्गुणप्रायं तं करोति शरीरिणम् ॥ १२।२५ ॥

पूर्वकर्मास्रयवशात् कस्यचित् कदाचिदत्रातिरेको भवति ॥ १२।२५ ॥

	सत्त्वं ज्ञानं तमो ऽज्ञानं रागद्वेषौ रजः स्मृतम् ।
	एतद्व्याप्तिमदेतेषां सर्वभूताश्रितं वपुः ॥ १२।२६ ॥

सत्त्वादीनाम् इदं लक्षणं सर्वप्राणिषु ॥ १२।२६ ॥

	तत्र यत् प्रीतिसंयुक्तं किंचिदात्मनि लक्षयेत् ।
	प्रशान्तम् इव शुद्धाभं सत्त्वं तदुपधारयेत् ॥ १२।२७ ॥

कर्मप्रवृत्त्येयं समासतः सत्त्ववृत्तिरात्मसंवेद्योच्यते ॥ १२।२७ ॥

	यत् तु दुःखसमायुक्तम् अप्रीतिकरम् आत्मनः ।
	तद्रजो ऽप्रतिघं विद्यात् सततं हारि देहिनाम् ॥ १२।२८ ॥

अत्रापि पूर्ववदर्थसमायोजना ॥ १२।२८ ॥

	यत् तु स्यान् मोहसंयुक्तम् अव्यक्तं विषयात्मकम् ।
	अप्रतर्क्यम् अविज्ञेयं तमस्तदुपधारयेत् ॥ १२।२९ ॥

तमोवृत्तिरपि पूर्ववद्विज्ञेया ॥ १२।२९ ॥

	त्रयाणाम् अपि चैतेषां गुणानां यः फलोदयः ।
	अग्र्यो मध्यो जघन्यश्च तं प्रवक्ष्याम्यशेषतः ॥ १२।३० ॥

प्रतिज्ञाश्लोकः ॥ १२।३० ॥

	वेदाभ्यासस्तपो ज्ञानं शौचम् इन्द्रियनिग्रहः ।
	धर्मक्रियात्मचिन्ता च सात्त्विकं गुणलक्षणम् ॥ १२।३१ ॥
	आरम्भरुचिताधैर्यम् असत्कार्यपरिग्रहः ।
	विषयोपसेवा चाजस्रं राजसम् गुणलक्षणम् ॥ १२ ३२ ॥
	लोभः स्वप्नो ऽधृतिः क्रौर्यं नास्तिक्यं भिन्नवृत्तिता ।
	याचिष्णुता प्रमादश्च तामसं गुणलक्षणम् ॥ १२।३३ ॥

सत्त्वादीनां त्रिभिः श्लोकैः फलोदयो ऽयम् उच्यते ॥ १२।३१–३३ ॥

	त्रयाणाम् अपि चैतेषांगुणानां त्रिषु तिष्ठताम् ।
	इदं सामासिकं ज्ञेयं क्रमशो गुणलक्षणम् ॥ १२।३४ ॥
	यत् कर्म कृत्वा कुर्वंश्च करिष्यंश्चैव लज्जति ।
	तज् ज्ञेयं विदुषा सर्वं तामसं गुणलक्षणम् ॥ १२।३५ ॥
	येनास्मिन् कर्मणा लोके ख्यातिम् इच्छति पुष्कलाम् ।
	न च शोचत्यसंपत्तौ तद्विज्ञेयं तु राजसम् ॥ १२।३६ ॥
	यत् सर्वेणेच्छति ज्ञातुं यन् न लज्जति चाचरन् ।
	येन तुष्यति चात्मास्य तत् सत्त्वगुणलक्षणम् ॥ १२।३७ ॥

चतुर्भिः श्लोकैरर्थनिर्मलत्वायायं गुणलक्षणः पूर्व[श्लोकार्थः पुनर्] उच्यते । तल्लक्षणम् एवेदं चापरम् अनेन प्रकारेणान्यथोच्यते ॥ १२।३४–३७ ॥

	तमसो लक्षणं कामो रजसस्त्वर्थ उच्यते ।
	सत्त्वस्य लक्षणं धर्मः श्रैष्ठ्यम् एषाम् यथाक्रमम् ॥ १२।३८ ॥

गुणाना[म् एव] ।

	येन यांस्तु गुणेनैषां संसारान् प्रतिपद्यते ।
	तान् समासेन वक्ष्यामि सर्वस्यास्य यथाक्रमम् ॥ १२।३९ ॥

उपक्षेपो वक्ष्यमाणस्यायम् । सो ऽयम् उच्यते ॥ १२।३९ ॥

	देवत्वं सात्त्विका यान्ति मनुष्यत्वं तु राजसाः ।
	तिर्यक्त्वं तामसा नित्यम् इत्येषा त्रिविधा गतिः ॥ १२।४० ॥

समासनिर्देशो गतेर्गुणनिमित्तायाः ॥ १२।४० ॥

	त्रिविधा त्रिविधैषा तु विज्ञेया गौणिकी गतिः ।
	अधमा मध्यमाग्र्या च कर्मविद्याविशेषतः ॥ १२।४१ ॥

त्रिविधा सती पुनः कर्मविद्याभियोगात् त्रिधा भिद्यते । एतास्वपि नवसु वृत्तिषु कर्मविद्ययोगादेव वृत्तय आनन्त्येन कल्प्यन्ते ॥ १२।४१ ॥

	स्थावरः कृमिकीताश्च मत्स्याः सर्पाः सरीसृपाः ।
	पशवश्च मृगाश्चैव जघन्या तामसी गतिः ॥ १२।४२ ॥
	हस्तिनश्च तुरङ्गाश्च शूद्रा म्लेच्छाश्च गर्हिताः ।
	संहा व्याघ्रा वराहाश्च मध्य्मा तामसी गतिः ॥ १२।४३ ॥
	चारणाश्च सुपर्णाश्च पुरुषाश्चैव दांभिकाः ।
	रक्षांसि च पिशाचाश्च तामसीषूत्तमा गतिः ॥ १२।४४ ॥
	झल्ला मल्ला नटाश्चैव पुरुषाश्च कुवृत्तयः ।
	द्यूतपानप्रसक्ताश्च प्रथमा राजसी गतिः ॥ १२।४५ ॥
	राजानः क्षत्रियाश्चैव राज्ञां चैव पुरोहिताः ।
	वादयुद्धप्रधानाश्च मध्यमा राजसी गतिः ॥ १२।४६ ॥
	गन्धर्वा गुह्यका यक्षा विबुधानुचराश्च ये ।
	तथैवाप्सरसः सर्वा राजसीषूत्तमा गतिः ॥ १२।४७ ॥
	तापसा यतयो विप्रा ये च वैमानिका गणाः ।
	नक्षत्राणि च दैत्याश्च प्रथमा सात्त्विकी गतिः ॥ १२।४८ ॥
	यज्वान ऋषयो देवा वेदा ज्योतींषि वत्सराः ।
	पितरश्चैव साध्याश्च द्वितीया सात्त्विकी गतिः ॥ १२।४९ ॥
	ब्रह्मा विश्वसृजो धर्मो महान् अव्यक्तम् एव च ।
	उत्तमां सात्त्विकीम् एतां गतिम् आहुर्मनीषिणः ॥ १२।५० ॥

एकैकस्य गुणस्य त्रिविधा गतिर्नवभिः श्लोकैः कीर्तितः ॥ १२।४२–५० ॥

	एष सर्वः समुद्दिष्टस्त्रिप्रकारस्य कर्मणः ।
	त्रिविधस्त्रिविधः कृत्स्नः संसारः सार्वभौतिकः ॥ १२।५१ ॥

ये ऽप्यत्र न कीर्तितास्ते ऽप्युक्तसादृश्यास्त्रैविध्यान्तर्भूता एव वेदितव्याः, इत्युपसंहारश्लोको ऽयम् ॥ १२।५१ ॥

	इन्द्रियाणां प्रसङ्गेन धर्मस्यासेवनेन च ।
	पापास्संयान्ति संसारान् अविद्वांसो नराधमाः ॥ १२।५२ ॥

इन्द्रियप्रसङ्गः प्रतिषिद्धसेवनं धर्मस्यासेवनं शिष्टाकरणम् । प्रतिषिद्धसेवनाच्छिष्टाकरणाच्चाकृतप्रायश्चित्ताः सन्तः पापाः संयान्ति संसारान् । कुतः पुनर्हेतोः, येनाविद्वांसस्ते, प्रायश्चित्तस्याकरणात् प्रतिव्यतिक्रमम् । अत एव च नराधमा इत्युक्तम् । तत्र प्रतिषिद्धसेविनां तावदकृतप्रायश्चित्तानां कर्मविपाकप्रदर्शनार्थम् इदम् आरभ्यते प्रकरणं प्रायश्चित्तानुष्ठानशेषतया ॥ १२।५२ ॥

	यां यां योनिं तु जीवो ऽयं येन येनेह कर्मणा ।
	क्रमशो याति लोके ऽस्मिंस्तत् तत् सर्वं निबोधत ॥ १२।५३ ॥
	बहून् वर्षगणान् घोरान् नरकान् प्राप्य तत्क्षयात् ।
	संसारान् प्रतिपद्यन्ते महापातकिनस्त्विमान् ॥ १२।५४ ॥
	श्वसूकरखरोष्टानां गोऽजाविमृगपक्षिणाम् ।
	चण्डालपुल्कसानां च ब्रह्महा योनिम् ऋच्छति ॥ १२।५५ ॥
	कृमिकीटपतङ्गानां विण्भुजां चैव पक्षिणां ।
	हिंस्राणां चैव सत्त्वानां सुरापो ब्राह्मणो ऽसकृत् ॥ १२।५६ ॥
	लूताहिसरटानां च तिरश्चां चाम्बुचारिणाम् ।
	हिंस्राणां च पिशाचानां स्तेनो विप्रः सहस्रशः १२।५७ ॥
	तृणगुल्मलतानां च क्रव्यादां दंष्ट्रिणाम् अपि ।
	क्रूरकर्मकृतां चैव शतशो गुरुतल्पगः ॥ १२।५८ ॥
	हिंस्रा भवन्ति क्रव्यादाः कृमयो ऽभक्ष्यभ्क्षिणः ।
	अन्त्यस्त्रीसेविनः प्रेताः स्तेनास्त्वन्योन्यघातिनः ॥ १२।५९ ॥
	संयोगं पतितैर्गत्वा परस्यैव च योषितम् ।
	अपहृत्य च विप्रस्वं भवन्ति ब्रह्मराक्षसाः ॥ १२।६० ॥
	मणिमुक्ताप्रवालानि हृत्वा लोभेन मानवः ।
	विविधानि च रत्नानि जायते हेमकर्तृषु ॥ १२।६१ ॥
	धान्यं हृत्वा भवत्याखुः कांस्यं हंसो जलं प्लवः ।
	मधु दंशः पयः काको रसं स्वा नकुलो घृतम् ॥ १२।६२ ॥
	मांसं गृध्रो वपां मद्गुस्तैलं वै तैलपायिकः ।
	चीरीवाकस्तु लवणं बलाका शकुनिर्दधि ॥ १२।६३ ॥
	कौसेयं तित्तिरीर्हृत्वा क्षौमं हृत्वा तु दर्दुरः ।
	कार्पासं तान्तवं क्रौञ्चो गोधा गां वाग्गुदो गुडम् (?) ॥ १२ ६४ ॥
	छुच्छुन्दरिः शुभान् गन्धान् पत्रशाकं तु बर्हिणः ।
	श्वावित् कृतान्नं विविधम् अकृतान्नं तु शल्यकः ॥ १२।६५ ॥
	बको भवति हृत्वाग्निं गृहकारी ह्युपस्करम् ।
	रक्तानि हृत्वा वासांसि जायते जीवजीवकः ॥ १२।६६ ॥
	वृको मृगेभं व्याघ्रो ऽश्वं फलमूलं तु मर्कतः ।
	स्त्रीम् ऋक्षः स्तोकको वारि यानान्युष्ट्रः पशून् अजः ॥ १२।६७ ॥

स्तोकको वारि पेयं जलं प्लव इत्यत्र सेकर्थम् ॥ १२।५३–६७ ॥

	यद्वा तद्वा परद्रव्यम् अपहृत्य बलान् नरः ।
	अवश्यं याति तिर्यक्त्वं जग्ध्वा चैवाहुतं हविः ॥ १२।६८ ॥
	स्त्रियो ऽप्येतेन कल्पेन चोरत्वं याः प्रकुर्वते ।
	एतेषाम् एव जन्तूनां भार्यात्वम् उपयान्ति ताः ॥ १२।६९ ॥
	स्वेभ्यः स्वेभ्यस्तु कर्मभ्यश्च्युता वर्णा ह्यनापति ।
	पापान् संसृत्य संसारान् प्रेष्यतां यान्ति दस्युषु ॥ १२ ७० ॥

"इन्द्रियाणां प्रसङ्गेन धर्मस्यासेवनेन च" इत्येतस्माच्छ्लोकात् प्रभृति प्रतिषिद्धसेविनाम् अकृतप्रायश्चित्तानाम् अनर्थलक्षणः कर्मफलविपाक उक्तः । इदानीं शिष्टस्याक्रियायां स्वकर्मच्युतानाम् अनर्थलक्षणः कर्मविपाकः प्रदर्शयितव्य इति । यत इदम् आरभ्यते ॥ १२।६८–७० ॥

	वान्ताश्युल्कामुखः प्रेतो विप्रो धर्मात् स्वकाच्च्युतः ।
	अमेध्यकुणपाशी च क्षत्रियः कूटपूतनः ॥ १२।७१ ॥
	मैत्राक्षिज्योतिकः प्रेतो वैश्यो भवति पूयभुक् ।
	चैलांशकश्च भवति शूद्रो धर्मात् स्वकाच्च्युतः ॥ १२।७२ ॥

चैलांशको शिङ्गुरुकः । यत एतदेवं अतश् "चरितव्यम् अतो नित्यं प्रायश्चित्तं विशुद्धये" इत्युक्तम्, मा भूदकृतप्रायश्चित्तस्येयान् कर्मफलविपाको बहुकालो ऽनिष्ट इति । "बहून् वर्षगणान् घोरान् नरकान् प्राप्य तत्क्षयात्" इति । चैतदनुवर्तते । निन्दितकर्माभ्यासफलम् इदानीं पुनः स्पृशति ॥ १२।७१–७२ ॥

	यथा यथा निषेवन्ते विषयान् विषयात्मकाः ।
	तथा तथा कुशलता तेषां तेषूपजायते ॥ १२।७३ ॥
	ते ऽभ्यासात् कर्मणां तेषां पापानां अल्पबुद्धयः ।
	संप्राप्नुवन्ति दुःखानि तासु तास्विह योनिषु ॥ १२।७४ ॥

निन्दितकर्माभ्यासादकृतप्रायश्चित्ता एतदीदृशम् अनिष्टं प्राप्नुवन्ति ॥ १२।७३–७४ ॥

	तामिस्रादिषु चोग्रेषु नरकेषु विवर्तनम् ।
	असिपत्रवनादीनि बन्धनच्छेदनानि च ॥ १२।७५ ॥
	विविधाश्चैव संपीडाः काकोलूकैश्च भक्षणम् ।
	करंभवालुकातापान् कुम्भीपाकांश्च दुःसहान् ॥ १२।७६ ॥
	संभवांश्च वियोनीषु दुःखप्रायासु नित्यशः ।
	शीतातपाभिघातांश्च विविधानि भयानि च ॥ १२।७७ ॥
	असकृद्गर्भवासेषु वासं जन्म च दारुणम् ।
	बन्धनानि च कष्टानि परप्रेष्यत्वम् एव च ॥ १२।७८ ॥
	बन्धुप्रियवियोगांश्च संवासं चैव दुर्जनैः ।
	द्रव्यार्जनविनाशं च मित्रामित्रस्य चार्जनम् ॥ १२।७९ ॥
	जरां चैवाप्रतीकारां व्याधिभिश्चोपपीडनम् ।
	क्लेशांश्च विविधांस्तांस्तान् मृत्युम् एव च दुर्जयम् ॥ १२।८० ॥
	यादृशेन तु भावेन यद्यत् कर्म निषेवते ।
	तादृशेन शरीरेण तत् तत् फलम् उपाश्नुते ॥ १२।८१ ॥

सप्तभिः श्लोकैरनिष्टफलं दर्शयति । सात्त्विकेन राजसेन तामसेन वा भावेन यद्यत् कर्म निषेवते, सात्त्विकं राजसं तामसं वा तेन तेन शरीरेण तत् सदृशेनेत्यर्थः । सत्त्वबहुलेन रजो बहुलेन तमोबहुलेन वा तत् तत् फलम् उपाश्नुते, सात्त्विकं राजसं तामसं वाश्नुते । यतश्चैतदेवं रजस्तमो बहुलात् कर्मणो ऽकुषलसंकल्पहेतोरनिष्टफलप्राप्तिः । अतस्तत्परिवर्जनेन कुशलसंकल्पकर्मणा भवितव्यम् ॥ १२।७५–८१ ॥

	एष सर्वः समुद्दिष्टः कर्मणां वः फलोदयः ।

कुशलाकुशलसंकल्पमूलानां शास्त्रलक्षणानां तद्व्परीतानां चा[न]र्थलक्षणानाम् । अधुना ।

	नैःश्रेयसकरं कर्म विप्रस्येदं निबोधत ॥ १२।८२ ॥

प्रायश्चित्तप्रकरणसामर्थ्याद्वक्ष्यमाणो वेदाभ्यासादिको विधिः निःश्रेयसार्थो ऽपि सन्न् आत्मशुद्धये संपद्यत इति विज्ञेयम् । एवं हि प्रकरणम् अनुगृहीतं भवति । अथ वास्मिञ् छास्त्रे पूर्व आभ्युदयिको विधिरुक्तः, अधुना तु नैःश्रेयसकरं कर्म विप्रस्येदं निबोधत ब्रह्मलोकप्राप्त्यर्थं मोक्षार्थं वा । एवं च सति यथा वेदस्यान्ति उपनिषदो रहस्यब्राह्मणोक्ता निःश्रेयसार्थम्, एवं अस्मिन्न् अपि धर्मशास्त्रान्ते निःश्रेयसार्था इमा उपनिषदो ऽभिविधीयन्ते ॥ १२।८२ ॥

	वेदाभ्यासस्तपो ज्ञानम् इन्द्रियाणां च संयमः ।
	अहिंसा गुरुसेवा च निःश्रेयसकरं परम् ॥ १२।८३ ॥

केचित् त्वत्र पूर्वपादे दानं पठन्ति, अपरे ध्यानम् । तत्र वेदाभ्यासो नाम साङ्गोपाङ्ग[सो]सोपनिषत्कस्य वेदस्य नित्यकर्माविरोधेनाभ्यासो गृह्यते । तपःशब्देन च नित्यकर्माण्यभिधीयन्ते । चान्द्रायणादीनि च । ज्ञानं कर्माङ्गदेवतानिचिन्तन इन्द्रियसंयमो ऽहिंसा गुरुसेवा च यथोक्ताः ॥ १२।८३ ॥

	सर्वेषाम् अपि चैतेषां शुभानाम् इह कर्मणाम् ।
	किंचिच्छ्रेयस्करतरं कर्मोक्तं पुरुषं प्रति ॥ १२।८४ ॥

ज्ञानस्तुत्यर्थो ऽयम् उपन्यासः ॥ १२।८४ ॥

	सर्वेषाम् अपि चैतेषाम् आत्मज्ञानं परं स्मृतम् ।
	तद्ध्यग्र्यं सर्वविद्यानां प्राप्यते ह्यमृतं ततः ॥ १२।८५ ॥

आत्मज्ञानप्रशंसार्थः श्लोकः । अतो [ज्ञायते] पूर्वत्र ज्ञानपाठ एव, न ध्यानपाठः [नापि] दानपाठः । आत्मज्ञानं च क्षेत्रज्ञस्य देहेन्द्रियमनोबुद्ध्यादिभ्यो ऽन्यत्रादिज्ञानम् । तस्मिन् हि सत्यधिकारपुरुष उपलब्धक्षेत्रक्षेत्रज्ञतत्त्वो मध्यस्थो जितेन्द्रियो निर्हृतदोषो विषयैरनभिमन्यमानः श्रुतिनियतम् अधिकारं साकल्येनानुतिष्ठति । यस्मात् अतो युक्तम् अभिहितम्: प्राप्यते ह्यमृतं तत इति । समस्तस्य व्यस्तस्य वा परमात्मनो वेदान्तोपनिषदो विज्ञानम्, कर्माङ्गदेव्[व्त्]आज्ञानं वा । सर्वं चैतदात्मज्ञानग्रहणेन गृह्यते, तस्मात् सामर्थ्यादविरोधाच्च ॥ १२।८५ ॥

	षण्णाम् एषां तु पूर्वेषां कर्मणां प्रेत्य चेह च ।
	श्रेयस्करतरं ज्ञेयं सर्वदा कर्म वैदिकम् ॥ १२।८६ ॥

पूर्वोपदिष्टानां वैदिकानां नित्यानां कर्मणां प्रशंसा । अत्र स्तुतौ कारणं वक्ति ॥ १२।८६ ॥

	वैदिके कर्मयोगे तु सर्वाण्येतान्यसेषतः ।
	अन्तर्भवन्ति क्रमशस्तस्मिंस्तस्मिन् क्रियाविधौ ॥ १२।८७ ॥

वेदाभ्यासस्तावत् कर्मविधावङ्गीभवति शस्त्रस्तोत्रग्रहयाजनादौ । तपश्चोपसद्व्रतादि कर्माङ्गम् । ज्ञानम् उक्तं क्षेत्रज्ञविज्ञानादि । इन्द्रियसंयमः, "न मांसम् अश्नीयान् न मिथुनम् उपेयात्" इत्येवमादि । अहिंसा: "तस्मादेतां रात्रिं प्राणभृतः प्राणं न विच्छिन्द्यात्" इत्येवमादि । गुरुसेवा ऋत्विगनुवृत्तिः । तच्चैतद्वैदिकं कर्म ॥ १२।८७ ॥

	सुखाभ्युदयिकं चैव नैःश्रेयसिकम् एव च ।
	प्रवृत्तं च निवृत्तं च द्विविधं कर्म वैदिकम् ॥ १२।८८ ॥

एतच्च कारणभेदान् कर्मणो द्वैविध्यं येन अतस्तत्कारणादिदम् उच्यते ।

	इह वामुत्र वा काम्यं प्रवृत्तं कर्म कीर्त्यते ।

ज्ञानपूर्वम् अपि संकल्पोपहतम्, किं पुनरज्ञानपूर्वम् ।

	निष्कामं ज्ञानपूर्वं तु निवृत्तम् उपदिश्यते ॥ १२।८९ ॥

अत्र च निवृत्ते कर्मणि ज्ञानोपदेशात् प्रवृत्ते कर्मण्यज्ञानसंकल्पो निमित्तत्वेनार्थाद्गम्यते । इदानीं कारणभिन्नयोः फलभेदं शास्ति सुतरां द्वैविध्यप्रदर्शकम् ॥ १२।८९ ॥

	प्रवृत्तं कर्म संसेव्य देवानां एति सार्ष्टिताम् ।
	निवृत्तं सेवमानस्तु भूतान्यत्येति पञ्च वै ॥ १२।९० ॥

वायुशरीर आकाशशरीरो वा सूक्ष्मो भवति । तथा चोक्तम्: "तद्ब्रह्मपरम् अभ्येति वायुभूतः स्वसूर्तिमान्" ॥ अथ वा मोक्षम् अन्येनोपायेनेमं शास्ति पञ्चभूतात्ययशब्देन । इदानीं ध्यानस्य ज्ञानस्य वा स्तुत्यर्थम् इदम् आरभ्यते ।

	सर्वभूतेषु चात्मानं सर्वभूतानि चात्मनि ।
	समं पश्यन्

समत्वेन परमात्मानं पश्यन्, आत्मवत् सर्वभूतानि पश्यन्न् इत्यर्थः ।

		आत्मयाजी

निवृत्तकर्मावस्थः परमसंयमवान् । अनेन प्रसंख्यानेन । तस्य फलम् आह: एवं युक्तः ।

		स्वाराज्यम् अधिगच्छति ॥ १२।९१ ॥

यथोक्तेन श्रुत्युक्तेनात्मयाजित्वेनापवर्गाय कल्पते । स्वतन्त्रः संसारे भवति न कर्मक्लेशवासगः । एतच्च प्रसंख्यानं रागद्वेषग्रहणार्थवियुक्तम् अपवर्गाय स्यात् । संयमस्तुत्यर्थो वायं श्लोकः । आत्मज्ञानम् तु पूर्वत्र संस्कृतम् एव । उभयार्थो वा संभवादुभयत्र ॥ १२।९१ ॥

	यथोक्तान्यपि कर्माणि परिहाय द्विजोत्तमः ।
	आत्मज्ञाने शमे च स्याद्वेदाभ्यासे च यत्नवान् ॥ १२।९२ ॥

यथोक्तान्यपि कर्माणि परिहायेत्ययम् अर्थवादः, आत्मज्ञानशमवेदाभ्यासस्तुतये । न हि नित्यानां कर्मणां परित्यागो ऽस्त्यात्मेच्छया । शास्त्रतस्तु परित्यागः पाक्षिकः पुरुषमेधादिष्वनुत्यागेन । तदभावपक्ष अनधिकृतपुरुषविषयम् एतत् त्रयम् ॥ १२।९२ ॥

	एतद्धि जन्मसामग्र्यं ब्राह्मणस्य विशेषतः ।

विशेषत इति वचनान् न तथा क्षत्रियवैश्ययोः ।

	प्राप्यैतत् कृतकृत्यो हि द्विजो भवति नान्यथा ॥ १२।९३ ॥

वेदाभ्यासादीनां षण्णां कर्मणां वैदिकानाम् अधिकृतानां स्तुत्युपसंहारश्लोको ऽयम् ॥ १२।९३ ॥

	पितृदेवमनुष्याणां वेदश्चक्षुः सनातनम् ।
	अतर्क्यं चाप्रमेयं च वेदशास्त्रम् इति स्थितिः ॥ १२।९४ ॥

पितृदेवमनुष्याणाम् अस्तित्वप्रसिद्दये कर्माङ्गत्वायाधिकारपुरुषस्य वेदश्चक्षुः । चक्षुरिव, चक्षुः दर्शनार्थत्वात् । येन पितरो वेदविध्युपहृतम् एव भुञ्जते, तेन वेदस्तेषां चक्षुरित्युच्यते । अतर्क्यं चापौरुषेयत्वात् । अप्रमेयं च फलतो वेदशास्त्रम् । यस्मात् अतः ॥ १२।९४ ॥

	या वेदबाह्याः स्मृतयो याश्च काश्च कुदृष्टयः ।
	सर्वास्ता निष्फलाः प्रेत्य तमोनिष्ठा हि ताः स्मृताः ॥ १२।९५ ॥

या वेदबाह्याः स्मृतय आगमा इत्यर्थः । पुरुषदृष्टिप्रभवाः । तदीयेषु शास्त्रेषु याश्च काश्च [कुदृष्टयः] सर्वास्ता निष्फलाः प्रेत्याधिकारविरोधेन तत्कर्मविधानात् । अधिकारमूलो धर्मो यतः, तदभावात् तमोनिष्ठा हि ताः स्मृताः । यतश्च ॥ १२।९५ ॥

	उत्पद्यन्ते च्यवन्ते च यान्यतो ऽन्यानि कानिचित् ।
	तान्यर्वाक् कालिकतया निष्फलान्यनृतानि च ॥ १२।९६ ॥

अतो वेद एव स्वतन्त्रो ऽनुशासने ऽन्यनिरपेक्षो भूत्वा, भूयः प्रमाणशास्त्रानुविधानाच्च । तन्मूलं धर्मशास्त्रम्, न त्वन्यानि तद्विधानि । पुरुषकृतयः कर्तृसमाख्याताः । यतश्चैतदेवम् अतः ॥ १२।९६ ॥

	चातुर्वर्ण्यं तर्यो लोकाश्चत्वारश्चाश्रमाः पृथक् ।
	भूतं भवत् भविष्यच्च सर्वं वेदात् प्रसिध्यति ॥ १२।९७ ॥

चातुर्वर्ण्यं तावद्भूतम् अतिक्रान्तम् । कुतः । अस्माद्वर्तमानाच्चतुर्युगात् । भवद्वर्तमानं चातुर्वर्ण्यम् इति प्रकृतम् । भविष्यच्च तदेव । यदनागतं चतुर्युगे । अथ वा देवचतुर्युगापेक्षयायं कालत्रयनिर्देशः चातुर्वर्ण्यस्य । ब्रह्मणः कल्पापेक्षया वा । वेदादेव प्रसिध्यति, नान्यतः, प्रत्यक्षादनुमानाद्वा, तस्य शास्त्रलक्षणत्वात् । तद्दर्शयति । यथा पशुत्वे समाने गोमहिषाश्वादीनां व्यक्तिसंस्थानविशेओपलब्धेरेव जातिभेदानुमानम् । नैवं पुरुषत्वाविशेषे ब्राह्मणादीनाम् अपि जातिभेदानुमानम् अस्ति, येनानुमानतस्तेषाम् अपि जातिभेदः प्रतीयेत । एवं च सति शास्त्रलक्षणम् एव चातुर्वर्ण्यम् । "वसन्ते ब्राह्मणो ऽग्नीन् आदधीत" इत्येवमादि । तथा चोक्तम्: "सर्ववर्णेषु तुल्यासु" इत्येवमादि । वेदार्थानुवादित्वं चाश्रित्य स्मृतेरिदम् उदाहरणम् । तथा च सति युक्तम् इदं यदवोचच्छास्त्रकारः सर्वं वेदात् प्रसिध्यतीति । अथ वा तदधिकारापेक्षम् इदं वचनं "चातुर्वर्ण्यं । । । वेदात् प्रसिध्यति" इति, एवं च त्रयो लोकाः तत्फलाः कर्मणां गतयः चत्वारश्चाश्रमाः पूर्ववद्व्याकरणीयम् । भूतं भवत् भविष्यच्चेतीदं नपुंसकलिङ्गं चातुर्वर्ण्यनपुंसकलिङ्गापेक्षम् । इतरत्र पुंलिङ्गत्वान् निदर्शनार्थम् इदं विज्ञेयम् ॥ १२।९७ ॥

	शब्दः स्पर्सश्च रूपं च रसो गन्धश्च पञ्चमः ।
	वेदादेव प्रसिध्यन्ति प्रसूतिगुणकर्मतः ॥ १२।९८ ॥

ये हि शब्दादयः स्वर्गादिषु शरीरलक्षणविषयलक्षणाश्चोत्कृष्टाभिप्रेतभोगहेतवः ते वेदादेव प्रसिध्यन्ति, नान्यदर्शनात् बुद्धादिवचनात् । किं साक्षात् । न, किं तर्हि प्रसूतिगुणकर्मतः, प्रसूत्यर्थं गुणकर्म । प्रसूतिगुणकर्मतः प्रसूत्यर्थं प्रकृतानां शब्दादीनाम् । गुणकर्म च पुरुषोपकारकम् । तथा च लोकप्रसिद्धिः: "को गुणो मम तवोपकृतवतः" कः उपकार इत्यर्थः, गुणार्थम् अभिप्रेतपुरुषार्थार्थम् । कर्म धर्माख्यम् । येन धर्म एव पुरुषोपकराय, नाधर्मः तद्विशेषार्थम् इदं गुणकर्मग्रहणम् । एवं च सति न साक्षाद्वेदः शब्दादिहेतुः, किं तर्ह्यग्निहोत्रादिकर्मानुष्ठानद्वारेण धर्माख्यं गुणकर्मशब्दादिप्रसूत्यर्थम् । एवं च न साक्षाद्वेदः शब्दादीनां प्रसूतिनिमित्तम्, किं तर्हि धर्मप्रणादिकया । सैषा वेदस्तुतिरपरेण प्रकारेण सामर्थ्याद्विज्ञेया । अथ वा शब्दादयो वेदादेव प्रसिध्यन्ति, येन प्रसूतिरुत्पत्तिर्गुणकर्मणो धर्मस्य । वेदाद्धर्मः । धर्मादपि शब्दादयः स्वर्गादिषु । अत इदम् उच्यते: धर्मादेव प्रसिध्यन्तीति । अथ वायम् अस्य श्लोकपादस्य चतुर्थस्य तृतीयः पाठः: वेदादेव प्रसिध्यन्ति प्रसूतेर्गुणकर्मणः । कुतः । वेदात् । अर्थस्त्वनन्तरोपदिष्ट एव ॥ १२।९८ ॥

	बिभर्ति सर्वभूतानि वेदशास्त्रं सनातनम् ।
	तस्मादेतत् परं मन्ये यज् जन्तोरस्य साधनम् ॥ १२।९९ ॥

तथा च ब्राह्मणम्: "हविरग्नौ हूयते । सो ऽग्निरादित्यं गमयति । तत् सूर्यो रश्मिभिर्वर्षति । तेनान्नं भवति । अन्नाद्भूतानाम् उत्पत्तिः" स्थित्श्चेति विज्ञायते । इहापि चोक्तम्: "अग्नौ प्रास्ताहुतिः सम्यग् आदित्यम् उपतिष्ठते" (म्ध् ३।६६) इत्येवमादि । तद्मादेतत् परं मन्ये पुरुषार्थकारि यत् येन कारणेन जन्तोरस्य धर्मानुशासनम् । एतस्मात् कारणात् ॥ १२।९९ ॥

	सेनापत्यं च राज्यं च दण्डनेतृत्वम् एव च ।
	सर्वलोकाधिपत्यं च वेदशास्त्रविदर्हति ॥ १२।१०० ॥

यथा कथंचिद्वेदं प्रकरणात् स्तौति । अत्र कारणं वक्ति ॥ १२।१०० ॥

	यथा जातबलो वह्निर्दहत्यार्द्रान् अपि द्रुमान् ।
	तथा दहति वेदज्ञः कर्मजं दोषम् आत्मनः ॥ १२।१०१ ॥

एतस्मात् कारणात्,

	वेदशास्त्रार्थतत्त्वज्ञो यत्र तत्राश्रमे वसन् ।
	इहैव लोके तिष्ठन् स ब्रह्मभूयाय कल्पते ॥ १२।१०२ ॥
	अज्ञेभ्यो ग्रन्थिनः श्रेष्ठा ग्रन्थिभ्यो धारिणो वराः ।
	धारिभ्यो ज्ञानिनः श्रेष्ठा ज्ञानिभ्यो व्यवसायिनः ॥ १२।१०३ ॥

ग्रन्थधारिणो धारिणः । पूर्वपदलोपो ऽत्र विज्ञेयः । यथा सत्यभामा भामा देवदत्तो दत्त इति । धारिभ्यो ज्ञानिनः: प्रयत्न[वि]शेषादधिकतरफलभाजः । ज्ञानिभ्यो ऽध्यवसायिनः कर्मणाम् अनुष्ठातारः । यस्मात् ॥ १२।१०२–१०३ ॥

	तपो विद्या च विप्रस्य निःश्रेयसकरं परम् ।

समुच्चयप्रयोजनम् आचष्टे ।

	तपसा कल्मषं हन्ति विद्ययामृतम् अश्नुते ॥ १२।१०४ ॥

तपसा कल्मषं हन्ति । तपःशब्देन नित्यानि कर्माणि श्रौतस्मार्थान्युच्यन्त इत्युक्तं पुरस्तात् । तेषां नित्यानां कर्मणाम् अनुष्ठानेन कल्मषं हन्ति । तथा चोक्तं प्रायश्चित्तप्रकरणे "वेदाभ्यासो ऽन्वहं शक्त्या महायज्ञक्रिया क्षमा, शोधयन्त्याशु पापानि महापातकजान्यपि" इति । विद्यया परमात्मादिविज्ञानेनेत्युक्तं पुरस्तात् प्रकरणात् । अमृतम् अश्नुते । स एव ज्ञानकर्मणोरविरोधात् समुच्चयः पूर्वोपदिष्ट उपसंह्रियते । अमृतम् अश्नुते मोक्षम् ब्रह्मत्वं वा प्रापोनोतीत्यर्थः ॥ १२।१०४ ॥

	प्रत्यक्षं चानुमानं च शास्त्रं च विविधागमम् ।
	त्रयं सुविदितं कार्यं धर्मशुद्धिम् अभीप्सता ॥ १२।१०५ ॥

अनुमानागमाभ्यां धर्मशुद्धि [न] (?) प्रत्यक्षाद्, यतः तस्योपदेशो ऽनुमानशुद्ध्यर्थः । तत्पूर्वकत्वादनुमानस्यागमशेषत्वम् । अपि च प्रत्यक्षस्य क्वचिदिष्यत एव । यतः एतस्यां कल्पनायाम् उभयशेषत्वाद्युक्तः प्रत्यक्षनिर्देशः । अनुमानस्याप्यागमार्थः । एवं च सति प्रत्यक्षानुमानतत्त्वं तर्कः । शास्त्रं तु विविधागमम् । बहुशाखो वेदः । "एकविंशतिधा बाह्वृच्यम् एकशतम् अध्वर्युशाखाः सहस्रवर्त्मा सामवेदः" । अथ वा शास्त्रं विविधागमम्, बहुशाखं धर्मशास्त्रम् । अविरोधादुभयं वा श्रुतिस्मृत्याख्यम् । अधुनानुमानतत्त्वं विज्ञानप्रयोजनम् आचष्टे ॥ १२।१०५ ॥

	आर्षं धर्मोपदेशं च वेदशास्त्राविरोधिना ।
	यस्तर्केणानुसंधत्ते स धर्मं वेद नेतरः ॥ १२।१०६ ॥

आर्षम् अकृतकत्वात् । धर्मोपदेशः स्मृतिः । तथा चेदम् उच्यते धर्मशास्त्रम् । एतद्द्वयं वेदशास्त्राविरोधिना, वेदग्रहणाच्च स्मृतिग्रहणम् अपि सामर्थ्यादनुक्तम् अप्यत्र विज्ञेयम् । तदपेक्षितत्वाच्छ्रुतेः । अनभिधानं तु छन्दोभङ्गभयात् । एवं च सति वेदस्मृतिशास्त्राविरोधिनेत्येतदुपपन्नम् । प्राधान्याद्वा वेदग्रहणं निदर्शनार्थं स्मृतेरपि । स च तर्को द्विप्रकारो, यतः तं विशिनष्टि वेदशास्त्राविरोधिना । यस्तर्केणानुसंधत्ते सन्दिघ(?)व्याहतपुनरुक्ताशङ्कायाम्, स धर्मं वेद न केवलतार्किकः । तथा चेतिहासः: "कच्चिन् न लोकायतिकान् ब्राह्मणांस्तात सेवसे, अनर्थकुशला ह्येते मूर्खाः पण्डितमानिनः" इति । केवलागमो वा । तथा च व्यासश्लोको भीमसेनवचनानुवादी: 
	श्रोत्रियस्येव ते राजन् मन्दकस्याल्पमेधसः ।
	अनुवाकहता बुद्धिर्नैषा सूक्ष्मार्थदर्शिनी ॥ इति ।
एवं च स्तीदम् एव न्यायानुमाननाम्नः परमार्थतस्तर्कस्य लक्षणया वेदशास्त्राविरोदित्वम् । अतो ऽन्यस्तद्विरोधिन्यायानुमानं तर्काभासः । तथा चोक्तं न्यायाभासोदाहरणम्: "अचिन्त्यस्याप्रमेयस्य" इत्यत्र । न चात्रोपमानादिप्रमाणपर्युदासः । अन्तर्भावाद्यथा संभवं तर्कागमयोरेव । आर्षशब्देन मन्त्रा गृह्यन्ते । तथा च शौनकस्य ग्रन्थ आर्षान् मन्त्रान् दर्शयति: "इदं वासिष्ठम् इदं वैश्वामित्रम् आर्षम्" इति । धर्मोपदेशस्तु ब्राह्मणम् । अन्यत् समानम् । अथ वा पाठान्तरेणार्थो ऽभिधीयते: "आर्षं धर्मोपदेशं तु स्मृतिशास्त्रं स्मृत्यविरोधिना, यस्तर्केणानुसंधत्ते धर्मं वेद नेतरः" इति । अयम् अर्थः स्म्र्तिप्रकरणाद्युक्ततरः । वेदाविरोधिनेत्येतद्वेदग्रहणम् अस्मिन् पक्षे मन्त्रब्राह्मणलिङ्गापेक्षत्वात् । ततः स्वातन्त्र्यपक्षे ऽपि च स्मृतेर्युज्यते । किं पुनर्मन्त्रब्राह्मणलिङ्गप्रभवपक्ष उत्सन्नशाखार्थानुस्मरणे च । तदेवं त्रिष्वपि श्लोकार्थेषु न्यायस्तुतिरियम्, तत्संपरिग्रहार्थत्वात् । न्यायसंपरिग्रहश्चागमशास्त्रव्याख्यानसहयो (?) यथा स्याद्धर्मविशुद्ध्यर्थः । तथा च श्रुतिर्विज्ञायते । "देवा अस्माल् लोकादमुं लोकम् आयन् तान् दृष्ट्वाब्रुवन् कथम् अनार्षा भविष्याम [एभ्यः कर्]म ऋषिं प्रायच्छन् । तस्माद्यद्ब्राह्मणो अनूचानस्तर्कयत्यार्षं एतद्भवति" इति स्रुतेर्युक्तो वेदस्मृतिशास्त्राविरोधिनस्तर्कस्य संपरिग्रहः । तदर्थनिर्मलत्वाय, इदानीं न्यायोपदेशप्रयोजनम् उत्तरप्रकरणाद्दर्शयिष्यन्न् इदम् आह ॥ १२। १०६ ॥

	नैःश्रेयसम् इदं कर्म यथोदितम् अशेषतः ।
	मानवस्यास्य शास्त्रस्य रहस्यम् उपदिश्यते ॥ १२।१०७ ॥

श्रोतॄन् उत्तरप्रकरणार्थश्रवणायाभिमुखीकरोत्यादरेण ॥ १२।१०७ ॥

	अनाम्नातेषु धर्मेषु कथं स्यादिति चेद्भवेत् ।
	यं शिष्टा ब्राह्मणा ब्रूयुः स धर्मः स्यादशङ्कितः ॥ १२।१०८ ॥

अनाम्नातेष्वनुपदिष्टेषु प्रायश्चित्तलक्षणेषु धर्मेष्वन्येषु च सामर्थ्यादनाम्नातं चोभयथा स्मरणं सग्रन्थकम् अग्रन्थकं च । अथ वादर्शनम् एवोभयथा स्मरणस्यानाम्नातत्वम् । अनाम्नातेष्वज्ञातेषु धर्मेषु किं कर्तव्यम् इति संदेहे सतीदम् आह यं शिष्टा ब्रूयुः स धर्मः स्यादशङ्कितः । येनाम्नातत्वम् अनाम्नातत्वं वा प्रति न कश्चिद्द्वेषो ऽस्ति तेषाम् । एवं च कृत्वोक्तम् "आचारश्चैव साधूनाम्" इति । शिष्टब्राह्मणलक्षणम् अधुना वक्ति ॥ १२।१०८ ॥

	धर्मेणाधिगतो यैस्तु वेदः सपरिबृंहणः ।
	ते शिष्टा ब्राह्मणा ज्ञेयाः श्रुतिप्रत्यक्षहेतवः ॥ १२।१०९ ॥

सपरिबृंहणः साङ्ग इत्यर्थः । अथ वा मीमाम्सान्यायविस्तरधर्मशास्त्रपुराणैरङ्गैश्च सह वेदः सपरिबृंहण उच्यते । एवं च व्याख्यायमाने प्रकरणान् व्यायसंपरिग्रहः कृतो भवति, विद्याबहुत्वस्य च मीमांसादिग्रहणेन । तदभावे ॥ १२।१०९ ॥

	दशापरा वा परिषद्यं धर्मं परिकल्पयेत् ।
	त्र्यवरा वापि वृत्तस्था तं धर्मं न विचारयेत् ॥ १२।११० ॥

तं दर्शयति ।

	त्रैविद्यो हेतुकस्तर्की नैरुक्तो धर्मपाठकः ।
	त्रयश्चाश्रमिणः पूर्वे परिषत् स्याद्दशावरा ॥ १२।१११ ॥

त्रैविद्यग्रहणेन वेदत्रयाधेतारो गृह्यन्ते । हेतुकश्चात्रैविद्यो ऽप्यागमन्यायाविरोधिनस्तर्कशास्त्राध्येता । तर्की चाहैतुको ऽपि यः प्रतिभानवान् ऊहते ऽपोहते च । यथान्यायं चाभिनिविशते अश्रुततर्कशास्त्रो ऽपि स्वभावतः । नैरुक्तः केवलो ऽपि । धर्मपाठकश्चानित्थंभूतो ऽपि । त्रयश्चाश्रमिणः पूर्वे प्रव्रजितादन्ये गृहस्थादयः । अपरे तु तापसान् (?) पूर्वांस्त्रीन् आहुः, गौतमपाठम् आश्रित्य: "ब्रह्मचारी गृहस्थो भिक्षुर्वैखानसः" इति, तापसस्य ग्रामप्रवेशप्रतिषेधाच्च । दश धर्मसंशये अद्विष्टारक्ताश्च शास्त्रज्ञाः सन्तः प्रमाणीभवन्ति, तथा चोक्तं सामान्यं सर्वस्मृतिलक्षणं "विद्वद्भिः सेवितः सद्भिः" इत्येवमादि । अथ वाइतान्येव समासतस्त्रित्वेन ब्रवीति ॥ १२।१११ ॥

	ऋग्वेदविद्यजुर्विच्च सामवेदविदेव च ।
	त्र्यवरा परिषज् ज्ञेया धर्मसंशयनिर्णये ॥ १२।११२ ॥

चतुर्दशविद्यास्थानपारगा एवैते पूर्वोक्ताः शिष्टलक्षणप्राप्तास्त्रित्वेनोच्यन्ते । अथ वा तल्लक्षणयुक्तः ॥ १२।११२ ॥

	एको ऽपि वेदविद्धर्मं यं व्यवस्येद्द्विजोत्तमः ।
	स विज्ञेयः परो धर्मो नाज्ञानाम् उदितो ऽयुतैः ॥ १२।११३ ॥

अज्ञानां निन्दार्थवादो निवृत्त्यर्थः ॥ १२।११३ ॥

	अव्रतानाम् अमन्त्राणां जातिमात्रोपजीविनाम् ।
	सहस्रशः समेतानां परिषत्त्वं न विद्यते ॥ १२ ११४ ॥

तेषाम् इदानीं धर्मोपदेशनिवृत्त्यर्थं दोषम् आह ॥ १२।११४ ॥

	यं वदन्ति तमोभूता मूर्खा धर्मम् अतद्विदः ।
	तत् पापं शतधा भूत्वा तद्वक्तॄन् अनुगच्छति ॥ १२।११५ ॥
	एतद्वो ऽभिहितं सर्वं निःश्रेयसकरं परम् ।
	अस्मादप्रच्युतो विप्रः प्राप्नोति परमां गतिम् ॥ १२।११६ ॥

उपसंहारश्लोको निःश्रेयसार्थानां कर्मणां वेदाभ्यासादीनाम् । तथा च तदुपघातार्थम् उक्तम् । "नैःश्रेयसं कर्मविधिं विप्रस्येदं निबोधत" (म्ध् १२।८२) इति केचित् । वयं तु पुनः कृत्स्नधर्मोपसंहारार्थम् एवेमम् आचक्ष्महे । येन नात ऊर्ध्वं केवलधर्म् (?) वक्ष्यन्ते । तथा चानन्तरश्लोकः ॥ १२।११५–११६ ॥

	एवं स भगवान् देवो लोकानां हितकाम्यया ।
	धर्मस्य परमं गुह्यं ममेदं सर्वम् उक्तवान् ॥ १२।११७ ॥

भृगुर्भगवान् श्रोतॄन् स्वशिष्यान् एवम् आह: तथा चायम् एव धर्मशास्त्रप्रवचने प्रथमे ऽध्याये ऽधिकृत्य स्मर्यते: 
	एतद्वो ऽयं भृगुः शास्त्रं श्रावयिष्यत्यशेषतः ।
	एतद्धि मत्तो ऽधिजगे सर्वम् एषो ऽखिलं मुनिः ॥ इति । *म्ध् १।५९)
यद्ययम् उपसंहारो धर्माणाम् उत्तरास्तर्हि किमर्थाः श्लोकाः । परमात्मोपासनार्थाः । तथा चोत्तरत्राध्यात्मम् एव वक्ष्यते, न तु धर्माः केचन वक्ष्यन्ते । उक्तत्वात् तेषाम् । एवं च सति पूर्वश्लोक उक्तानां सर्वधर्माणाम् उपसंहारार्थः, न तु शात्रस्य । शास्त्रं तु परमात्मविषयम् उपासनापदर्थं साद्यात्मम् उत्तरत्रोपसंहरिष्यति:
	इत्येतन् मानवं शास्त्रं भृगुप्रोक्तं पठन् द्विजः ।
	भवत्याचारवान् नित्यं यथेष्टां चाप्नुयाद्गतिम् ॥ इति । (म्ध् १२।१२६)
न केवलम् एतदेव धर्मगुह्यं यदुक्तं धर्मोपसंहारे: एवं स भगवान् देवो लोकानां हितकाम्यया इत्येवमादि, किं तर्हीदं चापरं परमात्मविषयं तत्प्रसंख्यानम् अध्यात्मोपासनारूपं धर्मगुह्यम् उच्यते ॥ १२।११७ ॥

	सर्वम् आत्मनि संपश्येत् सच्चासच्च समाहितः ।
	सर्वं ह्यात्मनि संपश्यन् नाधर्मे कुरुते मनः ॥ १२।११८ ॥

केचिदाहुः क्षेत्रज्ञात्मविषयं तत्प्रसंख्यानम् अध्यात्मोपासनारूपं धर्मगुह्यम् । न, विरुद्धत्वात् । वक्ष्यति हि: "प्रशासितारं सर्वेषाम्" इत्येवमादि । यत इदं परमात्मविषयम् एवात्मग्रहणं विज्ञेयम् । तथा च प्रदर्शयिष्यामः । श्लोकम् इदानीं विवृणु[म]ः । सर्वं यद्वक्ष्यति । सच्चासच्चेति तद्व्यक्ताव्यक्तं सविकारं प्रधानम् उच्यते । आत्मनीति सर्ववेदशाखोपनिषदस्तत्त्वे परमात्मनीत्यर्थः । अध्यस्तं व्यवस्थितं तदधीनवृत्तिभेदपक्षे, तदात्मकतया वाभेदपक्ष इति केचित् । संपश्येदित्युपासीतेत्यर्थः । कथम् एवं यथोवचाम । तथा च पश्यतिरुपासनार्थो विज्ञेयः । तस्य विशेषणं समाहितः आस्तिक्येन श्रद्धया यमनियमैर्वा समाहितात्मा पश्येत् । अस्य फलार्थवादः फलविधिर्वायम्: सर्वं ह्यात्मनि संपश्यन् नाधर्मे कुरुते मनः, परमात्मत्वेन सर्वम् इदं पश्यन् । यतश्च ॥ १२।११८ ॥

	आत्मैव देवताः सर्वाः सर्वम् आत्मन्यवस्थितम् ।
	आत्मा हि जनयत्येषां कर्मयोगं शरीरिणाम् ॥ १२।११९ ॥

येन कारणेन परमात्मैव देवता वस्वाद्याः सर्वा इत्यध्यात्माधिभूताधिदेवताधियज्ञव्यवस्थिता इत्यर्थः, अतश्च सर्वम् आत्मन्यवस्थितं पश्येदिति वर्तते । अनेन चात्मन्यवस्थानशब्देन भेदपक्ष एव विज्ञायते, नाभेदप्कषः । तथा च सति यदत्राभेदवचनं तदागमोपपत्तिविरोधादर्थवादीक्रियते । एवं च सति परमात्मैव तस्यां तस्यां कर्माङ्गदेवतायाम् अवस्थितः संप्रदानकारकत्वेन कर्मत्वेन चोपादनादिक्रियाणां जनयति कर्मयोगम् । कस्य । एषां शरीरिणां शास्त्रधम्[एष्व्]आधिकृतानाम् अर्थलक्षणेषु चेतरेषु । एवम् अधिकृतविधेरयम् अर्थवादो विज्ञायते । आध्यात्मकम् अधुनोपासनायोगं परमात्मविषयं बाह्योपसंहारेण दर्शयति ॥ १२।११९ ॥

	खं संनिवेशयेत् खेषु चेष्टनस्पर्शने ऽनिलम् ।
	पक्तिदृष्ट्योः परं तेजः स्नेहे ऽपो गां च मूर्तिषु ॥ १२।१२० ॥

खं संनिवेशयेत् खेषु, खं बाह्यम् अधिदैवाधिभूताख्यं संनिवेशयेद्, उपासनया खेष्वाध्यात्मिकेषु देवतैक्यप्रदर्शनेन । एवं चेष्टनस्पर्शन आध्यात्मिके बाह्यानिलं संनिवेशयेदिति विज्ञेयम् । एवं पक्तिदृष्ट्योः शारिरयोः परं तेजः, कस्य परम्, वायोर्निर्देशतः, संनिवेशयेदिति सर्वत्रानुवर्तते । स्नेहे आध्यात्मिके ऽपः, संनिवेश्यमानानाम् अपां कर्मत्वादयं द्वितीयानिर्देशो ऽप इति । गां च मूर्तिषु, एवं सर्वत्र ॥ १२।१२० ॥

	मनसीन्दुं दिशः श्रोत्रे क्रान्ते विष्णुं बले हरम् ।
	वाच्यग्निं मित्रम् उत्सर्गे प्रजने च प्रजापतिम् ॥ १२।१२१ ॥

एवं सर्वत्राध्यात्मादिषु व्यवस्थितेषु भिन्नासु देवतास्वभिन्नम् ॥ १२।१२१ ॥

	प्रशासितारं सर्वेषाम् अणीयांसम् अणोरपि ।
	रुक्माभं स्वप्नधीगम्यं विद्यात् तु पुरुषं परम् ॥ १२।१२२ ॥

न संसार्यात्मानं क्षेत्रज्ञम् । तथा च सर्ववेदशास्त्रोपनिषदो योगशास्त्राणि च । व्यासो ऽपि चैवम् आह:
	उत्तमः पुरुषस्त्वन्यः परमात्मेत्युदाहृतः ।
	यो लोकत्रयम् आविश्य बिभर्त्यव्यय ईश्वरः ॥ इति ।
प्रशासितारं सर्वास्ववस्थास्वधिकृतानां सर्वेषां ब्रह्मादीनाम् अपि । तथा ब्राह्मणम्, "एतस्य वा अक्षरस्य प्रशासने, गार्गि " इत्येवमाद्युदाहरणीयम् । अणीयांसम् अणोरपीति सौक्ष्म्यातिशयप्रदर्शनम् एतत् परमात्मन इतरेभ्यः संसार्यात्मभ्यः । रुक्माभम् इत्यनेन शुद्धतास्योच्यते । तथा च रहस्यब्राह्मणम् वाजसनेयिनाम् उपनिषदि: "यो [ऽश्नायापिप्]आसे शोकं मोहं जरां मृत्युम् अत्येति; एतं वै तम् आत्मानं विदित्वा" इत्येवमादि । स्वप्नधीगम्यम् इति तद्रूपप्रतिपदनपरम् इदम् । यथा हि सुप्तावस्थायां प्रत्यस्तमितकर्मक्लेशसुखदुःखविशेषं शान्तं संसार्यात्मतत्त्वस्य रूपम्, एवम् इदं परमात्मनस्तत्त्वं मनसा स्वप्नधिया शक्यते सदैवंरूपम् अधिगन्तुम् । यत इदम् उच्यते, "स्वप्नधीगम्यं विद्यात् तु पुरुषं परम्" इतरपुरुषापेक्षयेदम् अस्य परत्वम् उच्यते । तथा चोक्तम् अस्यासकृदध्यासोदाहरणम्, कर्माङ्गदेवताभेदाधिकारव्यवस्थितं च परमात्मानं सन्तम् ॥ १२।१२२ ॥


	एतम् एके वदन्त्यग्निं मनुम् अन्ये प्रजापतिम् ।
	इन्द्रम् एके परे प्राणम् अपरे ब्रह्म शाश्वतम् ॥ १२।१२३ ॥

एवम् इदं सर्वदेवताधिकारेषु व्यवस्थितं ब्रह्म अग्न्यादिदेवतोपासको ऽपि प्राप्नोतीति । तथा चाग्निरहस्य ब्राह्मणं वाजसनेयिकं "तम् एतम् अग्निरित्यध्वर्यव उपासते" इत्येवमादि एतत् काण्डिकान्ते च स्फुटम् एव दर्शयत्येतम् अर्थम्, "तं यथा यथोपासते तदेव भवति तद्वैनान् भूत्वावति । तस्मादेतम् एवम्वि[त्] सर्वैरेवैतैरुपासीत" इत्येवमादि । यतश्च ॥ १२।१२३ ॥

	एष सर्वाणि भूतानि पञ्चभिर्व्याप्य मूर्तिभिः ।

महाभूताख्याभिः स्वकर्मक्लेशापक्षया

	जन्मवृद्धिक्षयैर्नित्यं

प्राणिनः

		संसारयति चक्रवत् ॥ १२।१२४ ॥

तदुपभोगाय वा । अश्वप्रशासिता सर्वेषाम् इत्यवगम्यते । यथोक्तस्योपासनायोगस्योपसंहारम् अधुना प्रदर्शयन्न् इदं तत्फलम् आचष्टे ॥ १२।१२४ ॥

	एवं यः सर्वभूतेषु

व्यवस्थितं

		पश्यत्यात्मानं

परं यथोक्तम्

		आत्मना ।

स्वात्मना दृष्ट्वा च यथोपदेशं यावज् जीवम् उपासते,

	स सर्वसमताम् एत्य ब्रह्माभ्येति परं पदम् ॥ १२।१२५ ॥

फलविधि एष आगमोपपत्तिभ्यां विज्ञेयः । न फलार्थवादः । एवम् इदं परमात्मयोगप्रसंख्यानोपासनाफलम् उपसंहृत्य शास्त्रम् अधुनोपसंहरति ॥ १२।१२५ ॥

	इत्येतन् मानवं शात्रं भृगुप्रोक्तं पठन् द्विजः ।
	भवत्याचारवान् नित्यं यथेष्टां चाप्नुयाद्गतिम् ॥ १२।१२६ ॥

शास्त्रेण हि प्रबोध्यमानो ऽवश्यम् आचारवा[न् भवत्यविनेयो ऽपि कालान्त]रेण, किं पुनर्विनेयः, येन हेतौ सत्यवश्यंभावि तत्फलं लोके दृष्टम् । तदनुष्ठानाच्चेष्टकामसं[प्राप्तिः] ॥ १२।१२६ ॥


[इति भारुचिकृतं मनुशास्त्रविवरणं समाप्तम् ]