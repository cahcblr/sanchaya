


Open Educational Resources
for South Asian Language Research



Language: Sanskrit





Searchable Electronic Edition of the Vyavahārakāṇḍa of the Smṛticandrikā by Devaṇabhaṭṭa, transcribed, edited, formatted, and color-coded by Patrick Olivelle, with proofreading by Eliot Davenport, is licensed under a Creative Commons Attribution 4.0 International License.


Last updated: 28 May 2021 


Patrick Olivelle (jpo@austin.utexas.edu)
University of Texas at Austin

METADATA

Smṛticandrikā by Devaṇabhaṭṭa. III: Vyavahārakāṇḍa. Ed. L. Srinivasacharya. Government Oriental Library Series, Bibliotheca Sanskrita No. 44. Mysore: Government Branch Press, 1914–16.

Transcribed by Patrick Olivelle, March 2021.

Formatting and Editorial Notes

Names of authors and texts: RED
Citations from other texts (if not in verse form): BLUE


Smṛticandrikā, ed. L. Srinivasacharya. Vol 3. Vyavahārakāṇḍa. Part 1.
https://archive.org/details/p1smrticandrika03devauoft

Smṛticandrikā, ed. L. Srinivasacharya. Vol 3. Vyavahārakāṇḍa. Part 2.
https://archive.org/details/p2smrticandrika03devauoft

विषयानुक्रमणिका

पर्त् ओने

१	व्यवहारस्वरूपनिरूपणम्
२	अष्टादशपदनिरूपणम्
३	व्यवहारभेदाः
४	निर्णेतृनिर्णयः
५	धर्मस्थाने अवस्थानम्
६	व्यवहारदर्शनविधिः
७	आसेधविधिः
८	व्यवहारदर्शनोपक्रमः
९	प्रतिज्ञापादः
१०	उत्तरपादः
११	विवादविषयवचनानि
१२	प्रत्याकलितपादः
१३	क्रियापादः
१४	लेख्यनिरूपणम्
१५	लेख्यपरीक्षा
१६	भुक्तिन्रूपणम्
१७	साक्षिलक्षणानि
१८	साक्षिभेदाः
१९	असक्षिभेदाः
२०	साक्ष्युद्भावनम्
२१	साक्षिपरीक्षा
२२	साक्ष्यनुयोजनविधिः 
२३	साक्ष्यप्रश्नविधिः
२४	सक्ष्यवादविधिः
२५	साक्षिवचोविषयवचनानि 
२६	साक्षिविषयवचनानि
२७	असश्क्षिप्रत्ययाः
२८	दिव्यन्रूपणम्
२९	अभियोगाल्पत्वमहत्त्वज्ञानोपयोगिवचनानि
३०	धनपरिमाणतो दिव्यव्यवस्था
३१	विवादिजात्यादितो दिव्यव्यवस्था 
३२	ऋतुतो दिव्यव्यवस्था
३३	दिव्यदेशाः
३४	धटनिर्माणविधिः
३५	सर्वदिव्यसाधारणविधिः
३६	धटारोपणविधिः
३७	अग्निविधिः
३८	कोशविधिः
३९	तण्डुलविधिः
४०	तप्तमाषविधिः
४१	फालविधिः 
४२	धर्मजदिव्यविधिः
४३	निर्णयादिकृत्यम्
४४	दण्डविषयवचनानि
४५	पुनर्न्यायः
४६	कृतनिवर्तनम्
४७	बालादिधनविषयवचनानि

पर्त् त्wओ

१	ऋणादानाख्यं प्रथमं पदम्
		धनप्रयोगविधिः
	आधिप्रकरणम्
	निर्दोषधनिकस्याधिविषयाणि
	सदोषधनिकस्याधिविषयाणि
	आधेः स्वत्वध्वंसादिविषयाणि
	आधिसिद्धिविषयाणि
	आध्यादिविवादापनोदविषयाणि
	आधिमोचनविषयाणि
		प्रतिभूप्रकरणम्
		प्रतिभूभेदाः
		प्रतिभुवाम् असाधारणविधिः
		प्रतिभूपुत्रादीनां विधयः
		प्रतिभ्वादिदत्तप्रतिक्रियाविधयः
		वृद्धिप्रकरणम्
	वृद्धिभ्जेदाः
	वृद्धिपरिमाणनियमः
	अकृतवृद्धिविधयः
	अकृतवृद्ध्यपवादः
	वृद्धिग्रहणप्रतिषेधाः
	वृद्ध्युपरमावधिनिरूपणम्
	वृद्ध्युपरमापवादः
	अधमर्णप्रकरणम्
	ऋणप्रतिदानविधिः
	असमर्थाधर्मर्णविषयाणि
	ऋणग्रहणोपायः
	दुस्साधाधमर्णविषयाणि
	ऋणप्रतिदातृप्रकरणम्
	पुत्रविषयाणि
	पौत्रविषयाणि
	रिक्थग्राहादिविषयाणि
	कुटुम्बविषयाणि
	कुटुम्बजनविषयाणि
	परतन्त्रस्त्रीविषयाणि
	अतीतोत्तमर्णऋणापाकरणविषयाणि

२	निक्षेपः
	निक्षेपादिस्थापनविधिः
	तस्य पालनविधिः
	सभ्यभूतग्रहीतृविषयाणि
	सभ्याभासग्रहीतृविषयाणि
	ग्रहीतृस्थापकादिकृत्यम्
	प्रत्यनन्तरे प्रत्यर्पणप्रतिषेधापवादः
	याचितान्वाहितविषयाणि

३	संभूयसमुत्थानम्
	संभूयकारिणां वणिजां विधयः
	संभूयकृषिकाणां विधयः
	संभूय शिल्पिनां विधयः
	संभूय ऋत्विजां विधयः
	सम्भूय नर्तकादीनां विधयः

४	दत्ताप्रदानिकम्
	अदेयविषयाणि
	देयविषयाणि
	दत्तविषयाणि
	अदत्तविषयाणि

५	अभ्युपेत्याशुश्रूषा
	कर्मकरविषयाणि
	दासनिरूपणम्
	दासविषयाणि

६	वेतनानपाकर्म
	वेतनसमर्पणविषयाणि
	भृत्यविषयाणि
	स्वामिविषयाणि
	पण्यस्त्रीतदुपभोक्तृविषयाणि
	स्वामिपालपदम्
	पश्वादिव्यतिक्रमविषयाणि

७	अस्वामिविक्रयः
	विप्रतिपन्नास्वामिविक्रयविषयः
	स्वाम्यनर्पिततदीयवस्तुभोक्तृविषयः

८	विक्रीयासंप्रदानम्
	विक्रीयासंप्रदानविधिः

९	क्रीत्वानुशयः
	क्रीत्वानुशयविषयाणि

१०	समयानपाकर्म
	समयानपाकर्मविधिः

११	क्षेत्रजविवादः
	सीमालिङ्गनिरूपणम्
	सीमाविवादनिर्णयः
	सीमासाक्ष्याद्यपराधविषयाणि
	नद्यादिवशात् प्राप्तभूविषयाणि
	गृहादिविषयाणि
	सेत्वादिविषयाणि
	क्षेत्रकर्तृविषयाणी

१२	स्त्रीपुंसंबन्धः
	स्त्रीरक्षणविधिः
	स्त्रीरक्षणप्रकारः
	अधिवेदनम्
	अत्याज्यस्त्रीविषयाणि
	त्याज्यस्त्रीविषयाणि
	जायापतिधर्माः
	स्त्रीधर्माः
	स्त्रीकर्माणि
	प्रोषितभर्तृकाधर्माः
	मृतभर्तृकाधर्माः

१३	दायविभागः
	विभागकालकर्तृप्रदर्शनम्
	जीवद्विभागप्रकारः
	तत्र समविभागप्रकारः
	तत्र विषमविभागप्रकारः
	अजीवद्विभागविषयाणि
	दायानर्हविषयाणि
	विभाज्यनिरूपणम्
	अविभाज्यनिरूपणम्
	पुत्रपौत्रादिविभागविषयाणि
	स्त्रीधनविभागविषयाणि
	स्त्रीधनकृत्यम्
	स्त्रीद्वारागतधनविभागः
	गौणपितृद्वारागतधनविभागः
	अपुत्रद्वारागतधनविभागे पत्नीविषयाणि
	अपुत्रद्वारागतधनविभागे दुहित्रादिविषयाणि
	संसृष्टभ्रात्रादिविषयाणि
	विभक्तजपुत्रादिविभागः
	अवप्लुतविभागः
	विभक्तकृत्यम्
	विभागतद्धर्मसद्भावनिर्णयहेतवः

१४	साहसपदम्
	वधलक्षणसाहसविषयाणि
	स्तेयविषयाणि
	केवलस्तेयविषयाणि
	साहसस्त्रीसंग्रहविषयाणि
	केवलस्त्रीसंग्रहविषयाणि
	उभयपारुष्यविषयाणि
	साहसकल्पापराधदण्डविषयाणि

१५	वाक्पारुष्यम्
	वाक्पारुष्यविधिः

१६	दण्डपारुष्यम्
	दण्डपारुष्यविधिः

१७	द्यूतसमाह्वयः
	द्यूतसमाह्वयविधिः

१८	प्रकीर्णकपदम्
	प्रकीर्णकविधिः



इदानीं व्यवहारकाण्डम् आरभ्यते । तत्रादौ व्यवहारस्वरूपं निरूप्यते । तत्र बृहस्पतिः:
	धर्मप्रधानाः पुरुषाः पूर्वम् आसन्न् अहिंसकाः ।
	लोभद्वेषाभिभूतानां व्यवहारह् प्रकीर्तितः॥
अस्यार्थो नारदेन विवृतः:
	धर्मैकतानाः पुरुषाः यदासन् सत्यवादिनः ।
	तदा न व्यवहारो ऽभून् न द्वेषो नापि मत्सरः ॥
	नष्टे धर्पे (धर्मे?) मनुष्याणां व्यवहारः प्रकीर्तितः ॥ इति
मनुष्याणां ऋणादानादिविषयका विवादा व्यवहारः प्रकीर्तित इत्यर्थः। तथा च कात्याय्नः
	प्रयत्नसाध्ये विच्छिन्ने धर्माख्ये न्यायविस्तरे ।
	साध्यमूलस् तु यो वादो व्यवहारः स उच्यते ॥
अयम् अर्थः । "सम्यग् भाषणाहिंसननिमित्तम्" इत्यादिप्रयत्नसाध्ये धर्माख्ये पदार्थे लोभद्वेषादिवशाद् विच्छिन्ने सति यत्र ऋणादानादौ साधनप्राप्त्यर्थं समयधर्मादौ च परधर्मवर्जनार्थं न्यायविस्तरणम् क्रियते, तत्र साध्यमूलो यो मनुष्याणां विवादः स व्यवहार उच्यते इत् । अत एव हारीतः ।
	स्वधनस्य यथा प्राप्तिः परधर्मस्य वर्जनम् ।
	न्यायेन क्रियते यत्र व्यवहारः स उच्यते ॥
धनापह्नवविवादः पाषण्डादीनां स्वधर्मसमयविवादो ऽपि व्यवहार इत्यर्थः । न चैवं चौर्यपारुष्यादिविवादो न व्यवहार इति शङ्कनीयम् । यत आह याज्ञवल्क्यः ।
	स्मृत्याचारव्यपेतेन मार्गेणाधर्षितः परैः ।
	आवेदयति चेद् राज्ञे व्यवहारपदं हि तत् ॥ इति ।
कात्यायनो ऽपि ।
	शिष्यं क्रोधेन हन्याच् चेद् आचार्यो लतया विना ।
	येनात्यर्थं भवेत् पीडा वादः स्याच् छिष्यतः पितुः ॥
बृहस्तपतिर् अपि ।
	प्रयच्छेच् चेद् भृतिं स्वामी भृत्यानां कर्म कुर्वताम् ।
	न कुर्वन्ति च भृत्याश्चेत् तत्र वादः प्रवर्तते ॥
	हिंसां वा कुरुते कश्चिद् देयं वा न प्रयच्छति ।
	द्वे हि स्थाने विवादस्य तयोर् बहुतरा गतिः ॥
उशना अपि ।
	कार्यम् उद्दिश्य यत् किंचित् क्वचिद् राज्ञे निवेदयेत् ।
	पदं तद् अष्टादशधा विवादानां प्रकीर्तितम् ॥
एवं चाष्टादशविधविषयाणाम् अन्यतमविषयको विवादो व्यवहार इति याज्ञवल्क्यादिवचनानाम् आर्थिको ऽर्थः प्रत्येतव्यः । अत एव नारदः ।
	ऋणादानं ह्युपनिधिः संभूयोत्थानम् एव च ।
	दत्तस्य पुनर् आदानम् अशुस्रूषाभ्युपेत्य च ॥
	वेतनस्यानपाकर्म तथैवास्वामिविक्रयः ।
	विक्रीतासंप्रदानं च कृईत्वानुशय एव च ॥
	समयस्यानपाकर्म विवादः क्षेत्रजस् तथा ।
	स्त्रीपुंसयोश्च संबन्धो दायभागो ऽथ साहसम् ॥
	वाक्पारुष्यं तथैवोक्तं दण्डपारुष्यम् एव च ।
	द्यूतं प्रकीर्णकं चैवेत्यष्टादशपदः स्मृतः ॥
ऋणादानाद्यष्टादशविषयान्यतमविषयो व्यवहारः स्मृत इत्यर्थः । न च वाच्यम्: निक्षेपादिपदान्तरव्यवहारस्मरणाद् "अष्टादशपदः स्मृतः" इत्येतद् विरुद्धम् इति । यत आह स एव ।
	एषाम् एव प्रभेदो ऽन्यः शतम् अष्टोत्तरं स्मृतम् ।
	क्रियाभेदान् मनुष्याणां शतशाखो निगद्यते ॥ इति 
कात्यायनो ऽपि ।
	अष्टादशक्रियाभेदाद् भिन्नान्यष्टसहस्रशः ॥ इति ।
क्रियाभेदात् साध्यभेदाद् इत्यर्थः । अनेन व्यवहारा अप्यष्टसहस्रशो भिन्ना इत्यर्थाद् उक्तम् । शतम् अष्टोत्तरम् अष्टसहस्रश इत्येतयोर् बहुत्वप्रतिपादनपरत्वाद् अविरोधः । 

इति स्मृतिचन्द्रिकायां व्यवहारस्वरूपनिरूपणम्

अथाष्टादशपदनिरूपणम्

तत्र ऋणादानस्य स्वरूपं भेदाश्च केचिन् नारदेन दर्शिताः ।
	ऋणं देयम् अदेयं च येन यत्र यथा च यत् ।
	दानग्रहणधर्मश्च ऋणादानम् इति स्मृतम् ॥
द्यूतादिकुत्सितेतरकार्यार्थं पित्रादिकृतं ऋणं देयम् । कुटुम्बभरणाद्यावश्यकेतरकार्यार्थं पुत्रादिकृतम् ऋणं देयम् । पुत्रपौत्राद्यधिकारिणां बाल्यापगमनान्तरादिकाले द्वैगुण्यादिप्रकारेण ऋणं देयम् इति यत् तत् सर्वम्, तथा "बन्धग्रहणादिधनप्रयोगधर्माः शनैः" इत्यादि प्रयुक्तधनादानधर्माश्च यस्मिन् विवादविषय उक्ताः तत् पदम् ऋणादानम् इति स्मृतम् इत्यर्थः । द्वितीयपदस्यापि स्वरूपं भेदं चाह स एव ।
	स्वद्रव्यं यत्र विस्रम्भान् निक्षिपत्यविशङ्कितः ।
	निक्षेपो नाम तत् प्रोक्तं व्यवहारपदं बुधैः ॥
	असंख्यातम् अविज्ञातं समुद्रं यन् निधीयते ।
	तज् जानीयाद् उपनिधिं निक्षेपं गणितं विदुः ॥ इति ।
निक्षेपोपनिध्योर् गणितागणितत्वनिबन्धनो भेद इत्यर्थः । अविज्ञातम् इत्यस्यार्थो बृहस्पतिना प्रपञ्चितः ।
	अनाख्यातं व्यवहितम् असंख्यातम् अदर्शितम् ।
	मुद्राङ्कितं च यद् दत्तं तद् औपनिधिकं स्मृतम् ॥ इति ।
दत्तं परहस्त इति शेषः । तथा च याज्ञवल्क्यः ।
	भाजनस्थम् असंख्यातं हस्ते न्यस्य यद् अर्प्यते ।
	द्रव्यं तद् औपनिधिकं प्रतिदेयं तथैव तत् ॥
भाजनं निक्षेप्यस्याधारभूतं करण्डकादिपात्रम् । हस्त इत्युपलक्षणम् । अत एव नारदः ।
	अन्यद्रव्यव्यवहितं द्रव्यम् अव्याकृतं च यत् ।
	निक्षिप्यते परगृहे तद् औपनिधिकं स्मृतम् ॥
यत्र तल् लक्षणरहितं स्थाप्यते तन् न्यासाख्यम् इत्याह बृहस्पतिः ।
	राजचोरारातिभयाद् दायादानां च बाधनात् ।
	स्थाप्यते ऽन्यगृहे द्रव्यं न्यासस् तत् परिकीर्तितः ॥ इति ।
कात्यायनस् त्व् अस्यापवादम् आह ।
	क्रयप्रोषितनिक्षिप्तबन्धान्वाहितयाचितम् ।
	वैश्यवृत्त्यर्पितं चैव सो ऽर्थस् तूपनिधिः स्मृतः ॥
क्रयः क्रयधनम् । प्रोषितनिक्षिप्तम् इत्यत्र प्रोषितग्रहणं प्रवत्स्यत उपलक्षणार्थम् । बन्ध आधिः । अन्वाहितम् अन्यस्मै दातुम् अर्पितम् । याचितं परकीयम् अलंकाराद्यर्थम् आनीतम् । वैस्यवृत्त्यर्पितं वृत्त्यर्थम् अर्पितं कृष्यादिकर्माद्यर्थम् अन्यस्यार्पितम् । एवम् उक्तभेदो निक्षेपादिः पुनर् द्विविध इत्याह नारदः ।
	स पुनर् द्विविधः प्रोक्तः साक्षिमान् इतरस् तथा ।
	प्रतिदानं तथैवास्य प्रत्ययः स्याद् विपर्यये ॥
प्रत्ययो दिव्यम् ।
तथा तृतीयपदस्यापि तेनैव स्वरूपभेदौ दर्शितौ --
	वणिक्प्रभृतयो यत्र कर्म संभूय कुर्वते ।
	तत् संभूयसमुत्थानं व्यवहारपदं स्मृतम् ॥
वणिजो वाणिज्यम्, ऋत्विजो यज्ञम्, कृषीवलाः कृषिम्, हेमकारादयः शिल्पम्, नर्तकादयो नृत्तादिकम्, स्तेनाः स्तेयम्, यत्र संहत्य कुर्वते, तत् संभूय क्रियमाणं वाणिज्यादि संभूय समुत्तिष्ठन्ते समेधन्ते ऽनेनेति व्युत्पत्त्या संभूयसमुत्थानाख्यं व्यवहारपदम् इत्यर्थः । वणिक्प्रभृतय इत्यनेनैवैते भेदा दर्सिताः । तथा चतुर्थस्यापि पदस्य स्वरूपभेदौ (?) तेनैव दर्शितौ ।
	दत्वा द्रव्यम् असम्यग् यत् पुनर् आदातुम् इच्छति ।
	दत्ताप्रदानिकं नाम व्यवहारपदं हि तत् ॥
यस्मिन् दाने दत्तं द्रव्यं कर्मकारादिवैगुण्यात् पुनः संप्रदानाद् अपहार्यं तद् दानम् । दत्तस्याप्रदानम् अस्मिन् विद्यत इति व्युत्पत्त्या दत्ताप्रदानिकाख्यं व्यवहारपदम् इति श्रौतो ऽर्थः । तथा कर्मकाराद्यवैगुण्याद् दत्तस्यानपाकर्मानपनयनम् अस्मिन्न् इति व्युत्पत्त्या दत्तानपाकर्माख्यम् अपीदम् एव पदम् इत्यार्थिको ‘र्थः । एवं श्रुत्यर्थाभ्याम् अस्य पदस्य द्वैविध्यम् अभिधाय पुनर् देयादेयादिकर्मकारकभूतद्रव्यभेदेन चातुर्विध्यम् आह स एव ।
	अथ देयम् अदेयं च दत्तं चादत्तम् एव च ।
	व्यवहारेषु विज्ञेयो दानमार्गश्चतुर्विधः ॥
देयम् अनिषिद्धं दानक्रियायां निर्वर्तकं द्रव्यम् । अदेयं चानिर्वर्तकम् । दत्तं दाने सति संप्रदानाद् अनपहार्यम् । अदत्तं चापहार्यम् इत्येतैर् देयादेयदत्तादत्तैर् दानमार्गो दानप्रकारश्चतुर्विधो व्यवहारेषु विज्ञेय इत्यर्थः । तथानन्तरपदस्यापि स्वरूपभेदाव् उक्तौ ।
	अभ्युपेत्य तु शुश्रूषां यस् तां न प्रतिपद्यते ।
	अशुश्रूषाभ्युपेत्यैतद् विवादपदम् उच्यते ॥
यच्छिष्यादिशुश्रूषकस्याङ्गीकृतगुर्वाद्याज्ञाकरणं तद् अभ्युपेत्याशुश्रूषाख्यं विवादपदम् इत्यर्थः । य इति सामान्यशब्दोक्तशिष्यान्तेवासिभृतककर्मकृद्दासाख्यपञ्चशुश्रूषकवशात् पञ्चविधत्वम् अस्य पदस्यार्थात् सिद्धम् इति न तेन पृथग् भेदो दर्शितः । बृहस्पतिना पुनर् बहुधा भेदा दर्शिताः ।
	अनेकधा त्व् अभिहिता जातिकर्मानुरूपतः ।
	विद्याविज्ञानकामार्थनिमित्तेन चतुर्विधा (?) ॥
	एकैकाः पुनर् एतेषां क्रियाभेदात् प्रभिद्यते ॥ इति ।
वेदविद्या हि शिष्यस्य शुश्रूषुकत्वे निमित्तम् । शिल्पविज्ञानम् अन्तेवासिनः । कामार्थौ भृतकादेः । अनन्तरपदस्य तु स्वरूपभेदौ नारदेनाभिहितौ ।
	भृत्यानां वेतनस्योक्तो दानादानविधिक्रमः ।
	वेतनस्यानपाकर्म तद् विवादपदं स्मृतम् ॥
भृत्यानां भृत्यर्थं कर्म कुर्वतां वेतनस्य भृतेर् दानादानविधिक्रमः ईदृशस्य देयं ईदृशस्य न देयम्, दत्तम् अप्येवंविधात् प्रत्यादेयं क्वचिद् द्विगुणं देयम् इत्याद्युक्तं यत्र विवादपदे तद् वेतनस्य भृतेर् अनपाकर्म अनपनयनम् अननुरूपकरणं वात्र विद्यते इति व्युत्पत्त्या वेतनानपाकर्माख्यं विवादपदम् इत्यर्थः । अनेनैव देयादिसाध्यबेदाद् अस्य पदस्यानेकविधत्वम् उक्तम् । एवम् अन्तरपदस्याप्याह ।
	निक्षिप्तं वा परद्रव्यं नष्टं लब्ध्वापहृत्य वा ।
	विक्रीयते ऽसमक्षं यत् स ज्ञेयो ऽस्वामिविक्रयः ॥
असमक्षं स्वामिन इति शेषः । तथा च व्यासः ।
	याचितान्वाहितन्यासं हृत्वा वान्यस्य यद् धनम् ।
	विक्रीयते स्वाम्यभावे स ज्ञेयो ऽस्वामिविक्रयः ॥
स्वाम्यभावे स्वामिनो ऽसंनिधाव् इत्यर्थः । एवम् अनन्तरपदस्यापि स्वरूपविभागौ द्रष्टव्यौ । तथा च नारदः ।
	विक्रीय पण्यं मूल्येन क्रेतुर् यन् न प्रदीयते ।
	विक्रीयासंप्रदानं तद् विवादपदम् उच्यते ॥
अस्य च पण्यभेदतो भेद इति तद् भेदम् आह ।
	लोके ऽस्मिन् द्विविधं द्रव्यं जङ्गमं स्थावरं तथा ।
	क्रयविक्रयधर्मेषु सर्वं तत् पण्यम् उच्यते ॥
	षड्विधस् तस्य तु बुधैः दानादानविधिः स्मृतः ।
	गणितं तुलितं मेयं क्रियया रूपतः श्रिया ॥
अस्यार्थः: गणितं क्रमुकादि, तुलितं कनकादि, मेयं प्रस्थादिना व्रीह्यादि, क्रियया दोहनादिकया अश्वमहिष्यादि, रूपतः पण्याङ्गनादि, श्रिया कान्त्या रत्नादि । एवम् अनन्तरपदस्यापि स्वरूपम् आह ।
	क्रीत्वा मूल्येन यः पण्यं क्रेता न बहु मन्यते ।
	क्रीत्वानुशय इत्येतद् विवादपदम् उच्यते ॥
न बहु मन्यते न परामर्शपूर्वम् इति मन्यत इत्यर्थः । तथानन्तरपदार्थनिरूपणार्थम् आह ।
	पाषण्डनैगमादीनां स्थितः समय उच्यते ।
	समयस्यानपाकर्म तद् विवादपदं स्मृतम् ॥
पाषण्डाः क्षपणादयः । नैगमाः सार्थिकाः वणिजः । आदिशब्देन त्रैविद्यब्राह्मणसमूहश्रेणीपूगव्रातगणगुल्मग्रामदेशादयो गृह्यन्ते । तेषां स्थितिः पारिभाषिकधर्मतो व्यवस्था समयः तस्यानपाकर्म अनुल्लङ्घनं यत् तत् समस्यानपाकर्म । तद् अन्यथा क्रियमाणं विरुद्धलक्षणयार्थवत् । समयस्यानपाकर्माख्यं विवादपदं स्मृतम् इत्यर्थः । संविद्व्यतिक्रम इति मुख्यम् आख्यान्तरम् अस्य पदस्य प्रसिद्धत्वान् नोक्तम् ।
	अनन्तरपदम् अपि व्याचष्टे ।
	सेतुकेदारमर्यादाविकृष्टाकृष्टनिश्चयाः ।
	क्षेत्राधिकारा यत्र स्युर् विवादः क्षेत्रजः स्मृतः ॥
सेतुर् जलप्रवाहबन्धः । केदारः क्षुद्रवास्तुभिः कल्पितो देशः, क्षेत्रमात्रा वा । मर्यादा क्षेत्रादिसीमा । विकृष्टो लाङ्गलादिनोद्भेदितो देशः । अकृष्टः खिलो देशः । तेषां निश्चयाः क्षेत्राधिकाराः क्षेत्रविषया यत्र भवेयुः स क्षेत्रजो विवाद इत्यर्थः । स च षट्प्रकार इत्याह कात्यायनः ।
	आधिक्यं न्यूनता चांशे अस्तिनास्तित्वम् एव च ।
	आभोगभुक्तिः सीमा च षट् भूवादस्य हेतवः ॥
अस्यार्थो विविच्योच्यते: किंचिद् भूभागम् अङ्गीकृत्य ततो ऽधिका भूर् अस्ति नेतीति विवाद आधिक्यनिबन्धनः । एतावती भूस् तव नेत्युक्ते ममैतावत्यस्तीत्येवंविधो न्यूनताहेतुकः । अस्यां भुवि ममांशो ऽस्तीत्युक्ते नेत्येवंविधो ऽंशो ऽस्तित्वकारितः । अत्र तवांशो नास्तीत्युक्ते विद्यत इत्येवंविधो ऽंशो नास्तित्वनिमित्तकः । मदीया भूस् त्वया प्राग् अभुज्यमानैवेदानीं भुज्यत इत्युक्ते प्राग् अपि भुक्तिर् अस्तीत्येवंविधो भोगभुक्तिबीजकः । इयं मर्यादा मदीया या भुव इत्युक्ते नेत्येवंविधः सीमासंभवः । स च यावत् सीमाभेदं भिद्यत इति भेदम् आह नारदः ।
	ध्वजिनी मत्स्यिनी चैव नैधानी भयवर्जिता ।
	राजशासननीता च सीमा पञ्चविधा स्मृता ॥
ध्वजिनी वृक्षादिना लक्षिता । मत्स्यिनी जलेन । नैधानी निखातकृष्टादिना । भयवर्जिता वादिनोर् मिथः संप्रतिपत्तितः कृता । राजशासननीता राजेच्छया निर्मिता ।
	अथ तेनैवानन्तरपदद्वयस्य निरूपणं संक्षेपेण कृतम् ।
	विवाहादिविधिः स्त्रीणां यत्र पुंसां च कीर्त्यते ।
	स्त्रीपुंसयोगसंज्ञं तद् विवादपदम् उच्यते ॥
	विभागो ऽर्थस्य पित्रादेः पुत्रैर् यत्र प्रकल्प्यते ।
	दायभाग इति प्रोक्तं व्यवहारपदं बुधैः ॥
उभयत्रादिशब्देन बहुविधो भेदो दर्शितः । पुत्रैर् इति दायादोपलक्षणार्थम् । अनन्तरपदत्रयस्य तु प्रपञ्चेनैव निरूपणं कृतम् ।
	सहसा क्रियते कर्म यत् किंचिद् बलदर्पितैः ।
	तत् साहसम् इति प्रोक्तं सहो बलम् इहोच्यते ॥
यत् किंचिन् मध्यगधनापहरणादिकम् इत्यर्थः । तथा च याज्ञव्ल्क्यः ।
	सामान्यद्रव्यप्रसभहरणं साहसं स्मृतम् ॥ इति ।
सामान्यद्रव्यग्रहणं मनुष्यमारणादेर् उपलक्षणार्थम् । अत एव बृहस्पतिः ।
	मनुष्यमारणं चौर्यं परदाराभिमर्शनम् ।
	पारुष्यम् उभयं चेति साहसं पञ्चधा स्मृतम् ॥ इति ।
एवम् अनेकविधत्वम् अस्य पदस्य यत् किंचिच्छब्देन लक्षणश्लोकगतेनोक्त्वा पुनस् त्रैविध्यम् आह नारदः ।
	तत् पुनस् त्रिविधं ज्ञेयं प्रथमं मधयं तथा ।
	उत्तमं चेति शास्त्रेषु तस्योक्तं लक्षणं पृथक् ॥
लक्षणम् अपि प्रपञ्चितं तेन ।
	फलमूलोदकादीनां क्षेत्रोपकरणस्य च ।
	भङ्गाक्षेपोपमर्दाद्यैः प्रथमं साहसं स्मृतम् ॥
	वासःपक्वान्नपानानां गृहोपकरणस्य च ।
	एतेनैव प्रकारेण मध्यमं साहसं स्मृतम् ॥
	व्यापादो विषशस्त्राद्यैः परदाराभिमर्शनम् ।
	प्राणोपरोधि यच् चान्यद् उक्तम् उत्तमसाहसम् ॥ इति ।
विविधानाम् आपदां विपादिभिर् आपादनं व्यापादनम् । तथा वाक्पारुष्यस्य स्वरूपम् आह ।
	देशजातिकुलादीनाम् आक्रोशन्यङ्गसंयुतम् ।
	यद् वचः प्रतिकूलार्थं वाक्पारुष्यं तद् उच्यते ॥
यद् वचनं देशाद्याक्षेपार्थबोधकम्, यच् चात्यन्तदुःखकरार्थकं तद् वाक्पारुष्यम् । तद् अपि त्रिविधम् इत्याह ।
	निष्ठुराश्लीलतीव्रत्वात् तद् अपि त्रिविधं स्मृतम् ॥ इति ।
निष्ठुरादीनां स्वरूपम् आह ।
	साक्षेपं निष्ठुरं ज्ञेयम् अश्लीलं न्यङ्गसंयुतम् ।
	पतनीयैर् उपक्रोशैः तीव्रम् आहुर् मनीषिणः ॥
धिङ्मूर्खजाल्मेत्यादि साक्षेपम् । न्यङ्गं भगिनीसंबन्धाद्यवद्यम् । पतनीयैः सुरापो ऽसीत्यादिभिः । तथा च कात्यायनः ।
	यत् त्व् असत्संज्ञितैर् अङ्कैः परम् आक्षिपति क्वचित् ।
	अभूतैर् वाथ भूतैर् वा निष्ठुरा वाक् स्मृता बुधैः ॥
	न्यग्भावकरणं वाचा क्रोधात् तु कुरुते यदा ।
	वृत्तेर् देशकुलादीनाम् अश्लीला सा बुधैः स्मृता ॥
	महापातकयोक्त्री च रागद्वेषकरी च या ।
	जातिभ्रंशकरी वाथ तीव्रा सा प्रथिता तु वाक् ॥
बृहस्पतिस् त्व् अत्रापि साहसवत् प्रथममध्यमोत्तमभेदेन त्रैविध्यम् आह ।
	देशग्रामकुलादीनां क्षेपः पापेन योजनम् ।
	द्रव्यं विना तु प्रथमं वाक्पारुष्यं तद् उच्यते ॥
	भगिनीमातृसंबन्धम् उपपातकशंसनम् ।
	पारुष्यं मध्यमं प्रोक्तं वाचिकं शास्त्रवेदिभिः ॥
	अभक्ष्यापेयकथनं महापातकदूषणम् ।
	पारुष्यम् उत्तमं प्रोक्तं तीव्रं मर्माभिघट्टनम् ॥ इति ।
द्रव्यं विना द्रव्यवैशिष्ट्यं विनेत्यर्थः । कात्यायनस् त्व् अन्यान् अपि वाक्पारुष्यभेदान् आह ।
	हुङ्कारः कासनं चैव लोके यच् च विगर्हितम् ।
	अनुकुर्याद् अनुब्रूयाद् वाक्पारुष्यं तथोच्यते ॥
	यो ऽगुणान् कीर्तयेत् क्रोधान् निर्गुणे वा गुणज्ञताम् ।
	अन्यसंज्ञानुयोगी वा वाग्दुष्टं तं नरं विदुः ॥ इति ।
व्यासस् तु दण्डपारुष्यस्वरूपम् आह ।
	भस्मादीनां प्रक्षिपणं मोडनं च करादिना ।
	आवेष्टनं चांशुकाद्यैर् दण्डपारुष्यम् उच्यते ॥
बृहस्पतिर् अपि ।
	हस्तपाषाणलगुडैर् भस्मकर्दमपांसुभिः ।
	आयुधैश्च प्रहरणं दण्डपारुष्यम् उच्यते ॥
प्रहरणं परगात्रेष्व् इति शेषः । तथा च नारदः ।
	परगात्रेष्व् अभिद्रोहो हस्तपादायुधादिभिः ।
	भस्मादिभिश्चोपघातो दण्डपारुष्यम् उच्यते ॥
परगात्रेषु स्थावरजङ्गममूर्तिषु । दण्डो द्रोहः । पारुष्यं निष्ठुरता । एतद् अपि पदं त्रिविधम् इत्याह स एव ।
	तस्यापि दृष्टं त्रैविध्यं हीनमध्योत्तमक्रमात् ।
	अवगूरणनिः शङ्कपातक्षतजदर्शनैः॥ 
हीनमध्यमोत्तमानां तु द्रव्याणां समतिक्रमाद् इति कर्तुर् व्यापारतारतम्यात्, कर्मीभूतद्रव्यवैशिष्ट्यतारतम्याच् च प्रथममध्यमोत्तमभावेन त्रैविद्यम् इत्यर्थः । ननु पारुष्यद्वयस्य साहसविशेषत्वात् पदान्तरत्वेनोक्तिर् अयुक्ता । सत्यम्, सहसा क्रियमाणस्य साहसविशेषत्वं छलेन पुनः क्रियमाणस्य पदान्तरत्वम् एव, साहसलक्षणाभावात् । तथा चोक्तं तेनैव ।
	तस्यैव भेदः स्तेयं स्याद् विशेषस् तत्र तूच्यते ।
	आधिः साहसम् आक्रम्य स्तेयम् आधिः छलेन तु ॥
आधिः क्लेशः, स आक्रम्यार्थहरणद्वारा क्रियमाणः साहसम् । छलेन पुनर् अर्थग्रहणद्वारा क्रियमाणं स्तेयम् इत्यर्थः । ननु अनेन स्तेयस्य भेद उक्तो न पारुष्यस्य । सत्यम्, अपृथगुद्दिष्टस्यापि भेद उक्ते पृथगुद्दिष्टस्य सुतराम् एव भेदो लक्ष्यत इति स्तेयमात्रस्योक्त इत्यविरोधः । अतः पदान्तरत्वेनाप्युक्तिर् युक्तैव । अत एव सङ्ग्रहकारः ।
	मनुष्यमारणादीनि क्रियन्ते प्रसभं यदि ।
	साहसानीति कथ्यन्ते यथाख्यान्यन्यथा पुनः ॥
अन्यथा पुनर् यद्यप्रसभं कृतानि तदा यथाख्यानि स्तेयस्त्रीसङ्ग्रहणवाक्पारुष्यदण्डपारुष्याख्यानीत्यर्थः । नन्व् एवं स्त्रीस्तेयसङ्ग्रहणयोर् अपि साहसात् पृथगुद्देशनं कार्यम् । सत्यम्, तत एव मनुना
	स्तेयं च साहसं चैव स्त्रीसंग्रहणम् एव च ।
इति पृथगुद्दिष्टम् । नारदेन तु तयोश्छलेनैव क्रियमाणत्वात् पदान्तरत्वं स्फुटम् एवेति साहसान्तर्भाव एवोद्देशदशायां दर्शितः । पारुष्यद्वयस्य तु प्रायेण प्रसभं क्रियमाणत्वात् पदान्तरत्वम् अव्यक्तम् इति पृथग् अप्युद्देशः कृत इति सर्वम् अनवद्यम् । स्तेयस्य साहसात् भेदम् उक्त्वा त्रैविध्यम् अप्युक्तं नारदेन ।
	तद् अपि त्रिविधं ज्ञेयं द्रव्यापेक्षे मनीषिभिः ।
	क्षुद्रमध्योत्तमानां तु द्रव्याणाम् अपहारतः ॥
क्षुद्रादिद्रव्याण्यपि तेनैव दर्शितानि ।
	मृद्भाण्दासनखट्वास्थिदारुचर्मतृणादि यत् ।
	शमीधान्यं कृतान्नं च क्षुद्रद्रव्यम् उदाहृतम् ॥
	वासः कौशेयवर्जं तु गोवर्जं पशवस् तथा ।
	हिरण्यवर्जं लोहं च मध्यं व्रीहियवादि च ॥
	हिरण्यरत्नकौशेयस्त्रीपुंगोगजवाजिनाम् ।
	देवब्राह्मणराज्ञां च विज्ञेयं द्रव्यम् उत्तमम् ॥
	उपायैर् विविधैर् एषां वञ्चयित्वापकर्षणम् ।
	सुप्तमत्तप्रमत्तेभ्यः स्तेयम् आहुर् मनीषिणः ॥ इति ।
शमीधान्यं कोशवेष्टितं माषमुद्गादि । कौशेयं क्रिमिकोशजाततन्तुनिर्मितम् । स्त्रीसङ्ग्रहणस्य तु त्रैविध्यम् आह बृहस्पतिः ।
	पापमूलं संग्रहणं त्रिप्रकारं निबोधत ।
	बलोपादिकृते द्वे तु तृतीयम् अनुरागजम् ॥
सङ्ग्रहणं परिस्त्रिया सह पुरुषस्य सम्बन्धः । तथा च नारदः ।
	परिस्त्रिया सहाकाले ‘देशे वा पुरुषस्य तु ।
	स्थानसंभाषणामोदास् त्रयः संग्रहणक्रमाः ॥ इति ।
स्वोक्तत्रिप्रकारलक्षणम् आह बृहस्पतिः ।
	अनिच्छन्त्या यत् क्रियते सुप्तोन्मत्तप्रमत्तया ।
	प्रलपन्त्या वा रहश्च बलात्कारकृतं तु तत् ॥
	छद्मना गृहम् आनीय दत्वा वा मद्यकार्मणम् ।
	संयोगः क्रियते यस्यां तत् तूपाधिकृतं विदुः ॥
	अन्योन्यचक्षूरागेण (?) दूतीसंप्रेषणेन वा ।
	कृतं रूपार्थलोभेन ज्ञेयं तदनुरागजम् ॥
कार्मणं वशीकरणम् । तथा प्रथममध्यमोत्तमभावेनापि त्रैविध्यलक्षणम् आह स एव ।
	तत् पुनस् त्रिविधं प्रोक्तं प्रथमं मध्यमोत्तमम् ।
	अपाङ्गावेक्षणं हास्यं दूतीसंप्रेषणं तथा ॥
	स्पर्शो भूषणवस्त्राणां प्रथमः संग्रहः स्मृतः ।
	प्रेषणं गन्धमाल्यानां धूपमध्वन्नवाससाम् ॥
	संभाषणं रहसि च मध्यमं संग्रहं विदुः ।
	एकशय्यासनक्रीडचुम्बनालिङ्गनं तथा ॥
	एतत् संग्रहनं प्रोक्तम् उत्तमं शास्त्रवेदिभिः ॥ इति ।
व्यासो ऽपि ।
	संग्रहस् त्रिविधो ज्ञेयः प्रथमो मधमस् तथा ।
	उत्तमश्चेति शास्त्रेषु तस्योक्तं लक्षणं पृथक् ॥
	अदेशकालसंभाषा निर्जने च परस्त्रिया ।
	कटाक्षावेक्षणं हास्यं प्रथमः संग्रहः स्मृतः ॥
	प्रेषणं गन्धमाल्यानां धूपभूषणवाससां ।
	प्रलोभनं चान्नपानैर् मध्यमः संग्रहः स्मृतः ॥
	शय्यासनं विविक्ते तु परस्परम् उपाश्रयः ।
	केशाकेशिग्रहैश्चैव ज्ञेय उत्तमसंग्रहः ॥
विविक्ते रहसि । केशाकेशिग्रहैः परस्परकेशग्रहणपूर्वकक्रीडाभिः । कात्यायनो ऽपि संग्रहभेदान् आह ।
	दूतोपचारयुक्तश्चेद् अवेलास्थानसंस्थितिः ।
	कण्ठकेशाञ्चलग्राहः कर्णनासाकरादिषु ॥
	एकस्थानासनाहाराः संग्रहो नवधा स्मृतः ।
अञ्चलं वस्त्रप्रान्तम् । तथा ।
	परस्त्रियाभिभाषेत तीर्थे ऽरण्ये गृहे ऽपि वा ।
	नदीनां चैव संभेदे स संग्रहणम् आप्नुयात् ॥
संभेधः संगमः । तथा ।
	उपकारक्रिया केलिः स्पर्शो भूषणवाससाम् ।
	सहखट्वासनं चैव सर्वं संग्रहणं स्मृतम् ॥
उपकारक्रिया ताम्बूलादिदानेनोपकारकरणम् । केलिः परिहासः । तथा च ।
	स्त्रियं स्पृशेद् अदेशे यः स्पृष्टो वा मर्षयेत् तया ।
	परस्परस्यानुमते सर्वं संग्रहणं स्मृतम् ॥
अदेशः स्तनादिप्रदेशः । नारदो ऽपि ।
	पाणौ यां च निगृह्णीयात् वेण्यां वस्त्राञ्चले ऽपि वा ।
	तिष्ठ तिष्ठेति वा ब्रूयात् सर्वं संग्रहणं स्मृतम् ॥ इति ।
तथा द्यूतसमाह्वयाख्यस्यापि पदस्य स्वरूपभेदबोधनार्थम् आह स एव ।
	अक्षवर्धरशलाकाद्यैः देवनं जिह्मकारितम् ।
	पणक्रीडावयोभिश्च पदं द्यूतसमाह्वयम् ॥
वर्ध्रः चर्ममयपट्टिका । आद्यशब्देन कपार्दिकादयो गृह्यन्ते । अक्षादिभिः पणपूर्वकं देवनं क्रीडनं जिहमकारितं कौटिल्येन कृतं यत् तत् द्यूताख्यम् । तथा वयोभिः कुक्कुटादिभिः पणपूर्वकं देवनं समाह्वयाख्यम् । तद् द्वयं मिलितं द्यूतसमाह्वयाख्यम् एकम् एव पदम् इत्यर्थः । वयोग्रहणं प्राण्युपलक्षणार्थम् । अत एव मनुः ।
	अप्राणिभिर् यत् क्रियते तल् लोके द्यूत उच्यते ।
	प्राणिभिः क्रियमाणस् तु स विज्ञेयः समाह्वयः ॥
बृहस्पतिर् अपि ।
	अन्योन्यं परिगृहीताः पक्षिमेषवृषादयः ।
	प्रहरन्ते कृतपणाः तद् वदन्ति समाह्वयम् ॥ इति ।
प्रकीर्णकस्य लक्षणाभेदौ तु नारदेनोक्तौ ॥
	प्रकीर्णके पुनर् ज्ञेया व्यवहारा नृपाश्रयाः ।
	राज्ञाम् आज्ञाप्रतीघातः तत् कर्मकरणं तथा ॥
	पुरप्रधानसंभेदः प्रकृतीनां तथैव च ।
	पाषण्डिनैगमश्रेणीगणधर्मविपर्ययाः ॥
	पितापुत्रविवादश्च प्रायश्चित्तव्यतिक्रमः ।
	प्रतिग्रहविलोपश्च लोप आश्रमिणाम् अपि ॥
	वर्णसंकरदोषश्च तद्वृत्त्यनियमस् (?) तथा । 
	न दृष्टं यच् च पूर्वेषु सर्वं तत् स्यात् प्रकीर्णकम् ॥ इति ।
नृपेण यद् यत् स्वाज्ञाव्यतिक्रमादौ प्रतिवादित्वम् आस्थाय निर्णेतव्यम्, यच् च  ऋणादानादिपूर्वोक्तपदेषु नोक्तम्, तत् सर्वं प्रकीर्णकाख्यं पदम् इत्यर्थः । बृहस्पतिः ।
	कुसीदनिध्याधेयाख्यं संभूयोत्थानम् एव च ।
	भृत्यादानम् अशुश्रूषा भूवादो ऽस्वामिविक्रयः ॥
	क्रयविक्रयानुशयः समयातिक्रमस् तथा ।
	स्त्रीपुंसंयोगः (?) स्तेयं च दायभागो ऽक्षदेवनम् (?) ॥
	एतान्यर्थस्मुत्थानि पदानि तु चतुर्दश  ।
	पुनर् एवं प्रभिन्नानि क्रियाभेदाद् अनेकधा ॥
	पारुष्ये द्वे वधश्चैव परस्त्रीसंग्रहस् तथा ।
	हिंसोद्भवानि चत्वारि पदान्याह बृहस्पतिः ॥
	हीनमध्योत्तमत्वेन प्रभिन्नानि पृथक् पृथक् ।
	विशेष एषां निर्दिष्टः चतुर्णाम् अप्यनुक्रमात् ॥
	पदाण्यष्टादशैतानि धर्मशास्त्रोदितानि तु ।
	मूलं सर्वविवादानां ये विदुस् ते परीक्षकाः ॥

इति स्मृतिचन्द्रिकायाम् अष्टादशपदनिरूपणम्

अथ व्यवहारभेधाः 

उक्तं स्वरूपान्तर्गतविषयभेदतो व्यवहारस्य बहुविधत्वम् । अथ तस्यैवेदानीं पणादिवशात् भेदः प्रतिपाद्यते । अत्र याज्ञवल्क्यः ।
	सपणश्चेद् विवादः स्यात् तत्र हीनं तु दापयेत् ॥ इति ।
पराजिते मयैतावत् राज्ञे दीयत इति दर्पवशाद् अभ्युपगतं धनं पणं तेन सहितः सपणः । चेच्छब्दाद् अपणो ऽपि, तेन द्विविधो व्यवहारः । तथा चोक्तं नारदेन ।
	सोत्तरो ऽनुत्तरश्चेति स विज्ञेयो द्विलक्षणः ।
	सोत्तरो ऽभ्यधिको यत्र विलेखापुर्वकः पणः ।
प्रतिज्ञाविलेखनात् पूर्वं यत्र व्यवहरे (?) दण्डाद् अभ्यधिकः पण उभाभ्याम् उपेयते अन्यतरेण वा स सोत्तरो व्यवहार इत्यर्थः । तथान्ये ऽपि भेदास् तेनोक्ताः ।
	स चतुष्पाच् चतुःस्थानः चतुःसाधन एव च ।
	चतुर्हितश्चतुर्व्यापी चतुष्कारी च कीर्त्यते ॥
	अष्टाङ्गो ऽष्टादशपदः शतशाखश् तथैव च ।
	त्रियोनिर् द्व्यभियोगश्च द्विद्वारो द्विगतिस् तथा ॥ इति ।
स्वयम् एव चैतान् प्रकारान् व्याचष्टे ।
	धर्मश्च व्यवहारश्च चरित्रं राजशासनम् ।
	चतुष्पाद् व्यवहारो ऽयम् उत्तरः पूर्वबाधकः ॥
ननु प्रतिज्ञोत्तरप्रमाणनिर्णयानां व्यवहारपदत्वं न धर्मादीनाम् इति किम् इदम् उक्तम् (युक्तम्?) । उच्यते । निर्णयपादो धर्माद्यनुसारेण चतुर्विधः । तत्र यदनुसारेण यो निर्णयः सः तच्छब्देन निर्दिश्यते । तेन धर्मादिभिर् अपि चतुष्पात्त्वनिर्णनं (?) युक्तम् एव । तथा च बृहस्पतिः ।
	धर्मेण व्यवहारेण चरित्रेण नृपाज्ञया ।
	चतुष्प्रकारो ऽभिहितः संदिग्धे ऽर्थे विनिर्णयः ॥
चतुर्विधानाम् अपि निर्णयानां लक्षणम् आह कात्यायनः ।
	दोषकारी तु कर्तृत्वं धनस्वामी स्वकं धनम् ।
	विवादे प्राप्नुयाद् यत्र धर्मेणैव स निर्णयः ॥
दोषो हिंसादिः । कर्तृत्वं तत्कारित्वम् ।
	स्मृतिशास्त्रं तु यत् किंचित् प्रथितं धर्मसाधकैः ।
	कार्याणां निर्णयार्थे तु व्यवहारः स्मृतो हि सः ॥
धर्मशास्त्रनिरूपितप्रतिज्ञोत्तराद्यनुसारेण निर्णयो व्यवहाराख्य इत्यर्थः ।
	यद् यद् आचर्यते येन धर्म्यं वाधर्म्यम् एव वा ।
	देशस्याचरणान् नित्यं चरित्रं तत् प्रकीर्तितम् ॥
तदनुसारीति निर्णयो ऽपि तथैव प्रकीर्तित इत्यर्थः ।
	न्यायशास्त्रविरोधेन देसदृष्टेस् तथैव च ।
	यं धर्मं स्थापयेद् राजा न्याय्यं तद् राजशासनम् ॥
अस्यायम् अर्थः । मानान्तराविरुद्धो राजबुद्धिमात्रपरिकल्पितो निर्णयो राजशासनम् इत्युच्यते इति । अत्रैकैकप्रकारस्य पुनश्च द्वैविध्यम् आह बृहस्पतिः ।
	एकैको द्विविधः प्रोक्तः क्रियाभेदान् मनीषिभिः । इति ।
द्वैविध्यम् तेनैव दर्शितम् ।
	सम्यग् विचार्य कार्यं तु युक्त्या संपरिकल्पितम् ।
	परीक्षितं च शपथैः स ज्ञेयो धर्मनिर्णयः ॥
	प्रतिवादी प्रपद्येत यत्र धर्मः स निर्णयः ।
	दिव्यैर् वा शोधितः सम्यग् द्वितीयः स उदाहृतः ॥
सह तत्वानुसरणेन कृतः प्रथमो धर्माख्यनिर्णयः । विना तत्त्वानुसरणं सत्योत्तरेण वा दिव्यप्रमाणेन वा कृतो द्वितीयः इत्यर्थः ।
	प्रमाणनिश्चितो यस् तु व्यवहारः स उच्यते ।
	वाक्छलानन्तरत्वेन द्वितीयः परिकीर्तितः ॥
प्रमाणम् अत्र मानुषं विवक्षितम् । दिव्यनिश्चितस्य धर्मनिर्णयकोटित्वात् ।
	अनुमानेन निर्णीतं चरित्रम् इति कथ्यते ।
	देशस्थित्या द्वितीयस् तु शास्त्रविद्भिर् उदाहृतः ॥
अनुमानम् उल्काहस्तादिलिङ्गम् ।
	प्रमाणरहितो यस् तु राजाज्ञानिर्णयः स्मृतः ।
	शास्त्ररीत्यविरोधेन तथा चान्यः प्रकीर्तितः ॥ इति ।
प्रमाणरहित इत्यस्यार्थो व्यासेन प्रपञ्चितः ।
	लिखितं साक्षिणो भुक्तिः प्रमाणं त्रिविधं स्मृतम् ।
	अनुमानं विदुर् हेतुं तर्कश्चेति मनीषिणः ॥
	देशस्हितिः पूर्वकृता चरित्रं समुदाहृतम् ।
	अर्थानुरूपाः शपथाः स्मृत्यस् सत्यपदादयः (?) ॥
	तेषाम् अभावे राजाज्ञां निर्णयं तु विदुर् बुधाः ॥ इति ।
नन्व् एवं तर्हि "उत्तरः पूर्वबाधकः" इति नारदवचनम् असंबद्धम्, तत्त्वार्थानुगुण्यातिशयेन पूर्वस्यैवोत्तरबाधकत्वात्,
	छलं निरस्य भूतेन व्यवहारान् नयेन् नृपः ।
इति याज्ञवल्क्येनोक्तत्वाच् च । उच्यते । सत्यम्, उत्सर्गतः सर्वत्रैवम्, क्वचिद् विषये तूत्तरः पूर्वबाधको भवत्येव । तद्विषयं च नारदवचनम् । तथा हि, यदा केनचिद् विशिष्टेन राजन्यादिना मोहात् कथंचित् राजदारादेः स्पर्शनादिकं कृतम्, कृत्वा च स्वप्राणभयान् मिथ्या करोति साक्षिणश्च सन्ति ते च राज्ञा पृष्टाः सन्तो वधो ऽस्य मा भूद् इति नायम् अस्य कर्मणः कर्तेति मिथ्यासाक्ष्यं ब्रूयुः, तदा दोषकारिणस् तत्कर्तृत्वापाप्तेर् धर्मो व्यवहारेण बाध्यते । युक्तं चात्र धर्मबाधनम् "वर्णिनां तु वधो यत्र" इति साक्षिणां मिथ्याभिधानविधानात् । यदा पुनः परदाराभिगमनं कृतम् अनेन साक्षिणो विद्यन्त इति कश्चिद् आभीरादिः केनचिद् अभियुक्तो ब्रूते: सत्यम् एतत् साक्षिभाषितं तथापि नाहं दण्ड्यः चरित्रबलान् मयैतत् कृतम् । निवेशितं च पुस्तके राज्ञा तद् इति चरित्रेण व्यवहारो बाध्यते, व्यवहारतः प्राप्तस्य दण्डस्य चरित्रतो निवृत्तत्वात् । युक्तं चात्र चरित्रेण बाधनम्,
	ग्रामगोष्ठपुरश्रेणीसार्थसेनानिवासिनाम् ।
	व्यवहारश्चरित्रेण निर्णेतव्यो बृहस्पतिः ॥
इति वचनात् । चरित्रम् अपि क्वचिद् राजाज्ञया बाध्यते: कुलगृहाभ्यन्तरे न केनचिद् राजपुरुषेण प्रवेष्टव्यम् इति चरित्रम् ईदृशं कृतम् । ततो राज्ञा कश्चिद् अपराधी गृहं प्रविष्टो ज्ञातः ततो राज्ञा कश्चिद् राजपुरुष आज्ञप्तः गृहाभ्यन्तरम् अपि प्रविश्य स दुष्ट आनेतव्य इति तदा चरित्रम् अपि राजशासनेन बाध्यते । दुष्टनिग्रहस्यावश्यकत्वेन चरित्रतो राजशासनस्य बलीयस्त्वात् । एवंविधम् एव विषयं मनसि निधाय बृहस्पतिनाप्युक्तम् ।
	शास्त्रं केवलम् आश्रित्य क्रियते यत्र निर्णयः ।
	व्यवहारः स विज्ञेयः धर्मस् तेनापहीयते ॥
	देशस्थित्यानुमानेन नैगमानुगतेन च ।
	क्रियते निर्णयस् तत्र व्यवहारस् तु बाध्यते ॥
	विहाय चरिताचारं यत्र कुर्यात् पुनर् नृपः ।
	निर्णयं सा तु राजाज्ञा चरित्रं बाध्यते तया ॥ इति ।
प्रकृतम् उच्यते । चतुःस्थानव्याख्यानार्थम् आह ।
	तत्र सत्ये स्थितो धर्मो व्यवहारस् तु साक्षिषु ।
	चरित्रं पुस्तकरणे राजाज्ञायां तु शासनम् ॥
साक्षिग्रहणं धर्मशास्त्रस्थदिव्येतरप्रमाणस्य चोपलक्षणार्थम् । पुस्तकरणं लेख्यम् । चतुःसाधनम् आह ।
	सामाध्युपायसाध्यत्वाच् च चतुःसाधन उच्यते ।
विप्रतिपन्नार्थिप्रत्यर्थिनोः सामाद्युपायसाध्यत्वाद् इत्यभिप्रायः । चतुर्हितम् आह ।
	चतुर्णाम् आश्रमाणां तु रक्षणाच् च चतुर्हितः ।
आश्रमग्रहणं वर्णानाम् अपि प्रदर्शनार्थम् । चतुर्व्यापिनम् आह ।
	कर्तॄंस् तथा साक्षिणश्च सभ्यान् राजानम् एव च ।
	व्याप्नोति पादशो यस्माच् चतुर्व्यापी ततः स्मृतः ॥
सम्यग् असम्यग् दृष्टो धर्माधर्मफलेन कर्त्रादीन् पादशो व्याप्नोतीत्यर्थः । चतुष्कारिणम् आह ।
	धर्मस्यार्थस्य यशसो लोकसक्तेस् तथैव च ।
	चतुर्णां करणादेषां चतुष्कारी प्रकीर्त्यते ॥
लोकसक्तिः लोकानुरागः । अष्टाङ्गम् आह ।
	राजा सपुरुषाः सभ्याः शास्त्रं गणकलेखकौ ।
	हिरण्यम् अग्निर् उदकम् अष्टाङ्गं समुदाहृतम् ॥
एतेषां तूपयोगम् उपरिष्टाद् वक्ष्यामः । अष्टादशपदशतशाखयोर् व्याख्यानं पूर्वप्रकरणयोर् दर्शितम् इहानुसंधेयम् । त्रियोनिम् आह ।
	कामात् क्रोधाच् च लोभाच् च त्रिभ्यो यस्मात् प्रवर्तते ।
	त्रियोनिः कीर्त्यते तेन त्रयम् एतद् विवादकृत् ॥
यथासंभवं सर्वत्रेति शेषः । द्व्यभियोगम् आह ।
	द्व्यभियोगस् तु विज्ञेयः शङ्कातत्वाभियोगतः ।
अत्रैवोदाहरणम् आह ।
	शङ्कासतां तु संसर्गात् तत्त्वं होढादिदर्शनात् ॥
कितवस् तेनाद्यसद्भिः संसर्गात् साधाव् अपि स्तेयादिशङ्का भवति । होढादिदर्शनम् अपहृतैकदेशादिलिङ्गोपलम्भः, प्रत्यक्षदर्शनं वा । उदाहरणमात्रम् असतां संसर्गः सताम् अप्याढ्यानां संसर्गे सति निक्षेपादिशङ्खासंभवात् । अतो नैतल् लक्षणं शङ्खाभियोगस्य । द्विद्वारम् आह ।
	पक्षद्वयाभिसंबन्धात् द्विद्वारः समुदाहृतः ।
	पूर्ववादस् तयोः पक्षः प्रतिपक्षस् तदुत्तरः ॥
वाद इति शेषः । द्वारं कार्यारम्भप्रवृत्तिः । द्विगतिम् आह ।
	भूतछलानुसारित्वात् द्विगतिः समुदाहृता ।
	भूतं तत्त्वार्थसंयुक्तं प्रमादाभिहितं छलम् ॥ इति ।
हारीतो ऽपि कांश्चिद् भेदान् आह ।
	एकमूलो द्विरुत्थानो द्विस्कन्धो द्विफलस् तथा ॥ इति ।
कात्यायनस् त्व् एतान् व्याचष्टे ।
	साध्यवादस्य मूलं स्याद् वादिना यन् निवेदितम् ।
	देयाप्रदानं हिंसा चेत्युत्थानद्वयम् उच्यते ॥
	धर्मशास्त्रार्थशास्त्रे तु स्कन्धद्वयम् उदाहृतम् ।
	जयश्चैवावसायश्च द्वे फले समुदाहृते ॥ इति ।
अवसायः पराजयः । तथान्यो ऽपि भेदस् तेनैव दर्शितः ।
	पूर्वपक्षश्चोत्तरश्च प्रत्याकलितम् एव च ।
	क्रियापादश्च तेनायं चतुष्पात् समुदाहृतः ॥ इति ।
प्रत्याकलितम् उत्तराङ्गीकारानन्तरम् अपि विवदमानयोः कस्य अत्र क्रियोपन्यसनं न्याय्यम् इति प्राड्विवाकादीनां विमर्शनम् । क्रिया लिखितादिप्रमाणं, तन्निर्देशः क्रियापादः । विवादात्मकव्यवहारपर्यवसानभागतया प्रत्यकलितक्र्ययोर् अपि व्यवहारत्वाच् "चतुष्पात् समुदाहृतः" इत्युक्तम् । 
	अत एव संग्रहकारेणापि पर्यवसानभागस्यापि व्यवहारत्वम् उक्तम् ।
	परस्परं मनुष्याणां स्वार्थविप्रतिपत्तिषु ।
	वाक्यान् न्याय्यव्यवस्थानं व्यवहार उदाहृतः ॥ इति ।
केचिद् उपन्यस्ते प्रमाणे प्रमाणाभावशङ्कापनोदकं जयपराजयनिर्णयफलकं विमर्शनं प्रत्याकलितम् आहुः । तन्मते पादसंख्यैव हि विवक्षिता, न तु क्रमः, प्रत्याकलितपादस्य तुरीयत्वापातात् । यत् तु याज्ञवल्क्येनोक्तम्,
	तत्सिद्धौ सिद्धिम् आप्नोति विपरीतम् अतो ऽन्यथा ।
इति, तत्रापि सिद्धिशब्देन सिद्धिफलकं प्रत्यकलितम् उच्यते, न पुनर् जयपराजयावधारणरूपम्, तस्य संप्रतिपत्त्युत्तरे ऽपि सत्त्वात्, "द्विपात्संप्रतिपत्तिषु" इति वचनविरोधप्रसङ्गात् । तस्मात् तत्कात्यायनवचनसमानार्थतैव याज्ञवल्कीयस्य । 
	अन्ये पुनर् अस्य वचनस्य,
	भाषोत्तरक्रियासाध्यसिद्धिभिः क्रमवर्तिभिः ।
	आक्षिप्तचतुरंशस् तु चतुष्पाद् अभिधीयते ॥
इति स्मृत्यन्तरवचनेन समानार्थतां वर्णयन्ति । संप्रतिपत्त्युत्तरे तु साधनानिर्देशात्, प्रतिज्ञातार्थस्य असाध्यत्वाच् च न साध्यसिद्धिलक्षणः पादो ऽस्तीति "द्विपात् संप्रतिपत्तिषु" इति वचनविरोधो ऽपि नास्तीति च वदन्ति । अत्र मते पादक्रमो ऽपि स्मृत्यन्तरे दर्शितः ।
	भाषापादस् तु तत्राद्यो द्वितीयश्चोत्तरस् तथा ।
	क्रियापादस् तथा चान्यः चतुर्थो निर्णयः स्मृतः ॥ इति ।


इति स्मृतिचन्द्रिकायां व्यवहारभेदाः

अथ निर्णेतृनिर्णयः

अत्र बृहस्पतिः ।
	एकस् त्व् अनेकधा प्रोक्तो व्यवहारो मनीषिभिः ।
	तस्य निर्णयकृद् राजा ब्राह्मणश्च बहुश्रुतः ॥ इति ।
ब्राह्मणः प्राड्विवाकाख्यः । तथा च स एव ।
	विवादे पृच्छति प्रश्नं प्रतिप्रश्नं तथैव च ।
	प्रियपूर्वं प्राग् वदति प्राड्विवाकस् ततस् तु सः ॥ इति ।
पूर्वोत्तरपक्षौ पृच्छतीति प्राट् । निर्णयं च विशेषेण वक्तीति विवाक इति यौगिकी तस्य संज्ञेत्यर्थः । 
	नारदेनापि ब्राह्मणे बहुश्रुतत्वं प्रपञ्चयता विधानान्तरेण इयं संज्ञा दर्शिता ।
	अष्टादशपदाभिज्ञः तद्भेदाष्टसहस्रवित् ।
	आन्वीक्षक्यादिकुशलः श्रुतिस्मृतिपरायणः ॥
	विवादसंश्रुतं धर्मं पृच्छति प्रकृतं मतम् ।
	विवेचयति यस् तस्मात् प्राड्विवाकस् तु स स्मृतः ॥ इति ।
एवम् उभाभ्याम् अपि यौगिक्याख्योक्त्यैवार्थाद् अस्य कार्यम् अप्युक्तम् । उक्तं च साक्षाद् अपि नारदेन ।
	यथा शल्यं भिषक् कायाद् उद्धरेद् यन्त्रयुक्तितः । 
	प्राड्विवाकस् तथा शल्यम् उद्धरेद् व्यवहारतः ॥ इति ।
"ब्राह्मणस् च" इति चशब्दो निर्णेत्रन्तरसमुच्चयार्थः । अत एव मनुः ।
	येषु स्थानेषु भूयिष्ठं विवादं चरतां नृणाम् ।
	धर्मं शाश्वतमाश्रित्य कुर्युस् तेषां विनिर्णयम् ॥ इति ।
येषु स्थानेष्व् अष्टादशपदेष्व् इत्यर्थः । कात्यायनो ऽपि ।
	सप्राड्विवाकः सामात्यः सब्राह्मणपुरोहितः ।
	ससभ्यः प्रेक्षको राजा स्वर्गे तिष्ठति धर्मतः ॥ इति ।
प्राड्विवाकः पूर्वोक्तलक्षणः, तेन सह वर्तमानः सप्राड्विवाकः । एवं सामात्य इत्यादाव् अपि वक्ष्यमाणसंख्यानुसारेण विग्रहः । अमात्यस्य पुनर् लक्षणम् उक्तं व्यासेन ।
	सर्वशास्त्रार्थवेत्तारम् अलुब्धं न्यायभाषिणम् ।
	विप्रं प्राज्ञं क्रमायातम् अमात्यं स्थापयेद् द्विजम् ॥ इति ।
सत्यपि विप्रग्रहणे पुनर् द्विजग्रहणम् उक्तलक्षणान्वितविप्राभावे तल्लक्षणम् क्षत्रियं वैश्यं वामात्यं स्थापयेत्, न तु शूद्रम् इति दर्सयितुम् । यत आह स एव ।
	द्विजान् विहाय यः पश्येत् कार्याणि वृषलैः सह ।
	तस्य प्रक्षुभ्यते राष्ट्रं बलं कोशं च नश्यति ॥ इति ।
अमात्यम् इत्येकवचनम् उपलक्षणमात्रम् उद्देश्यगतत्वात्,
	मन्त्रज्ञैर् मन्त्रिभिश्चैव विनीतः प्रविशेत् सभाम् ।
इति मनुना बहुभिर् मन्त्रिभिः सह सभाप्रवेशविधानाच् च । "मन्त्रज्ञैः" इति विशेषनोपादानं कार्यदर्शनोपयोगिमन्त्रालोचकत्वेन तेषाम् अस्त्यत्रोपयोग इति प्रतिपादयितुम् । तथा ब्राह्मणे ऽपि बहुत्वम् उक्तं तेनैव,
	व्यवहारदिदृक्षुस् तु ब्राह्मणैः सह पार्थिवः ।
इति पूर्वार्धेन । ब्राह्मणैर् विद्वद्भिर् इति शेषः । तथा च याज्ञवल्क्यः ।
	व्यवहारान् नृपः पश्येद् विद्वद्भिर् ब्राह्मणेइः सह । इति ।
यद्यप्येषां विद्वत्तया ब्राह्मणत्वबहुत्वाभ्यां सभायां च साधुत्वेन सर्वेभ्यो न भेदः, तथाप्यनियुक्तत्वेन तेभ्यो भेदो व्यवसेयः । ते हे नियुक्ताः । अत एव वसिष्ठः ।
	नियुक्तो वानियुक्तो वा धर्मज्ञो वक्तुम् अर्हति ।
	देवीं वाचं स वदति यः शास्त्रम् उपजीवति ॥
यत् तु नारदेनोक्तम्,
	नानियुक्तेन वक्तव्यं व्यवहारे कथंचन ।
	नियुक्तेन तु वक्तव्यम् अपक्षपतितं वचः ॥
इति, तद् यदृच्छया कार्यान्तरवशाद् वा आगतानियुक्तविषयम् । अन्यथा पूर्वोक्तवचनविरोधात्, ब्राह्मणानां सहायत्वनिर्वाहाय कार्यान्तराक्षेपापत्तेश्च । पुरोहितस् त्व् एक एव । तथा च व्यासः ।
	राजा पुरोहितं कुर्याद् उदीच्यं ब्राह्मणं हितम् ।
	श्रुताध्ययनसंपन्नम् अलुब्धं सत्यवादिनम् ॥ इति ।
एकत्वम् अत्र विवक्षितम्, यूपं छिनत्तीतिवद् उत्पाद्यगतत्वात् । "हितम्" इति वदन् राज्ञ उच्छृङ्खलप्रवृत्तिर् दण्ड्यादण्ड्येषु पुरोहितेन निवार्येति दर्शयति । अत एव वसिष्ठेन राज्ञो दण्डशास्त्रार्थातिक्रमे पुरोहितस्यापि प्रायश्चित्तम् उक्तम्: "दण्ड्योत्सर्गे राजैकरात्रम् उपवसेत्, त्रिरात्रं पुरोहितः । कृच्छ्रम् अदण्ड्यादण्डने पुरोहितः, त्रिरात्रं राजा" इति । सभ्याः पुनर् बहवः इति । तथा च नारदः ।
	राजा तु धार्मिकान् सभ्यान् कुर्वीत सुपरीक्षितान् ।
	व्यवहारधुरं वोढुं ये शक्ताः सद्गवा इव ॥ इति ।
"सभ्यान् कुर्वीत" व्यवहारदर्शनार्थम् । सभायां स्थितिं यथा न त्यजन्ति तथार्थदानमानप्रभृत्युपायेन नियुञ्जीतेत्यर्थः । व्यवहारधुरं वोढुं के शक्ता इत्यपेक्षिते याज्ञवल्क्यः ।
	श्रुताध्ययनसंपन्ना धर्मज्ञाः सत्यवादिनः ।
	राज्ञा सभासदः कार्याः रिपौ मित्रे च ये समाः ॥ इति ।
ते ऽपि ब्राह्मणा एव । तथा च कात्यायनः ।
	स तु सभ्यैः स्थिरैर् युक्तः प्राज्ञैः मौलैर् द्विजोत्तमैः ।
	धर्मशास्त्रार्थकुशलैर् अर्थशास्त्रविशारदैः ॥ इति ।
अत्र वर्जनीयान् आह बृहस्पतिः ।
	देशाचारानभिज्ञा ये नास्तिकाः शास्त्रवर्जिताः ।
	उन्मत्तक्रुद्धलुब्धार्ताः न प्रष्टव्या विनिर्णये ॥ इति ।
तथा (?) संख्यानियमम् ऽप्याह स एव ।
	लोकवेदाङ्गधर्मज्ञाः सप्त पञ्च त्रयो ऽपि वा ।
	यत्रोपविष्टा विप्राः स्युः सा यज्ञसदृशी सभा ॥ इति ।
अत्र प्राड्विवाकादीनाम् अर्थार्थितया ऋत्विग्वत् सहायमात्रम्, नाधिकारः । अधिकारस् तु व्य्वहारदर्शने राज्ञ एवेति मन्तव्यम् । अत एवात्र सप्राड्विवाक इत्यादिना तस्यैवाप्राधान्येन निर्देशो नेतरेषाम्, फलसंबन्धो ऽपि तस्यैवोक्तो न त्व् अन्येषाम् । तथाकरणे दोषः, स्मृतिबलान् नित्याधिकारो ऽपि राज्ञ एव ।
	अदण्ड्यान् दण्डयन् राजा दण्ड्यांश्चैवाप्यदण्डयन् ।
	अयशो महद् आप्नोति नरकं चैव गच्छति ॥
इति मनुना राज्ञ एव दोषस्मरणात् । अत एव च राजेतरेषां सभाप्रवेशनियमः तेनैव दर्शितः ।
	सभा वा न प्रवेष्टव्या वक्तव्यं वा समञ्जसम् ।
	अब्रुवन् विब्रुवन् वापि नरो भवति किल्बिषी ॥
राज्ञः पुनः सभाप्रवेशनियमो बृहस्पतिना दर्शितः ।
	राजा कार्याणि संपश्येत् सद्भिर् एव त्रिभिर् वृतः ।
	सभाम् एव प्रविश्याग्र्याम् आसीनः स्थित एव वा ॥ इति ।
सभ्यैस् त्रिभिर् एव वृतो न त्व् एकेन द्वाभ्यां वा वृत इत्यर्थः । अतो न प्रागुक्तसभ्यसंख्याविरोधः । अतो राजसूय इव व्यवहारदर्शने राज्ञ एवाधिकार इति सिद्धम् । राजशब्देन चात्र क्षत्रजातीयो वान्यजातीयो वाभिषिक्तो वा अनभिषिक्तो वा प्रजापरिपालनादिराज्यकर्ता गौणवृत्त्या प्रतिपाद्यते, न पुनः राज्ञः कर्म राज्यम् इति शाब्दस्मृतेः, बाहुजजातौ राजशब्दो मुख्य इत्यवेष्टिन्यायाद् राजा राजसूयेनेतिवत् क्षत्रिय एव । आर्याणां मन्वादीनां राजशब्दप्रयोगो राज्यकर्तरि गौण इत्यवेष्ट्यधिकरण एवोक्तत्वाद् अत एव बृहस्पतिना नृपतिमात्रस्य्	अ सभाप्रवेशो ऽभिहितः ।
	प्रातर् उत्थाय नृपतिः शौचं कृत्वा विधानतः ।
	गुरून् ज्योतिर्विदो वैद्यान् देवान् विप्रान् पुरोहितान् ॥
	यथार्हम् एतान् संपूज्य सुपुष्पाभरणाम्बरैः ।
	अभिवन्द्य च गुर्वादीन् सुमुखः प्रविशेत् सभाम् ॥ इति ।
अत एव याज्ञवल्क्येनापि व्यवहारदर्शनं तस्यैव विहितम्: "व्यवहारान् नृपः पश्येत्" इति । यत् तु प्रजापतिनोक्तम्,
	राजाभिषेकसंयुक्तो ब्राह्मणो वा बहुश्रुतः ।
	धर्मासनगतः पश्येद् व्यवहारान् अनुलम्बणः ॥
इति — अनुलम्बणः अनुद्धत इत्यर्थः — एतद् अपि राज्ञो ऽभिषिक्तस्य व्यवहारदर्सनं कर्तव्यम् इति विधानार्थं न पुनर् इतरस्य प्रतिषेधार्थम्, तथात्वे परिसंख्यापत्तेः । अत एवानन्तरम् एवोक्तं तेनैव ।
	एवं क्षत्रियसामन्ताः स्वदेशेषु पृथक् पृथक् ।
	इतरेषां नृपाणां तु कुर्याद् ब्राह्मणपुंगवः ॥ इति ।
धर्मासनगता अनुल्बणास् सन्तः क्षत्रियसामन्ताः व्यवहारं पश्येयुः । इतरे पुनः नृपाः ब्राह्मणवैश्यादिजातीयाः स्वाधिकारसिद्धये ब्राह्मणश्रेष्ठम् एव सदा व्यवहारद्रष्टारं कुर्युर् इत्यर्थः । यत् पुनस् तेन: "ब्राह्मणो वा बहुश्रुतः" इति पक्षान्तरम् उक्तम्, तद् अपि न ब्राह्मणस्याधिकारप्रतिपादनपरम्, किं तु, विनापि राज्ञा बहुश्रुतः प्राड्विवाको राजनियोगात् पश्येद् इत्येवंपरम्, ब्राह्मणस्य नास्त्यधिकारो व्यवहारदर्शन इति प्राग् एव दर्शितत्वात् । अत एव विष्णुः: "व्यवहारदर्शने ब्राह्मणं वा नियुञ्ज्यात्" इति । अनेनैवाभिप्रायेण बृहस्पतिर् अपि ।
	राजा कार्याणि संपश्येत् प्राड्विवाको ऽथ वा द्विजः ।
	न्यायाङ्गान्यग्रतः कृत्वा सभ्यशास्त्रमते स्थितः ॥ इति ।
एतच् च पक्षान्तरं यदा नृपतिः स्वयं न पश्यति तदैव । तथा च मनुः ।
	यदा स्वयं न कुर्यात् तु नृपतिः कार्यदर्शनम् ।
	तदा नियुञ्ज्याद् विद्वांसं ब्राह्मणं कार्यदर्शने ॥ इति ।
विद्वांसं बहुश्रुतम् इत्यर्थः । अत एव कात्यायनः ।
	एकशास्त्रम् अधीयानो न विद्यात् कार्यनिश्चयम् ।
	तस्माद् बह्वागमः कार्यो विवादेषूत्तमो नृपैः ॥ इति ।
बह्वागमग्रहणं गुणान्तरस्यापि प्रदर्शनार्थम् । तथा चोक्तम् ।
	अक्रूरो मधुरः स्निग्धः क्रमायातो विचक्षणः ।
	उत्साहवान् अलुब्धश्च वादे योज्यो नृपेण तु ॥ इति ।
कात्यायनेनापि ।
	यदा न कुर्यान् नृपतिः स्वयं कार्यविनिर्णयम् ।
	तदा तत्र नियुञ्जीत ब्राह्मणं शास्त्रपारगम् ॥
	दक्षं कुलीनम् अध्यस्थम् अनुद्वेगकरं स्थिरम् ।
	परत्रभीरुं धर्मिष्ठम् उद्युक्तं क्रोधवर्जितम् ॥ इति ।
यदा कार्यान्तरविशेषाद् इति शेषः । तथा च याज्ञवल्क्यः ।
	अपश्यता कार्यवशात् व्यवहारान् नृपेण तु ।
	सभ्यैः सह नियोक्तव्यो ब्राह्मणः सर्वधर्मवित् ॥ इति ।
व्यवहारदर्शनाद् गुरुतरकार्यान्तरव्यग्रत्वेन व्यवहारान् अपश्यता नृपेण सभ्यैस् त्रिभिर् एव सह नियोक्तव्यः प्राड्विवाको नामामात्यादिभिः सहेत्यर्थः । अत एव मनुः ।
	सो ऽस्य कार्याणि संपश्येत् सभ्यैर् एव त्रिभिर् वृतः ।
	सभाम् एव प्रविश्याग्र्याम् आसीनः स्थित एव वा ॥ इति ।
सभ्यैर् एवेत्यवधारणम् अन्यनिवृत्त्यर्थम् । त्रिभिर् इति च पञ्चसप्तसंख्यानिवृत्त्यर्थम् । अनेनैवाभिप्रायेण व्यासो ऽपि ।
	विवादानुगतं दृष्ट्वा ससभ्यः प्रयत्नतः ।
	विचारयति येनासौ प्राड्विवाकस् ततः स्मृतः ॥ इति ।
अत्र कात्यायनः ।
	ब्राह्मणो यत्र न स्यात् तु क्षत्रियं तत्र योजयेत् ।
	वैश्यं वा धर्मशास्त्रज्ञं शूद्रं यत्नेन वर्जयेत् ॥ इति ।
ब्राह्मणो विद्वान् इति शेषः । तथा च स एव ।
	यत्र विप्रो न विद्वान् स्यात् क्षत्रियं तत्र योजयेत् ।
	वैश्यं वा धर्मशास्त्रज्ञं शूद्रं यतेनन वर्जयेत् ॥ इति ।
क्षत्रियम् इत्यत्र विद्वांसम् इति विद्वद्ब्राह्मणस्थाने विधानाद् गम्यते । यत्नेनेति वदन्न् अवर्जने गुर्वी हानिर् भवतीति दर्सयति । उदिता च सा मनुना ।
	यस्य राज्ञस् तु कुरुते शूद्रो धर्मविवेचनम् ।
	अस्य सीदति तद्राष्ट्रं पङ्के गौर् इव पश्यतः ॥ इति ।
तेन धर्मशास्त्रज्ञक्षत्रियवैश्ययोर् अलाभे ऽपि शूद्रो वर्ज्यः । तथा च तेनैवोक्तम् । 
	जातिमात्रोपजीवी वा कामं स्याद् ब्राह्मणब्रुवः ।
	धर्मवक्ता तु नृपतेः न तु शूद्रः कथंचन ॥ इति ।
जातिमात्रोपजीवी न विद्याव्रतोपजीवी । व्यासस् त्व् अमात्यादिस्थाने ऽपि शूद्रपरिग्रहे दोषम् आह ।
	द्विजान् विहाय यः पश्येत् कार्याणि वृषलैः सह ।
	तस्य प्रक्षुभ्यते राष्ट्रं बलं कोशं च नश्यति ॥ इति ।
अतस् तद्दोषपरिहारायामात्यादिस्थाने ऽपि शूद्रान् वर्जयेद् इत्यभिप्रायः । तथा राष्ट्ररञ्जनार्थं राज्ञा कतिपयैर् वणिग्भिर् अपि सह संसदि स्थातव्यम् इत्याह कात्यायनः ।
	कुलशीलवयोवृत्तिवित्तवद्भिर् अमत्सरैः ।
	वणिग्भिः स्यात् कतिपयैः कुलभूतैर् अधिष्ठितम् ॥ इति ।
कुलभूतैः वृन्दभूतैर् इत्यर्थः । तथा तेषां कार्यम् अप्याह स एव ।
	श्रोतारो वणिजस् तत्र कर्तव्या न्यायदर्शने ॥ इति ।
तथा राज्ञा गणकलेखकाव् अपि कर्तव्याव् इत्याह बृहस्पतिः ।
	शब्दाभिधानतत्त्वज्ञौ गणनाकुशलौ शुची ।
	नानालिपिज्ञौ कर्तव्यौ राज्ञा गणकलेखकौ ॥ इति ।
व्यासो ऽपि ।
	त्रिस्कन्धज्यौतिषाभिज्ञं स्फुटप्रत्ययकारकम् ।
	श्रुताध्ययनसंपन्नं गणकं योजयेन् नृपः ॥
	स्फुटलेखं नियुञ्जीत शब्दक्षेपणिकं शुचिम् ।
	स्पष्टाक्षरं जितक्रोधम् अलुब्धं सत्यवादिनम् ॥ इति ।
त्रिस्कन्धज्यौतिषाभिज्ञं होरा गणितं संहितेतिस्कन्धत्रयसहितज्योतिःशास्त्राभिज्ञम् इत्यर्थः । श्रुताध्ययनसंपन्नम् इति विसेषणं गणकस्य द्विजातित्वख्यापनार्थम् । शूद्रादेस् तदसंभवात् । लेखको ऽपि तत्साहचर्याद् द्विज एव । अत एव साध्यपालस्य द्विजत्वपरिहारार्थम्,
	साध्यपालस् तु कर्तव्यो राज्ञा साध्यस्य साधकः ।
	क्रमायातो दृढः शूद्रः सभ्यानां च मते स्थितः ॥ 
इति शूद्रग्रहणं तेनैव कृतम् । साध्यस्यार्थिप्रत्यर्थिसाक्ष्यादिनामाह्वानकार्यस्येत्यर्थः (?) । तथा च बृहस्प्तिः ।
	आकारणे रक्षणे च साक्ष्यर्थिप्रतिवादिनाम् ।
	सभ्याधीनः सत्यवादी कर्तव्यस् तु स्वपूरुषः ॥ इति ।
आकारणम् आह्वानम् । स्वपूरुषः क्रमायातो यः स सभ्याधी नः कर्तव्यो राज्ञेत्यर्थः । एवम् एते श्रेष्ठनिर्णयस्थाने मन्वादिभिर् उक्ते । भृगुणा तु जघन्यान्यपि निर्णयस्थानान्युक्तानि ।
	दश स्थानानि वादानां पञ्च चैवाब्रवीद् भृगुः ।
	निर्णयं येन गच्छन्ति विवादं प्राप्य वादिनः ॥ इति ।
तानि च पञ्चदश स्थानानि तेनैव दर्शितानि ।
	आरण्यास् तु स्वकैः कुर्युः सार्थिकाः सार्थिकैः स्मृताः ।
	सैनिकाः सैनिकैर् एव ग्रामे ऽप्युभयवासिभिः ॥
	उभयानुमतं चैव गृह्णते स्थानम् ईप्सितम् ।
	कुलिकाः सार्थमुख्याश्च पुरग्रामनिवासिनः ॥
	ग्रामपौरगणश्रेण्यः चातुर्विद्यश्च वर्गिणः ।
	कुलानि कुलिकाश्चैव नियुक्ता नृपतिस् तथा ॥ इति ।
अत्राध्यानि पञ्च स्थानान्यारण्यादिजनविशेषाणाम् एव । ग्रामाकारेणावस्थिते जनविवादे समीपवासिभिर् निर्णयः । अर्थिप्रथ्यर्थिनोर् अननुशयानुमतास्थानकुलिकसार्थमुख्यपुरग्रामवासिनो गृह्णते । ग्रामादीनि दश स्थानानि साधारणानि । ग्रामो ग्रामाकारेणावस्थितो जनः । पौरः पुरवासिनां समूहः । गणकुलानां समूहः,
	कुलानां हि समूहस् तु गणः संपरिकीर्तितः ।
इति कात्यायनस्मरणात् । श्रेण्यो रजकाद्यष्टादशहीनजातयः । चातुर्विद्यः आन्वीक्षक्यादिविद्याचतुष्टयोपेतः । चातुर्विद्यश्चेति चशब्दो विद्वद्भिः पुरुषान्तरैः सह चातुर्विद्यस्य समुच्चयार्थः,
	तस्मान् न वाच्यम् एकेन विधिज्ञेनापि धर्मतः ।
इति पितामहेनैकस्य धर्मकथननिषेधत् । वर्गिणो गणप्रभृतयः,
	गणाः पाषण्डपूगाश्च व्राताश्च श्रेणयस् तथा ।
	समूहस्थाश्च ये चान्ये वर्ग्याख्यास् ते बृहस्पतिः ॥ 
इति कात्यायनस्मरणात् । बृहस्पतिग्रहणं गणादिविषयेयम् आख्या पूर्वम् एव प्रसिद्धेति दर्शयितुम् । आयुधधराणां समूहो व्रातः,
	नानायुधधरा व्रातः समवेतास् तु कीर्तिताः ।
इति तेनैवोक्तत्वात् । कुलान्यर्थिप्रत्यर्थिनोः सगोत्राणि । कुलिकाः केचनार्थिप्रत्यर्थिगोत्रजा वृद्धाः । नियुक्ताः प्राड्विवाकसहितास् त्रयः सभ्याः । नृपतिर् ब्राह्मणादिसहितः । अत्र बृहस्पतिः ।
	प्रतिष्ठिताप्रतिष्ठिता मुद्रिता शास्त्रिता तथा ।
	चतुर्विधा सभा प्रोक्ता सभ्याश्चैव तथाविधाः ॥ इति ।
आरण्यकादिस्थानत्रये या सभा सा अप्रतिष्ठिता । प्रायेण देशान्तरगमनयोग्यत्वाद् उभयवासिप्रभृतिषु दशसु स्थानेषु तदभावात् प्रतिष्ठिता । नियुक्तस्थाने पुनः मुद्राहस्ताध्यक्षसाहित्या मुद्रिता । नृपस्थाने तु शास्त्रनियन्तृकत्वाच् छास्त्रिता । अयं च सभाविभागस् तेनैव दर्शितः ।
	प्रतिष्ठिता पुरे ग्रामे चला नामाप्रतिष्ठिता ।
	मुद्रिताध्यक्षसंयुक्ता राजयुक्ता तु शास्त्रिता ॥ इति ।
अध्यक्षः प्राड्विवाकः । व्यवहारदर्शने ऽधिकृतत्वात् । तस्य च हस्ते राज्ञा स्वमुद्रा प्रतिवाद्यानयनार्थदेयेत्यत एवावगम्यते । तत्र प्रतिष्ठिता अप्रतिष्ठिता च सभा निर्णयार्थिभिर् एव प्रार्थनार्थं दानमाननादिभिः कार्या । शास्त्रप्रयुक्त्या नृपतिप्रयुक्त्यभावात् सभासिद्धभावात् । मुद्रिता शास्त्रिता च स्वाधिकारवशाद् राज्ञैव क्रियते, तेन तत्र निर्णयार्थिनां तत्समीपगमनम् एव न सभाकरणम् । अत्र च शास्त्रितसभायां सहान्तरेभ्यः प्राबल्यम् आह पितामहः ।
	पूर्वस्थानगता वादाः धर्मतो ऽधर्मतो ऽपि वा ।
	नृपस्थानं समाश्रित्य पूर्ववादं भजन्ति ते ॥ इति ।
पूर्ववादं पूर्वपक्षम् इत्यर्थः । नृपस्थानग्रहणं प्रबलस्थानोपलक्षणार्थम् । यतः स एवाह ।
	ग्रामे दृष्टः पुरं यायात् पुरे दृष्टस् तु राजनि ।
	राज्ञा दृष्टः कुदृष्टो वा नास्ति तस्य पुनर् भवः ॥ इति ।
नारदो ऽपि ।
	कुलानि श्रेणयश्चैव गणाश्चाधिकृतो नृपः ।
	प्रतिष्ठा व्यवहाराणां गुर्वेषाम् (?) उत्तरोत्तरम् ॥


इति स्मृतिचन्दिर्कायां निर्णेतृनिर्णयः 

अथ धर्मस्थाने अवस्थानम् 

तत्र कात्यायनः ।
	धर्मशास्त्रविचारेण मूलसारविवेचनम् ।
	यत्राधिक्रियते स्थाने धर्माधिकरणं हि तत् ॥
यत्र स्थाने मूलस्यावेदितस्य सारविवेचनं तत्र निष्कर्षो धर्मशास्त्रविचारेण निर्णेतृभिर् अधिक्रियते प्रस्तूयते, तत् स्थानं धर्मशास्त्रैर् अधिक्रियते । मूलसारविवेचनम् अत्रेति व्युत्पत्त्या धर्माधिकरणम् इति । हिः प्रसिद्ध्यर्थः । एतच् च धर्माधिकरणं प्राच्यां दिशि कार्यम् । तथा च शङ्खः: "धर्मस्थानं प्राच्यां दिशि तच् चाग्न्युदकैः समवेतं स्यात्" इति । प्राच्यां दिशि राजमन्दिराद् इति शेषः । अत एव बृहस्पतिः ।
	दुर्गमध्ये गृहं कुर्यात् जलमध्योच्छ्रितं पृथु ।
	प्राग्दिशि प्राङ्मुखीं तस्य लक्षण्यां कल्पयेत् सभाम् ॥
	माल्यधूपासनोपेतां बीजरत्नसमन्विताम् ।
	प्रतिमालेख्यदेवैश्च युक्ताम् अग्न्यम्बुना तथा ॥ इति ।
एवं कल्पितां प्रातर् हुत्वा प्रविशेत् । तथा च मनुः ।
	उत्थाय पश्चिमे यामे कृतशौचः समाहितः ।
	हुत्वाग्निं ब्राह्मणान् अर्च्य प्रविशेद् वै शुभां सभाम् ॥
अत्रार्च्येत्यसमासे ऽपि त्वाप्रत्ययस्य ल्यबादेशश्छान्दसत्वाद् अविरुद्धः । प्रविशेन् नृपतिर् इति शेषः । अत एव बृहस्पतिः ।
	प्रातर् उत्थाय नृपतिः शौचं कृत्वा समाहितः ।
	गुरून् ज्योतिर्विदो वैद्यान् देवान् विप्रान् पुरोहितान् ॥
	यथार्हम् एतान् संपूज्य सुपुष्पाभरणाम्बरैः ।
	अभिवाद्य च गुर्वादीन् सुमुखः प्रविशेत् सभाम् ॥
अत्र नृपतिः प्रविशेद् इत्यन्वयः । पुरोहितान् इति बहुवचनं पाशान् इतिवत् कर्मत्वमात्रस्याभिधायकम्, न तु बहुत्वस्यापि, पुरोहितस्यैकत्वात् । नृपतिर् अपि ब्राह्मणादिसहितः प्रविशेत् । तथा च मनुः ।
	व्यवहारदिदृक्षुस् तु ब्राह्मणैः सह पार्थिवः ।
	मन्त्रज्ञैर् मन्त्रिभिश्चैव विनीतः प्रविशेत् सभाम् ॥ इति ।
चशब्दो ऽत्र प्राड्विवाकपुरोहितसभ्यवणिग्गणकलेखकसाध्यपालहिरण्यधर्मशास्तैर् अपि सहेति ज्ञापनार्थः । तेषाम् अपि ब्राह्मणादिवत् दर्शनोपयोगित्वात् । तत्र केषांचिद् उपयोगो निर्णेतृनिर्णये दर्शितः । अत्र केषांचिद् उपयोगो वक्ष्यते । सभाप्रवेशे विशेषम् आह संवर्तः ।
	लोकपालान् नमस्कृत्य प्रविश्य विपुलां सभाम् ।
	प्रजानां रक्षणं कुर्यान् नृपतिः कार्यदर्शने ॥
निमित्तार्थे चेयं सप्तमी । कार्यदर्शनरूपनिमित्तेन प्रजारक्षणं कुर्याद् इत्यर्थः । निमित्तत्वं च तस्य प्रजारक्षणोपयोगिदुष्टपरिज्ञानहेतुत्वेन परम्परया द्रष्टव्यम् । एवं सभाप्रविषानाम् अर्थसिद्धोपवेशनम् अनूद्य केषांचिद् दिङ्नियमम् आह बृहस्पतिः ।
	पूर्वामुखस् तूपविशेद् राजा सभ्या उदङ्मुखाः ।
	गणकः पश्चिमास्यस् तु लेखको दक्षिणामुखः ॥
	हिरण्यम् अग्निम् उदकं धर्मशास्त्राणि चैव हि ।
	तन्मध्ये स्थापयेद् राजा पुण्यानि च हितानि च ॥ इति ।
अन्येषां पुनर् यथासौकर्यम् उपवेशनम् । नियमाभावात् । एवं राजादिभिर् दशभिर् व्यवहारसाधकाङ्गैर् अध्यासिता सभा यज्ञसभेत्याह स एव ।
	नृपाधिकृतसभ्याश्च स्मृतिर् गणकलेखकौ ।
	हेमाग्न्यम्बुस्वपुरुषाः साधनाङ्गानि वै दश ॥
	एतद् दशाङ्गं करणं यस्याम् अध्यास्य पार्थिवः ।
	न्यायात् पश्येत् कृतमतिः सा सभाध्वरसंमिता ॥
अधिकृतः प्राड्विवाकः स्वपुरुषः साध्यपालः । साधनाङ्गानां कार्यम् अप्याह स एव ।
	दशानाम् अपि चैतेषां कर्म प्रोक्तं पृथक् पृथक् ।
	वक्ताध्यक्षो नृपः शास्ता सभ्याः कार्यपरीक्षकाः ॥
	स्मृतिर् विनिर्णयं ब्रूते जयं दानं दमं तथा ।
	शपथार्थे हिरण्याग्नी तृपितक्षुब्धयोः जलम् ॥
	गणको गणयेद् अर्थं लिखेन् न्यायं च लेखकः ।
	प्रथर्थिसभ्यानयनं साक्षिणां च स्वपूरुषः ॥
	कुर्याद् अलग्नकौ रक्षेद् अर्थिप्रत्यर्थिनौ तदा ॥
वक्ताध्यक्ष इत्येतत् प्रकर्षाभिप्रायेण, "सभ्यादिनापि धर्मज्ञेनावश्यं वक्तव्यम्" इति वसिष्ठेनोक्तत्वात् । नृपः शास्तेत्येतद् अप्यर्थवधदण्डकारित्वाभिप्रायेण । "वाग्दण्डधिग्दण्डाभ्यां शासनं प्राड्विवाकेन कार्यम्" इति तेनैवाभिधानात् । तथा च: "तस्य निर्णयकृद् राजा ब्राह्मणश्च बहुश्रुतः" इत्यभिधायाभिहितम् ।
	वाग्दण्डो धिग्दमश्चैव प्रायश्चित्ताव् उभौ स्मृतौ ।
	अर्थदण्डवधाव् उक्तौ राजायत्ताव् उभाव् अपि ॥ इति 
प्रतिष्ठिताप्रतिष्ठितसभ्यानां तु धर्मस्थाने विशेषविध्यभावाद् अनियत एव । शुभे स्थान उपविश्य विनिर्णयमात्रं कृत्वा तैर् उपरन्तव्यम् । दण्डदापने ऽर्थदापने वा तेषाम् अधिकाराभावात् । साहसविवादे तु तैर् निर्णमात्रम् (?) अपि न कार्यम् । अत आह बृहस्पतिः ।
	राज्ञा ये विदिताः सम्यक् कुलश्रेणीगणादयः ।
	साहसन्यायवर्ज्यानि कुर्युः कार्याणि ते नृणाम् ॥ इति ।
मुद्रिता तु सभा ब्रह्मसभातुल्येत्याह मनुः ।
	यस्मिन् देशे निषीदन्ति (?) विप्रा वेदविदस् त्रयः ।
	राज्ञश्च प्रकृतो विद्वान् ब्रह्मणस् ताम् सभां विदुः ॥
प्रकृतो ऽधिकृतः प्राड्विवाक इति यावत् । सभ्येष्व् अप्यर्थ्यादिरञ्जकः सभास् तारो (?) ऽखिललोकश्लाघ्यो भवतीत्याह व्यासः ।
	अर्थिप्रत्यर्थिनौ सभ्यान् लेखकं प्रेक्षकांश्च यः ।
	धर्म्यवाक्यै रञ्जयति स सभ्यः श्लाघ्यताम् इयात् ॥
तथा विवादिनां संशयहन्ता सभ्यस् तेषां प्राणद इत्याह स एव ।
	परस्परविसंवादं संदेहात् कुर्वतो नरान् ।
	यस् तेषां संशयछेत्ता स सभ्यः प्राणदः स्मृतः ॥
नरान् विवादतो निवार्येति शेषः । प्राणदस्य फलम् आह वसिष्ठः ।
	यत् पुण्यम् उद्धृते विप्रे म्रियमाणे जलाशयात् ।
	तत् पुण्यं संशयारूढे व्यवहारात् समुद्धृते ॥
	म्रियमाण इति दार्ष्टान्तिके ऽप्यनुषज्यते ॥
तथा सभ्यविशेषे फलविशेषम् आह बृहस्पतिः ।
	अज्ञानतिमिरोपेतान् संदेहपटलान्वितान् ।
	निरामयान् यः कुरुते शास्त्राञ्जनशलाकया ॥
	इह कीर्तिं राजपूजां लभते स्वर्गतिं च सः ।
	लोभद्वेषादिकं त्यक्त्वा यः कुर्यात् कार्यनिर्णयम् ॥
	शास्त्रोदितेन विधिना तस्य यज्ञफलं भवेत् ॥
ये पुनः शास्त्रोदितविधिम् अतिक्रम्य निर्णयं कुर्युः तेषां दोषं आह कात्यायनः ।
	न्यायशास्त्रम् अतिक्रम्य सभ्यैर् यत्र विनिश्चितम् ।
	तत्र धर्मो ह्यधर्मेण हतो हन्ति न संशयः ॥
तथा अन्यायप्रवृत्तनृपत्यनिवारणे ऽपि दोषस् तेनैव दर्शितः ।
	अधर्मतः प्रवृत्तं तु नोपेक्षेरन् सभासदः ।
	उपेक्षमाणाः सनृपाः नरकं यान्त्यधोमुखाः ॥
अतस् तत्र तदनुसरणं सभासद्भिर् न कार्यम् इत्याह स एव ।
	अन्यायेनापि तं यान्तं ये ऽनुयान्ति सभासदः ।
	ते ऽपि तद्भागिनस् तस्मात् बोधनीयः शनैर् नृपः ॥
शनैर् इति वचनात् तदैव तत्प्रतिकूलबोधनं न पापभयात् कार्यम् । किं तु सति कालान्तरे । अत एवोक्तं तेनैव ।
	न्यायमार्गाद् अपेतं तु ज्ञात्वा चित्तं महीपतेः । 
	वक्तव्यं तत् प्रियं तत्र न सभ्यः किल्बिषी मतः ॥ इति ।
मनुस् त्व् अन्यायेन निर्णीयमाने प्रतिषेधम् अकुर्वताम् अपि सभ्यानां दोषम् आह ।
	यत्र धर्मो ह्यधर्मेण सत्यं चैवानृतेन वा ।
	हन्यते प्रेक्षमाणानां हतास् तत्र सभासदः ॥
प्रेक्षंआणानाम् इत्यनादरे षष्ठी । अथ कांश्चित् सभ्यान् अनादृत्य धर्मनिर्णेतॄणां सभ्यानाम् अपि दोषस् तेनैव दर्शितः ।
	धर्मो विद्धस् त्व् अधर्मेण सभां यत्रोपतिष्ठति ।
	शल्यं चास्य न कृन्तन्ति हतास् तत्र सभासदः ॥
शल्यानिकृन्तनं सर्वसभ्यसंनत्यभावे ऽपि निश्चयः । तथा च नारदः ।
	यत्र सभ्यो जनः सर्वः साध्व् एतद् इति मन्यते ।
	स निःशल्यो विवादः स्यात् सशल्यः स्याद् अतो ऽन्यथा ॥ 
अत आत्मरक्षणार्थं सर्वधा धर्मो न हन्तव्य इत्याह मनुः ।
	धर्म एव हतो हन्ति धर्मो रक्षति रक्षितः ।
	तस्माद् धर्मो न हन्तव्यो मा नो धर्मो हतो वधीत् ॥
तथा वृषलत्वपरिहारार्थम् अपि धर्माप्रतिहतिः कार्येत्याह स एव ।
	वृषो हि भगवान् धर्मः तस्य यः कुरुते त्व् अलम् ।
	वृषलं तं विदुर् देवास् तस्माद् धर्मं न लोपयेत् ॥
अलं वारणम् । हारीतस् तु वृषलस्य नरकम् आह ।
	अन्धो मत्स्यान् इवाश्नाति निरपेक्षः सकण्टकान् ।
	परोक्षम् अर्थं वैकल्यात् भाषते यः सभागतः ॥ इति ।
अत्र नारदः ।
	तस्मात् सभ्यः सभां प्राप्य रागद्वेषविवर्जितः ।
	वचस् तथाविधं ब्रूयात् यथा न नरकं व्रजेत् ॥
कीदृग्विधं वचो नरकपरिहारार्थं वाच्यम् इत्यत आह स एव ।
	शूद्रेषु व्यवहारेषु शुद्धिं यान्ति सभासदः ।
	शुद्धिश्च धर्मात् तेषां हि धर्मम् एव वदेत् ततः ॥
तेषां व्यवहाराणाम् । कात्यायनो ऽपि ।
	सभ्येनावश्यवक्तव्यं धर्मार्थसहितं वचः ।
	शृणोति यदि नो राजा स्यात् तु सभ्यस् ततो ऽनघः ॥
अर्थसहितम् अर्थशास्त्रम् अर्थोपेतम् । मनुर् अपि ।
	राजा भवत्यनेनास् तु मुच्यन्ते हि सभासदः ।
	एनो गच्छति कर्तारं निन्दार्हो यत्र निन्द्यते ॥
	सभा वा न प्रेवेष्टव्या वक्तव्यं वा समञ्जसम् ।
	अब्रुवन् विब्रुवन् वापि नरो भवति किल्बिषी ॥
यत् पुनस् तेनोक्तम्,
	सत्यं ब्रूयात् प्रियं ब्रूयात् न ब्रूयात् सत्यम् अप्रियम् ।
इति, तन् निर्णेतृव्यतिरिक्तविषयम् । तत्र पक्षपातेनाप्रियोक्तिर् अपि कार्यैवेत्युक्तत्वात् ।  एवं हिताहितप्राप्तिपरिहारोपायोपदर्शने ऽपि यो ऽत्यन्तोत्कटरागादिवशात् सभ्यः स्मृत्याचारविरुद्धं वादनिर्णयं विदधाति तस्य दण्डम् आह नारदः ।
	रागाद् अज्ञानतो वापि यो लोभाद् अन्यथा वदेत् ।
	सभ्यो ऽसभ्यः स विज्ञेयः तं पापं नयेद् भृशम् ॥
कात्यायनो ऽपि ।
	स्नेहाद् अज्ञानतो वापि मोहाद् वा लोभतो ऽपि वा ।
	तत्र सभ्यो ऽन्यथावादी दण्ड्यो ऽसभ्यः स्मृतो हि सः ॥
स्नेहो रागः । मोहः विपरीतज्ञानम् । अत्र रागलोभवशात् भयाद् वा अन्यथावादी विवादपराजयनिबन्धनदमाद् द्विगुणं दमं दण्ड्य इत्याह याज्ञवल्क्यः ।
	रागाल् लोभाद् भयाद् वापि स्मृत्यपेतादिकारिणः ।
	सभ्याः पृथक् पृथग् दण्ड्याः विवादाद् द्विगुणं दमम् ॥
विवादे यो दमो भवति पराजये तद्द्विगुणं दाप्य इति बहुव्याख्यातृसंमतो ऽर्थो ग्राह्यः, न पुनर् विवादास्पदीभूताद् द्रव्याद् द्विगुणम् इति कस्यचिद् व्याख्यातुर् अर्थः अयुक्तत्वात् । अयुक्तत्वं च बहुव्याख्यातृभिर् उक्तम्, विस्तरभयान् नोच्यते । एवं मोहवशाद् अप्यन्यथावादिनो दण्ड्या इत्याह कात्यायनः ।
	कार्यस्य निर्णयं सम्यक् ज्ञात्वा सभ्यस् ततो वदेत् ।
	अन्यथा नैव वक्तव्यं वक्ता द्विगुणदण्डभाक् ॥
अज्ञानक्रोधवशाद् अन्यथा वादिनस् तु विशेषोक्त्यभावात् सामान्येन सभ्यसंबन्धितया बृहस्प्त्युक्तं तत्र व्यवतिष्ठते ।
	अन्यायवादिनः सभ्यास् तथैवोत्कोचजीविनः ।
	विश्वस्तवञ्चकाश्चैव निर्वास्याः सर्व एव ते ॥ इति ।
उत्कोचजीविन इत्येतत् सभ्येतरविषयम् । "कूटसाक्षिणां सर्वस्यापहारः उत्कोचजीविनां सभ्यानां च" इति विष्णुना सभ्यविषये सर्वस्यापहारस्योक्तत्वात् । यत् तु कैश्चिद् अज्ञानादिनान्यथावादे "मोहात् सहस्रं दण्ड्यस् तु" इत्यादिमनुवचनोक्तद्विशतादिदण्डवैचित्र्यम् उक्तं तद् याज्ञवल्क्यवचनतो रागादाव् एव द्विगुणो दम इति नियमाद् अज्ञानादौ दण्डान्तरं मृग्यम् इत्येवंपरम्, न पुनर् मनुवचनबलेन द्विशतादिदण्डप्रतिपादनार्थम् ।
	एतान् आहुः कौटसाक्ष्ये प्रोक्तान् दण्डान् मनीषिणः ।
इत्युपसंहारतो मनुवचनस्य साक्ष्यपराधविषयत्वात् । तस्माद् अज्ञानादौ बार्हस्पत्यवचनविहितो दमः सभ्यविषये त्व् अनुसंधेयः । प्राड्विवाकः सभ्या वा व्यवहारनिर्णयात् पूर्वं विजने ऽर्थिना सह संभाषणमात्राद् अपि दण्ड्या इत्याह कात्यायनः ।
	अनिर्णीते तु यद्यर्थे संभाषेत रहो ऽर्थिना ।
	प्राड्विवाको ऽथ दण्ड्यः स्यात् सभ्याश्चैव न संशयः ॥
निर्णयाद् ऊर्ध्वं सभ्यदोषपरिज्ञाने तु दमं दाप्य इत्याह स एव ।
	सभ्यदोषात् तु यन् नष्टं देयं सभ्येन तत् तदा ।
	कार्यं तु कार्यिणाम् एव निश्चितं न विचालयेत् ॥
दुष्टसभ्येनापि निर्णीतं कार्यं न परावर्तयेत्, किं तु दौष्ट्यात् नष्टं दापयेद् इत्यर्थः । सभ्यदोषान् आह नारदः ।
	एते सभ्याः सभां गत्वा तूष्णींध्यायन्त आसते ।
	यथाप्राप्तं न चेद् ऊचुः सर्वे ते ऽनृतवादिनः ॥
प्राप्तं युक्तम् इत्यर्थः । तथा ।
	न सा सभा यत्र न सन्ति वृद्धाः वृद्धा न ते ये न वदन्ति धर्मम् ।
	नासौ धर्मो यत्र न सत्यम् अस्ति न तत् सत्यं यच् छलेनानुविद्धम् ॥

इति स्मृतिचन्द्रिकायां धर्मस्थाने ऽवस्थानम् 

अथ दर्शनविधिः

तत्र कात्यायनः ।
	विनीतवेषो नृपतिः सभां गत्वा समाहितः ।
	आसीनः प्राङ्मुखः स्थित्वा पश्येत् कार्याणि कार्यिणाम् ॥
	सह त्रैविद्यवृद्धैश्च मन्त्रज्ञैश्चैव मन्त्रिभिः॥
अत्रासनस्थित्योः युगपत् कर्तुम् अश्कयत्वाद् विकल्पः । अत एव मनुः ।
	तत्रासीनः स्थितो वापि पाणिम् उद्यम्य दक्षिणम् ।
	विनीतवेषाभरणः पश्येत् कार्याणि कार्यिणाम् ॥
अयं चासनस्थित्योर् विकल्पः शयनचङ्क्रमणनिषेधार्थः । "दक्षिणं पाणिम् उद्यम्य" इति प्रावरणार्थं वस्त्रम् अप्युपवीतवद् एव ब्राह्मणसभायां धार्यम् इति नियमार्थम् । तथा च स्मृत्यन्तरम्: "ब्राह्मणानां तु संसदि" इति, "दक्षिणं बाहुम् उद्धरेत्" इति । "विनीतवेषाभरणः" इत्य् औद्धत्यनिषेधार्थम् । तथा च प्रजापतिः ।
	राजाभिषेकसंयुक्तो ब्राह्मणो वा बहुश्रुतः ।
	धर्मासनगतः पश्येद् व्यवहारान् अनुल्बणः ॥
अनुल्बणो ऽनुद्धतः, उल्बणग्रहणं मत्सर्स्यापि प्रदर्शनार्थम् । तथा च नारदः ।
	तस्माद् धर्मासनं प्राप्य राजा विगतमत्सरः ।
	समः स्यात् सर्वभूतेषु बिभ्रद् वैवस्वतं व्रतम् ॥
वैवस्वतं व्रतं यमव्रतम् । तच् च तेनैव दर्शितम् ।
	यथा यमः प्रियद्वेष्यौ प्राप्ते काले नियच्छति ।
	तथा राज्ञा नियन्तव्याः प्रजास् तद् धि यमव्रतम् ॥
याज्ञवल्क्यो ऽपि ।
	तस्माद् यम इव स्वामी स्वयं हित्वा प्रियाप्रिये ।
	वर्तते धर्म्यया वृत्त्या जितक्रोधो जितेन्द्रियः ॥
क्रोधग्रहणं लोभस्यापि प्रदर्शनार्थम् । तथा च स एव ।
	व्यवहारान् नृपः पश्येद् विद्वद्भिर् ब्राह्मणैः सह ।
	धर्मशास्त्रानुसारेण क्रोधलोभविवर्जितः ॥
धर्मशास्त्रानुसारेणेत्येतद् औशनसाद्यर्थशास्त्रानुसारस्य निवृत्त्यर्थम्, न पुनर् धर्मशास्त्रान्तर्गतराजनीत्याद्यर्थशास्त्रानुसरणस्यापि, यत् आह नारदः ।
	धर्मशास्त्रार्थशास्त्राभ्याम् अविरोधेन पार्थिवः ।
	समीक्षमाण्ō निपुणं व्यवहारगतिं नयेत् ॥
धर्मशास्त्राणि च पितामहेन दर्शितानि ।
	वेदाः साङ्गास् तु चत्वारो मीमांसा स्मृतयस् तथा ।
	एतानि धर्मशास्त्राणि पुराणं न्यायदर्शनम् ॥
प्रमाणान्तरदृष्टार्थविषया स्मृतिर् अर्थप्रधानत्वाद् अर्थशास्त्रतयाभिप्रेता, सा च भविष्यत्पुराणे दर्शिता ।
	षाड्गुण्यस्य प्रयोगश्चाप्रयोगः कार्यगौरवात् ।
	सामादीनाम् उपायानां योगो व्याससमसतः ॥
	अध्यक्षाणां च निक्षेपः कण्टकानां निरूपणम् ।
	दृष्टार्थेयं स्मृतिः प्रोक्ता ऋषिभिर् गरुडाग्रज ॥ इति ।
दृष्टार्थायाः स्मृतेर् उदाहरणमात्रम् एतत् । एवं च सन्धिविग्रहादिदृष्टार्थविषया स्मृतिर् अर्थशास्त्रम् इत्यर्थः । एतच् चोभयविधशास्त्रानुसरणं तयोः मिथो विरोधाभाव एव । तथा च नारदः ।
	यत्र विप्रतिपत्तिः स्याद् धर्मशास्त्रार्थशास्त्रयोः ।
	अर्थशास्त्रोक्तम् उत्सृज्य धर्मशास्त्रोक्तम् आचरेत् ॥
अतो यत्रैकस्य जये ऽवधार्यमाणे ऽर्थशास्रोक्तमित्रलब्धिर् धर्मशास्त्रोक्तमार्गविरोधेन भवति तत्र मित्रलब्धिविरोधेनापरस्यैव जयावधारणं कार्यम् । यत्र पुनर् धर्मस्मृत्योर् विरोधस् तत्रोक्तं याज्ञवल्क्येन ।
	स्मृत्योर् विरोधे न्यायस् तु बलवान् व्यवहारतः ॥ इति ।
श्रुतिमूलस्मृत्योर् विरोधे वृद्धव्यवहारावगतसावकाशनिरवकाशत्वादितर्कबलेन यथा व्यवस्थितविषयता तयोर् ज्ञायते तथा गृहीतव्यम् इत्यर्थः । एवम् अविरोधे ऽपि न्यायावधारितशास्त्रार्थस्यैवानुसरणं कार्यम् इत्याह बृहस्पतिः ।
	केवलं शास्त्रम् आश्रित्य न कर्तव्यो विनिर्णयः ।
	युक्तिहीने विचारे तु धर्महानिः प्रजायते ॥
अतस् तर्कानुगृहीतम् एव शास्त्रार्थम् आश्रित्य निर्णेतव्यम् इत्यर्थाद् उक्तं भवति । उक्तं च गौतमेन: "न्यायाधिगमे तर्को ऽभ्युपायः, तेनाभ्यूह्य यथास्थानं गमयेत्" । न्यायाधिगमो धर्माधिगम इत्यर्थः । तथा च स्मृत्यन्तरम् । 
	यस् तर्केणानुसंधत्ते स धर्मं वेद नेतरः ॥ इति ।
अतो न सहसा निश्चिनुयाद् इत्याह पितामहः ।
	असत्याः सत्यसङ्काशाः सत्याश्चासत्यसंनिभाः ।
	दृश्यन्ते भ्रान्तिजनकास् तस्माद् युक्तं परीक्षणम् ॥
नारदो ऽपि ।
	तलवद् दृश्यते व्योम खद्योतो हव्यवाड् इव ।
	न तलं विद्यते व्योम्नि न खद्योतो हुताशनः ॥
	तस्मात् प्रत्यक्षदृष्टे ऽपि युक्तम् अर्थात् परीक्षितुम् ।
	परीक्ष्य ज्ञापयन्न् अर्थान् न धर्मात् परिहीयते ॥
	यात्यचोरो ऽपि चोरत्वं चोरश्चायात्यचोरताम् ।
	अचोरश्चोरतां प्राप्तो माण्डव्यो व्यवहारतः ॥
	सूक्ष्मो हि भगवान् धर्मो दुष्प्रेक्षो दुर्विचारणः ।
	अतः प्रत्यक्षमार्गेण व्यवहारगतिं नयेत् ॥
तलम् अवनितलम्, व्यवहारतः व्यवहाराख्यनिर्णयविशेषे इत्यर्थः । प्रत्यक्षमार्गः स्पष्टमार्गः । मनुर् अपि ।
	यथा नयत्यसृक्पातैः मृगस्य मृगयुः पदम् ।
	नयेत् तथानुमानेन धर्मस्य नृपतिः पदम् ॥
	बाह्यैर् विभावयेल् लिङ्गैर् भावम् अन्तर्गतं नृणाम् ।
	स्वरवर्णेङ्गिताकारैश्चक्षुषा चेष्टितेन च ॥
याज्ञवल्क्यो ऽपि ।
	असक्षिके हते चिह्नैर् युक्तिभिश्चागमेन च ।
	द्रष्टव्यो व्यवहारस् तु कूटचिह्नकृताद् भयात् ॥
असाक्षिकहतविषये न क्षतादिचिह्नदर्शनमात्रेण निश्चिनुयात्, कृत्रिमक्षतादिसंभवात् । किं तु युक्त्यादिभिः परीक्षणीयम् इत्यर्थः । तथा च नारदः ।
	कश्चित् कृत्वात्मनश्चिह्नं द्वेषात् परम् उपद्रवेत् ।
	युक्तिहेत्वर्थसंबन्धैस् तत्र युक्तं परीक्षणम् ॥
चिह्नं व्रणादि । युक्तिर् अर्थापत्तिः । हेतुर् अनुमानम् । अर्थः प्रयोजनम् । संबन्धः संनिधिः, पूर्वकलहो वा । परीक्षणं भूतेन व्यवहारनयनार्थम् । अत एव याज्ञवल्क्यः ।
	छलं निरस्य भूतेन व्यवहारान् नयेन् नृपः ।
	भूतम् अप्यनुपन्यस्तं हीयते व्यवहारतः ॥
लिखितादिप्रमाणस्य यथार्थानुसारित्वनियमाभावाद् वादिप्रतिवाद्यनुपन्यस्तं परमार्थतो विद्यमानम् अपि व्यवहारवशाद् धीयते । यत एव तेन प्रयत्नतो भूतानुसरणं कार्यम् इत्यर्थः । नारदो ऽपि ।
	न तु शिष्टं छलं राजा मर्षयेद् धर्मसाधनः ।
	भूतम् एव प्रपद्येत धर्ममूला यतः श्रियः ॥
शिष्टम् अर्थिप्रथ्यर्थिभिर् अभिहितम् । नात्र जल्पमार्गवत् पुरुषप्रतिभा अन्वेषणीया, किं तु तत्त्वानुसरणं सति संभवे कार्यम् इति तात्पर्यार्थः । यदा तु सर्वदा भूतानुसरणं न शक्यते कर्तुं तदा छलानुसारेणापि साक्ष्यादिप्रमाणाधीनो निर्णयः कर्य एव । तथा च तेनैवोक्तम् ।
	भूतछलानुसारित्वात् द्विगतिः समुदाहृता ॥ इति ।
गौतमेनाप्युक्तम्: "विप्रतिपत्तौ साक्षिनिमित्ता सत्यव्यवस्था" इति । साक्षिनिमित्तेति प्रमाणोपलक्षणार्थम् । अत एव मनुः ।
	प्रत्यहं देशदृष्टैश्च शास्त्रदृष्टैश्च हेतुभिः ।
	अष्टादशसु मार्गेषु निबन्धानि पृथक् पृथक् ॥
देशदृष्टैः तत् तद् देशव्यवस्थितधर्माचारैः शास्त्रप्रसिद्धैः साक्षिद्रव्यादिदृष्टादिप्रमाणैः प्रत्यहं ऋणादानाद्यष्टादशपदेषु पृथक् पृथक् निबन्धानि कार्याणि पश्येद् इत्यर्थः । तत्र शास्त्रदृष्टानाम् अभावे देशदृष्टैर् द्रष्टव्यम् । तथा च कात्यायनः ।
	अस्वर्ग्यलोकनाशाय परानीकभयावहा ।
	आयुर्वीर्यहरा राज्ञः सति वाक्ये स्वयं कृतिः ॥
	तस्माच् छास्त्रानुसारेण राजा कार्याणि साधयेत् ।
	वाक्याभावेषु सर्वेषां देशदृष्टं मतं नयेत् ॥ इति ।
परानीकभयावहा परसैन्यतो भीत्युत्पादिका । वाक्यं शास्त्रम् । देशदृष्टस्य लक्षणम् अप्याह स एव ।
	यस्य देशस्य यो धर्मः प्रवृत्तः सार्वकालिकः ।
	श्रुतिस्मृत्यविरोधेन देशदृष्टः स उच्यते ॥
स च राज्ञा पुस्तके निवेशितव्य इत्याह स एव ।
	देशस्यानुमतेनैव व्य्वस्था या निरूपिता ।
	लिखिता तु सदा धार्या मुद्रिता राजमुद्रया ॥
	शास्त्रवद् यत्नतो रक्ष्या तां निरीक्ष्य विनिर्णयेत् ॥ इति ।
ताम् इति कुलाद्यनुमताया अपि व्यवस्थायाः प्रदर्शनार्थम् । अत एव पितामहः ।
	यद् यद् आचरति श्रेष्ठो धर्म्यं वाधर्म्यम् एव वा ।
	कुलादिदेशाचरणाच् चरित्रं तत् प्रकीर्तितम् ॥
	ग्रामगोष्ठपुरश्रेणीसार्थसेनानिवासिनाम् ।
	व्यवहारश्चरित्रेण निर्णेतव्यो बृहस्पतिः ॥
ग्रामादिनिवासिनां मिथोविवादविषयम् एतत् । अन्यैः सह तेषां विवादे तु शास्त्रडृष्टैर् एव निर्णेतव्यम् । तथा च स एव ।
	देशपत्तनगोष्ठेषु पुरग्रामेषु वासिनाम् ।
	तेषां स्वसमयैर् धर्मशास्त्रतो ऽन्येषु तैः सह ॥ इति ।
यत्र चैते हेतवो न विद्यन्ते तत्र पार्थिववचनान् निर्णय इत्याह स एव ।
	लेख्यं यत्र न विद्येत न भुक्तिर् न च साक्षिणः ।
	न च दिव्यावतारो ऽस्ति प्रमाणं तत्र पार्थिवः ॥
	निश्चेतुं ये न शक्याः स्युर् वादाः संधिग्धरूपिणः ।
	तेषां नृपः प्रमाणं स्यात् स सर्वस्य प्रभुर् यतः ॥ इति ।
अत्र हारीतः ।
	धर्मशास्त्रार्थशास्त्रोक्तः शिष्टाचारादिलक्षणः ।
	छलेन च व्यपेतो यो व्यवहारः स धार्मिकः ॥
धार्मिको धर्माद् अनपेतः । एवं पश्यतो नृपतेः फलम् आह नारदः ।
	धर्मेणोद्धरतो राज्ञो व्यवहारान् कृतात्मनः ।
	संभवन्ति गुणाः सप्त सप्त वह्नेर् इवार्चिषः ॥
वह्नेः सप्तार्चिष इव सप्त गुणाः संभवन्तीत्यर्थः । तान् गुणान् आह स एव ।
	धर्मश्चार्थश्च कीर्तिश्च लोकपक्तिर् उपग्रहः ।
	प्रजाभ्यो बहुमानश्च स्वर्गस्थानं च शाश्वतम् ॥
लोकपक्तिर् लोकानुरागः । उपग्रह आश्रयणीयत्वम् ।
	निग्रहेण च पापानां साधूनां संग्रहेण च ।
	द्विजातय इवेज्याभिः पूयन्ते सततं नृपाः ॥
याज्ञवल्क्यो ऽपि ।
	यो दण्ड्यान् दण्डयेद् राजा सम्यग् वध्यांश्च घातयेत् ।
	इष्टं स्यात् क्रतुभिस् तेन सहस्रशतदक्षिणैः ॥
	इति संचिन्त्य नृपतिः क्रतुतुल्यफलं पृथक् ।
	व्यवहारान् स्वयं पश्येत् सभ्यैः परिवृतो ऽन्वहम् ॥
अन्वहम् इत्येतच् चतुर्दश्यादिव्यतिरिकाहर्विषयम् । तथा च संवर्तः ।
	चतुर्दशी ह्यमावास्या पौर्णमासी तथाष्टमी ।
	तिथिष्व् आसु न पश्येत् तु व्यवहारांस् तु नित्यशः ॥
आभ्यो ऽन्यास्व् अपि तिथिष्व् आवर्तनान् पूर्वम् एव । तथा च बृहस्पतिः ।
	पूर्वाह्णे ताम् अधिष्ठाय वृद्धामात्यानुजीविभिः ।
	पश्येत् पुराणधर्मार्थशास्त्राणि शृणुयात् तथा ।
	राजा कार्याणि संपश्येत् सभ्यैर् एव त्रिभिर् वृतः ॥ इति ।
ताम् उक्तलक्षणां सभाम् इत्यर्थः । पूर्वाह्णे ऽप्याद्यघटिकाचतुष्टयाद् ऊर्ध्वम् एव, तस्याग्निहोत्राद्यर्थत्वात् । अत एव कात्यायनः ।
	आद्याद् अह्नो ऽष्टभागाद् यद् ऊर्ध्वं भागत्रयं भवेत् ।
	स कालो व्यवहाराणां शास्त्रदृष्टः परं स्मृतः ॥ इति ।
अस्मिन् भागत्रयपरिमिते काले सततं पश्येत् । तथा च पितामहः ।
	लेखको गनकः शास्त्रं साध्यपालः सभासदः ।
	हिरण्यम् अग्निर् उदकम् अष्टाङ्गं करणं स्मृतम् ।
	तद् अध्यास्यानिशं पश्येत् पौरैः कार्यं निवेदितम् ॥
पौरग्रहणं स्वराष्ट्रगताखिलजनोपलक्षणार्थम् । तथा च मनुः ।
	तत्र स्थितः प्रजाः सर्वाः प्रतिनन्द्य विसर्जयेत् ॥
तत्र सभायाम् इत्यर्थः । प्रजास्व् अपि स्वयं विवादम् उत्पाद्य दर्शनं न कार्यम् । तथा च पितामहः ।
	न तु पश्येत् समुत्प्रेक्ष्य स्वयं वा पुरुषेण वा ।
पुरुषेण वेति राजप्रेरितस्य पुरुषोत्प्रेक्षितस्य प्रतिषेधो ऽयम्, न पुनः पुरुषमात्रोत्प्रेक्षितस्य । तथात्वे ऽर्थितत्संबन्धिपुरुषोत्प्रेक्षितस्यापि व्यवहारदर्शनम् एव प्रतिषिद्धं स्यात् । अत एव मनुना पुरुषो विशेषितः ।
	नोत्पादयेत् स्वयं कार्यं राजा नाप्यस्य पूरुषः ॥ इति ।
अविवादिनां नराणाम् इति शेषः । तथा च नारदः ।
	न तु राजा वशित्वेन धनलोभेन वा पुनः ।
	उत्पादयेत् तु कार्याणि नराणाम् अविवादिनाम् ॥
कार्याणि विवादानीत्यर्थः । तथा प्रजाभ्य एवोत्पन्नम् अपि कार्यं कार्यिणा तत्संबन्धिना वा अनिवेदितं कथंचिद् अवगम्य न ग्राह्यम् इत्याह मनुः ।
	न चाप्रापितम् अन्येन ग्रसेनार्थं कथंचन । इति ।
अप्रापितम् अनावेदितं कथंचन रागादिनेत्यर्थः । अत एव पितामहः ।
	न रागेण न लोभेन न क्रोधेन ग्रसन् नृपः ।
	परैर् अप्रापितान् अर्थान् न चापि स्वमनीषया ॥ इति ।
परैर् आवेदकैः । अत्रापवादम् आह स एव ।
	छलानि चापराधांश्च पदानि नृपतेस् तथा ।
	स्वयम् एतानि गृह्णीयान् नृपस् त्व् आवेदकैर् विना ॥
तत्र छलान्याह स एव ।
	पथिभङ्गी कराक्षेपी प्राकारोपरि लङ्घकः ।
	निपानस्य विनाशी च तथा चायतनस्य च ॥
	परिघापूरकश्चैव राजच्छिद्रप्रकाशकः ।
	अन्तःपुरं वासगृहं भाण्डागारं महानसम् ॥
	प्रविशत्यनियुक्तो यो भोजनं च निरीक्षते ।
	विण्मूत्रश्लेष्मवातानां क्षेप्तुकामो नृपाग्रतः ॥
	पर्यङ्कासनबन्धा चाप्यग्रस्थाननिरोधकः ।
	राज्ञो ऽतिरिक्तवेषश्च विधृतः प्रविशेत् तु यः ॥
	यस् चापद्वारेण विशेद् अवेलायां तथैव च ।
	शय्यासने पादूके च शयनासनरोहणम् ॥
	राजन्यासन्नशयने यस् तिष्ठति समीपतः ।
	राज्ञो विद्विष्टसेवी वाप्यदत्तविहितासनः ॥
	वस्त्राभरणयोश्चैव सुवर्णपरिधायकः ।
	स्वयंग्राहेण ताम्बूलं गृहीत्वा भक्षयेत् तु यः ॥
	अनियुक्तप्रभाषी च नृपाक्रोशक एव च ।
	एकवासास् तथाभ्यक्तः मुक्तकेशो ऽवकुण्ठितः ॥
	विचित्रिताङ्गः स्रग्वी च परिधानविधूनकः ।
	शिरःप्रच्छादनश्चैव छिद्रान्वेषणतत्परः ॥
	आसङ्गी मुक्तकेशश्च यश्च कर्णाक्षिकर्शकः ।
	दन्तोल्लेखनकश्चैव कर्णनासाविशोधकः ।
	छलान्येतानि पञ्चाशत् भवन्ति नृपसंनिधौ ॥ इति ।
राज्ञः शय्यायां शयनम्, तदीयासने चोपवेशनम्, तत् पादुकारोहणम् इति त्रीणि छलानि । वस्त्राभरणयोश्चैवेत्यत्रादत्तग्राहक इति शेषो विज्ञेयः । मुक्तकेश इति द्विःपाठो मुण्डस्यापि संग्रहार्थः । अवशिष्टं व्यक्तार्थम् । अपराधान् आह नारदः ।
	आज्ञालङ्घनकर्तारः (?) स्त्रीवधो वर्णसङ्करः ।
	परस्त्रीगमनं चौर्यं गर्भश्चैव पतिं विना ॥
	वाक्पारुष्यम् अवाच्यं यद् दण्डपारुष्यम् एव च ।
	गर्भस्य पातनं चैवेत्यपराधा दशैव तु ॥ इति ।
एतांश्चावेदकं विना स्वयं राजा विचारयेद् इति शेषः । तथा च संवर्तः ।
	आसेधं पथिभङ्गं च पश्च गर्भः पतिं विना ।
	स्वयम् अन्वेषयेद् राजा विना चैव विवादिना ॥
	यस्य दृश्यस्य संपत्तिर् न दृश्येतागमः क्वचित् ।
	स्वयम् अन्वेषयेद् राजा विना चैव विवादिना ॥
	सभाभङ्गं तरुच्छेदं सस्यव्याघातम् एव च ।
	स्वयम् अन्वेषयेद् राजा विना चैव विवादिना ॥
	कन्यापहारकं पापं विप्रं च पतितं तथा ।
	परार्थवादसंयुक्तं स्वयं राजा विचारयेत् ॥
	षड्भागकरशुल्कार्थे मार्गभेदकम् एव च ।
	स्वराष्ट्रचौर्यभीतिं च परदाराभिमर्शनम् ॥
	गोब्राह्मणनिहन्तारं सस्यानां चैव घातुकम् ।
	दशैतान् अपराधांश्च स्वयं राजा विचारयेत् ॥
एतान् आसेधादीन् दशापराधान् स्वयं राजा विचारयेद् इत्यर्थः । अत्र पथिभङ्गग्रहणं छलानां प्रदर्शनार्थम्, दशापराधान्तर्गतानां केषांचिद् ग्रहणं तेषां प्रदर्शनार्थम् । सस्यघातुकग्रहणं तु पदानां प्रदर्शनार्थम् । पदानि च समस्तानि पितामहेन दर्शितानि ।
	उत्कर्ती सस्यघाती चाप्यग्निदश्च तथैव च ।
	विध्वंसकः कुमार्याश्च निधानस्योपगोपकः ॥
	सेतुकण्टकभेत्ता च क्षेत्रसंचारकस् तथा ।
	आरामच्छेदकश्चैव गरदश्च तथैव च ॥
	राज्ञो द्रोहप्रकर्ता च तन्मुद्राभेदकस् तथा ।
	तन्मन्त्रस्य प्रभेत्ता च बद्धस्यैव च मोचकः ॥
	भोगदण्डौ च गृह्णाति दानम् उत्सेकम् एव च ।
	पटहाघोषणाच्छादी द्रव्यम् अस्वामिकं च यत् ॥
	राजावलीढं द्रव्यं यद् यच् चैवाङ्गविनाशनम् ।
	द्वाविंशतिं पदान्याहुः नृपज्ञ्ēयानि पण्डिताः ॥ इति ।
एवं छलादीनि साक्षाद् वा स्तोभकसूचकवचनाद् वा ज्ञात्वा राज्ञा द्रष्टव्यानि । अन्यानि पुनः कार्याणि कार्यिना तत्संबन्धिना वा ज्ञात्वा, नान्यथेत्यवगन्तव्यम् । स्तोभकसूचकयोर् लक्षणम् आह कात्यायनः ।
	शास्त्रेण निन्दितं त्व् अर्थमुख्यश्चार्थप्रचोदितः ।
	आवेदयति यः पूर्वं स्तोभकः स उदाहृतः ॥
	नृपेणैव नियुक्तो यः परदोषम् अवेक्षितुम् ।
	नृपस्य सूचयेज् ज्ञात्वा सुचकः स उदाहृतः ॥ 
अर्थमुख्यो ऽर्थप्रधान इत्यर्थः । अत्र हारीतः ।
	शास्त्राणि वर्णधर्मांस् तु प्रकृतीनां च भूपतिः ।
	व्यवहारस्वरूपं च ज्ञात्वा तत् सर्वम् आचरेत् ॥
प्रकृतयः पुनः पितामहेन दर्शिताः ।
	रजकश्चर्मकारश्च नटो बुरुड एव च ।
	कैवर्तकश्च विज्ञेया म्लेच्छभिल्लौ तथैव च ॥
	वेमरस्थिरविव्याधहस्तलाक्षद्रुघट्टकाः ।
	कोसेदकाभीरपदमातङ्गाण्डोपगोपकाः ॥
	एताः प्रकृतयः प्रोक्ताः अष्टादश मनीषिभिः ।
	वर्णानाम् आश्रमाणां च सर्वदा तु बहिस्स्थिताः ॥ इति ।
व्यवहारस्वरूपं च आद्यप्रकरण एव निरूपितम् । मनुर् अपि ।
	जातिजानपदान् धर्मान् श्रेणीधर्मांश्च शाश्वतान् ।
	समीक्ष्य कुलधर्मांश्च स्वे वर्गे प्रतिपादयेत् ॥
श्रेणीधर्माः वणिक्कारुकादीनां स्वे स्वे वर्गे इदम् अस्मिन् अहनि न विक्रेयम् इदं चानयैव श्रेण्या विक्रेयम् इत्येवमादयः । अस्मिन् कुले पञ्चमे ऽह्नि पञ्चमे वाब्दे कर्णवेधः कर्तव्य इत्यादयः कुलधर्माः । प्रतिपादयेत् बोधयेत् । अकुर्वतश्चानापदि बलात्कारेण कारयेत् । तथा च याज्ञवल्क्यः ।
	कुलानि प्रकृतीश्चैव श्रेणीजानपदान् अपि ।
	स्वधर्माच् चलितान् राजा विनीय स्थापयेत् पथि ॥
नारदस् तु कार्यदर्शनप्रकारम् आह ।
	धर्मशास्त्रं पुरस्कृत्य प्राड्विवाकमते स्थितः ।
	समाहितमतिः पश्येत् व्यवहारान् अनुक्रमात् ॥
अनुक्रमाद् अर्थिवचनश्रवणाद् अनुक्रमेणेत्यर्थः । तथा च स एव ।
	आगमः प्रथमः कार्यो व्यवहारपदं ततः ।
	विचारो निर्णयश्चेति दर्सनं स्याच् चतुर्विधम् ॥
आगमो ऽर्थिवचनश्रवणम्, तद् आदौ कर्तव्यम् । ततस् तद्वचनम् ऋणादानाद्यन्यतमस्मिन् पदे ऽन्तर्भाव्यम् । ततः प्रतिज्ञोत्तरप्रमाणानां विचारः, ततः प्रमाणतो जयावधारणम् एवं तदीयभाष्ये व्याख्यातम् । तत्र मनुः ।
	क्षन्तव्यं प्रभुणा नित्यं क्षिपतां कार्यिणां नृणाम् ।
	बालवृद्धातुराणां च कुर्वता हितम् आत्मनः ॥
	यत् क्षिप्तो मर्षयत्यार्तैः तेन स्वर्गे महीयते ।
	यत् त्व् ऐश्वर्यान् न क्षमते नरकं तेन गच्छति ॥

इति स्मृतिचन्द्रिकायां दर्शनविधिः 

अथ आसेधविधिः

तत्र नारदः ।
	वक्तव्ये ऽर्थे ह्यतिष्ठन्तम् उत्क्रामन्तं च तद्वचः ।
	आसेधयेद् विवादार्थी यावद् आह्वानदर्शनम् ॥
संदिग्धे ऽप्यर्थे निर्णयोदासीनं निर्णयाय प्रवर्तितव्यम् इत्यादि चार्थिनो वचनम् अवमन्यमानम् आसेधयेद् राजाज्ञया निरुन्ध्याद् व्यवहारदर्शनार्थाह्वानपर्यन्तं विवादनिर्णयार्थीत्यर्थः । चतुर्विधश्चायम् आसेध इत्याह स एव ।
	स्थानासेधः कालकृतः प्रवासात् कर्मणस् तथा ।
	चतुर्विधः स्याद् आसेधस् तम् आसिद्धो न लङ्घयेत् ॥
स्थानासेधो गृहदेवकुलादिस्थानान् न चलितव्यम् इत्यवरोधनम् । कालकृतः पञ्चम्यादाव् आत्मा दर्शयितव्यो नो चेद् राजाज्ञाम् उल्लङ्घितवान् इत्येवंविधः । प्रवासाद् आसेधो यात्रावारणम् । कर्मण आसेधः पण्यप्रसारणादेः वारणम्, न पुनर् निरीक्षणादेः । यद् आह कात्यायनः ।
	यस् त्व् इन्द्रियनिरोधेन व्याहारोच्छ्वसनादिभिः ।
	आसेधयेद् अनासेध्यं स दण्ड्यो न त्व् अतिक्रमी ॥
इन्द्रियनिरोधादेः सङ्कटत्वात् न तत्र राजाज्ञातिक्रमो दोषम् आवहतीत्यर्थः । अत एव नदीसंतरणादिसङ्कटविषये ऽपि अपराधो नास्तीत्याह नारदः ।
	नदीसंतारकान्तारदुर्देशोपप्लवादिषु ।
	आसिद्धस् तं परासेधम् उत्क्रामन् नापराध्नुयात् ॥
नद्याः संतरणं नदीसंतारः । कान्तारो दुर्गमो मार्गः । दुष्टचोरव्याघ्रादिदेशो दुर्देशः । उपप्लवः परवलादिभिर् व्याकुलता । एवमादाव् आज्ञातिक्रमे ऽपि नापराधः । अन्यत्र त्व् अपराधम् आह पितामहः ।
	राजाज्ञा लङ्घिता येन करणीया विशेषतः ।
	सप्ताङ्गस्य तु राज्यस्य द्रौह्यं तेन कृतं भवेत् ॥
यत्र त्व् आज्ञातिक्रमे ऽपराधः तत्र दण्डम् आह व्यासः ।
	आसेधयोग्य आसिद्ध उत्क्रामन् दण्डम् अर्हति ॥ इति ।
नारदो ऽपि ।
	आसेधकाल आसिद्ध आसेधं यो ऽतिवर्तते ।
	स विनेयो ऽन्यथा कुर्वन् नासेद्धा दण्डभाग् भवेत् ॥
अन्यथा कुर्वन् अनासेध्यम् आसेधयन्न् इत्यर्थः । तथा च व्यासः ।
	आसेधयंस् त्व् अनासेध्यान् राज्ञा शास्य इति स्थितिः ॥ इति ।
अनासेध्यान् आह कात्यायनः ।
	वृक्षपर्वतम् आरूढा हस्त्यश्वरथनौस्थिताः ।
	विषमस्थाश्च ते सर्वे नादेध्याः कार्यसाधकैः ॥
	व्याध्यार्ता व्यसनस्थाश्च यजमानास् तथैव च ।
	अनुत्तीर्णाश्च नासेध्या मत्तोन्मत्तजडास् तथा ।
	न कर्षको बीजकाले सेनाकले तु सैनिकः ।
	प्रतिज्ञाय प्रयातश्च कृतकालश्च नान्तरा ॥
	उद्युक्तः कर्षकः सस्ये तोयस्यागमने तथा ।
	आरम्भात् संग्रहं यावत् तत्कालं न विवादयेत् ॥
अनासेधकालत्वाद् इत्यभिप्रायः । बृहस्पतिर् अपि । 
	सत्रोद्वाहोद्यतो रोगी शोकार्तोन्मत्तबालकाः ।
	मत्तो वृद्धो नियुक्तश्च वृपकार्योद्यतो व्रती ॥
	आसन्ने सैनिकः संख्ये कर्षको वापसङ्ग्रहे ।
	विषमस्थाश्च नासेध्याः स्त्रीसनाथास् तथैव च ॥
संख्ये संग्रामे । नारदो ऽपि ।
	निर्वेष्टुकामो रोगार्तो यियक्षुर् व्यसने स्थितः ।
	अभियुक्तस् तथान्येन राजकार्योद्यतस् तथा ॥
	गवां प्रचारे गोपालाः सस्यारम्भे कृषीवलाः ।
	शिल्पिनश्चापि तत्काल आयुधीयाश्च विग्रहे ॥
	अप्राप्तव्यवहारश्च दूतो दानोन्मुखो व्रती ।
	विषमस्थाश्च नासेध्या न चैतान् आह्वयेन् नृपः ॥
निर्वेष्टुकामो विवाहाभिमुखः । गवां प्रचारो ऽटवीमुखः । अप्राप्तव्यवहारो ऽपूर्णषोडशवर्षः । विषमस्थाः चोराद्यपहृतसर्वस्वाः । व्यासो ऽपि ।
	रोगी यियक्षुर् उन्मत्तो धर्मार्थी व्यवसनी व्रती ।
	दानोन्मुखो नाभियोज्यो नासेध्यो नाह्वयेच् च तम् ॥
अत्र विशेषम् आह बृहस्पतिः ।
	वणिग्विक्रीतपण्यस् तु सस्ये जाते कृषीवलः ।
	सत्रोद्यताश्चापि तथा पाषणीयाः कृतक्रियाः ॥ इति ।


इति स्मृतिचन्द्रियामाम् आसेधः 

अथ दर्शनोपक्रमः

तत्र मनुः ।
	धर्मासनम् अधिष्ठाय संवीताङ्गः समाहितः ।
	प्रणम्य लोकपालेभ्यः कार्यदर्शनम् आरभेत् ॥
शास्त्रोक्तकाले इति शेषः । तथा च कात्यायनः ।
	काले कार्यार्थिनं पृच्छेत् प्रणतं पुरतः स्थितम् ।
	किं कार्यं का च ते पीडा मा भैषीर् ब्रूहि मानव ॥
किं कार्यम् इति देयाप्रदानस्य ज्ञानार्थं प्रश्नः, का च पीडेति हिंसायाः । तथा तयोः कर्तृदेसकालकारणपरिज्ञानार्थं सभापतिना प्रश्नचतुष्टयं कार्यम् इत्याह स एव ।
	केन कस्मिन् कदा कस्मात् पृच्छेद् एवं सभां गतः ॥
इत्येवं पृष्टः कार्यार्थी ततस् तस्मै वक्तव्यजातं विज्ञापयेत् । तथा च याज्ञवल्क्यः ।
	स्मृत्याचारव्यपेतेन मार्गेणाधर्षितः परैः ।
	आवेदयति चेद् राज्ञे व्यवहारपदं हि तत् ॥
अनेन वादी परकृतम् उपद्रवम् आवेदयेद् इत्यर्थाद् उक्तम् । चेच्छब्दो ऽत्रावेदकरुच्यैवावेदनं कार्यम्, न तु राजाज्ञयेति ज्ञापनार्थः । परैर् इति बहुवचनम् उपलक्षणार्थम् । अत एव कात्यायनेनापराध (?) कर्तृप्रश्नः केनेत्येकवचनान्तेन दर्शितः । आधर्षितग्रहणं विवादे ऽधिकारिणः अभिधानार्थम्, न तु कर्तुः ।
	अर्थिना संनियुक्तो वा प्रत्यर्थिप्रहितो ऽपि वा ।
	यो यस्यार्थे विवदते तयोर् जयपराजयौ ॥
इति कात्यायनेन विवादे नियुक्तस्यापि कर्तृत्वाभिधानात् । नियुक्तग्रहणं तदीयानाम् अप्युपलक्षणार्थम् । अत एव पितामहः ।
	पिता भ्राता सुहृच् चापि बन्धुः संबन्धिनो ऽपि वा ।
	यदि कुर्युर् उपस्थानं वादं तत्र प्रवर्तयेत् ॥
	यत् किंचित् कारयेत् किंचित् नियोगाद् येन केनचित् ।
	तत् तेनैव कृतं ज्ञेयम् अनिवर्त्यं हि तत् स्मृतम् ॥ इति ।
एवं चार्थिना वा तदीयेन वा पुरुषेणावेदनं कार्यं न त्व् अन्येनेत्यनुसंधेयम् । अत एव नारदः ।
	यो न भ्राता न च पिता न पुत्रो न नियोगकृत् ।
	परार्थवादी दण्ड्यः स्याद् व्यवहारेषु विब्रुवन् ॥
कात्यायनो ऽपि ।
	दासाः कर्मकराः शिष्याः नियुक्ता बान्धवास् तथा ।
	वादिनो न च दण्ड्याः स्युः यस् त्व् अतो ऽन्यः स दण्डभाक् ॥
एवम् आवेदनकर्ताप्यावेदनसमये अविनीतो वदन् दण्ड्य इत्याह उशना ।
	सशस्त्रो ऽनुत्तरीयश्च मुक्तकेशः ससाधनः ।
	वामहस्तेन च स्रग्वी वदन् दण्डम् अवाप्नुयात् ॥
अतो ऽनेवंभूतो वदेद् इत्यभिप्रायः । ततस् तद्वचनं सर्वं फलकादौ लेखको लिखेत् । तथा च नारदः ।
	रागादीनां यदैकेन कोपितः करणे वदेत् ।
	तद् ओम् इति लिखेत् सर्वम् अर्थिनः फलकादिषु ॥
करणे राजादिसंनिधाव् इत्यर्थः । तच् च लिखितं जन्मान्तरे मयास्मै धनं दत्तं तद् असौ न प्रयच्छतीतिवद् विचारायोग्यं यदि न स्यात् तदा तत् प्रत्यर्थ्यानयनाय मुद्राप्रदानादिकं कुर्यात् । तथा च कात्यायनः ।
	एवं पृष्टः स यद् ब्रूयात् तत् सभ्यैर् ब्राह्मणैः सह ।
	विमृश्य कार्यं न्याय्यं चेद् आह्वानार्थम् अतः परम् ॥
	मुद्रां वा निक्षिपेत् तस्मिन् पुरुषं वा समादिशेत् ॥
तस्मिन्न् आवेदके । पुरुषः साध्यपालः । न्याय्यं योग्यम् । आह्वानार्थम् अभियुक्तस्येति शेषः । तथा च बृहस्पतिः ।
	यस्याभियोगं कुरुते तथ्येनाशङ्कयाथ वा ।
	तम् एवानाययेद् राजा मुद्रया पुरुषेण वा ॥
उत्तरदाने तस्यैवाधिकाराद् इत्यभिप्रायः । अत एव कात्यायनः ।
	अधिकारो ऽभियुक्तस्य नेतरस्यास्त्यसंगतेः । इति ।
इतरस्यानभियुक्तस्य तस्मिन् विवादे संबन्धाभावान् नास्त्युत्तरदाने ऽधिकार इत्यर्थः । अत इतरस्योत्तरवादित्वम्, न स्वतः, किं तु अभियुक्तेन प्रतिवादित्वकरणात् । प्राड्विवाके वा स्वकार्यकरणत्वेन समर्पणाद् अर्थिना वा स्वरुच्या प्रतिवादित्वाङ्गीकारात् । नान्यथा, तद् आह स एव ।
	इतरो ऽप्यभियुक्तेन प्रतिरोधीकृतो मतः ।
	समर्पितो ऽर्थिना यो ऽन्यः परो धर्माधिकारिणि ।
	प्रतिवादी स विज्ञेयः प्रतिपन्नश्च यः स्वयम् ॥
अयम् अर्थः । इतरो विवादासंबद्धो ऽपि अभियुक्तेन प्रतिरोधीकृतः प्रतिवादीकृतः मन्वादीनाम् उत्तरवादित्वेन संमतः । तथा अन्यो द्वितीयः स विज्ञेयः, यः परो विवादासंबन्धी धर्माधिकारिणि प्राड्विवाके ऽभियुक्तेन समर्पितः अर्थिना वा स्वयम् एव यः प्रतिपन्नः प्रतिवादित्वेनाङ्गीकृत इति । एतच् चानधिकारिणः प्रतिवादित्वम् अकल्याद्यधिकारिविषये वेदितव्यम् । तत्राधिकारिणः साक्षात् कर्तृत्वस्य दुष्करत्वात् । अत एव बृहस्पतिः ।
	अप्रगल्भजडोन्मत्तवृद्धस्त्रीबालरोगिणाम् ।
	पूर्वोत्तरं वदेद् बन्धुः नियुक्तो ऽन्यो ऽथ वा नरः ॥
अत एव च तेषाम् अह्वानप्रतिषेधो हारीतादिभिः स्मर्यते ।
	अकल्यबालस्थविरविषमस्थक्रियाकुलान् ।
	कार्यातिपातिव्यसनिनृपकार्योत्सवाकुलान् ।
	मत्तोन्मत्तप्रमत्तार्तभृत्यान् नाह्वापयेन् नृपः ॥
अकल्यो व्याधितः । विषमस्थ उत्पन्नसङ्कटः । क्रियाकुलः नित्यनैमित्तिककर्मकरणव्यग्रः । यस्य त्व् आगच्छतो गुरुतरकार्यहानिः स कार्यातिपाती । व्यसनम् इष्टवियोगादिजं दुःखम्, तद्वान् व्यसनी । मत्तो दुत्तूरादिमदनीयद्रव्येण (?) स्खलितबुद्धिः । उन्मत्तो ग्रहपित्तादिभिः । प्रमत्तः सर्वत्रावधानहीनः । आर्तो विषादिना दुःखितः । भृत्यग्रहणम् अस्वतन्त्रस्त्रीणाम् अप्युपलक्षणार्थम् । अत एव कात्यायनः ।
	धर्मोत्सुकान् अभ्युदये रोगिणो ऽथ जडान् अपि ।
	अस्वस्थमत्तोन्मत्तार्तस्त्रियो नाह्नापयेन् (?) नृपः ॥
स्त्रियो ऽत्र परतन्त्रा विवक्षिताः । आह स एव ।
	न हीनपक्षां युवतिं कुले जातां प्रसूतिकाम् ।
	सर्ववर्णोत्तमां कन्यां ताः ज्ञातिप्रभुकाः स्मृताः ॥
	तदधीनकुटुम्बिन्यः स्वैरिण्यो गणिकाश्च याः ।
	निष्कुला याश्च पतितास् तासाम् आह्नानम् इष्यते ॥ इति ।
हीनपक्षा मन्दकुला, युवतीति तस्या एव विशेषणम् । कुले जाता सत्कुले जाता, सर्ववर्णोत्तमा वाद्यपेक्षयोत्तमवर्णा । ताः पूर्वोक्ताः पञ्च ज्ञातिप्रभुकाः परतन्ताः । नेतराः । तेन तदधीनकुटुम्बिन्यादीनाम् आह्वानं मन्वाद्यभीष्टम् इत्यर्थः । नारदो ऽपि केषुचिद् आह्वानं प्रतिषेधति ।
	निर्वेष्टुकामो रोगार्तो यियक्षुर् व्यसने स्थितः ।
	अभियुक्तस् तथान्येन राजकार्योद्यतस् तथा ॥
	गवां प्रचारे गोपालाः सस्यारम्भे कृषीवलाः ।
	शिल्पिनश्चापि तत्काल आयुधीयाश्च विग्रहे ॥
	अप्राप्तव्यवहारश्च दूतो दानोन्मुखो व्रती ।
	विषमस्थाश्च नासेध्याः न च तान् आह्वयेन् नृपः ॥
निर्वेष्टुकामो विवाहाभिमुखः । व्यासो ऽपि ।
	रोगी यियक्षुर् उन्मत्तो धर्मार्थी व्यसनी व्रती ।
	दानोमुखो नाभियोज्यो नासेध्यो नाहवयेच् च तम् ॥ इति ।
अतो ऽकल्यादिविषय एव प्रतिनिधिविधानं व्यवतिष्ठत इति स्थितम् । यदा त्व् अकल्यादिप्रहितप्रतिनिधिना न कार्यनिष्पत्तिः तदाकल्यादीनाम् अप्याह्वानं कार्यम् । तथा च हारीतः ।
	देशं कालं च विज्ञाय कार्याणां च बलाबलम् ।
	अकल्यादीन् अपि शनैर् यानैर् आह्वापयेन् नृपः ॥ इति ।
यदा तु गुरुतरकार्येष्व् अभियोगः तदाभियुक्तस्यैवाह्वानम् आवश्यकम्, तत्र प्रतिनिधिनिषेधात् । तथा च कात्यायनः ।
	ब्रह्महत्यासुरापानस्तेयगुर्वङ्गनागमे ।
	अन्येष्व् असभ्यवादेषु प्रतिवादी न दीयते ॥
असभ्यवादान् अपि स एवाह ।
	मनुष्यमारणे स्तेये परदाराभिमर्शने ।
	अभक्ष्यभक्षणे चैव कन्याहरणदूषणे ॥
	पारुष्ये कूटकरणे नृपद्रोहे तथैव च ।
	प्रतिवादी न दाप्यः स्याद् अर्थिप्रत्यर्थिनोर् अपि ॥
वादिप्रतिवादिनोः प्रतिनिधिः प्रतिवादी, स सर्वथा गुरुकार्येष्व् एवमादिषु न ग्राह्यः । अत एव हारीतः ।
	ज्ञात्वाभियोगं ये ऽपि स्युर् वने प्रव्रजितादयः ।
	तान् अप्याह्वपयेद् राजा गुरुकार्येष्व् अकोपयन् ॥
अत्राकोपयन्न् इति वदन् प्राकृतजने निष्ठुरगिराप्याह्वानं कार्यम् इति ज्ञापयति । स्पष्टीकृतं चैवद् व्यासेन ।
	उत्पादयति यो हिंसां देयं वा न प्रयच्छति ।
	याचमानाय दौःशील्याद् आकृष्यो ऽसौ नृपाज्ञया ॥
यस् तु नृपाज्ञयापि नागच्छति तस्य दण्डम् आह बृहस्पतिः ।
	आहूतो यस् तु नागच्छेत् दर्पाद् बन्धुबलान्वितः ।
	अभियोगानुरूपेण तस्य दण्डं प्रकल्पयेत् ॥
कात्यायनो ऽपि ।
	आहूतस् त्व् अवमन्येत यः शक्तो राजशासनम् ।
	तस्य कुर्यान् नृपो दण्डं विधिदृष्टेन कर्मणा ॥
	हीने कर्मणि पञ्चाशत् मध्यमे द्विशतावरः ।
	गुरुकार्येषु दण्ड्यः स्यान् नित्यं पञ्चसतावरः ॥
पणानां संख्येयम् ।
	कल्पितो यस्य यो दण्डस् त्व् अपराधस्य यत्नतः ।
	पणानां ग्रहणं तु स्यात् तन्मूल्यं वाथ राजनि ॥
इति तेनैवाभिधानात् । पणपरिमाणम् उत्तरत्र वक्ष्यमाणम् अनुसंधेयम् । सक्त इति वचनाद् आपदादिविषये न दण्डप्रकल्पनम्, किं तु तन्निवृत्तौ पुनर् आह्वानं कार्यम् । अत एव व्यासः ।
	परानीकहते देशे दुर्भिक्षे व्याधिपीडिते ।
	कुर्वीत पुनर् आह्वानं दण्डं न परिकल्पयेत् ॥
हारीतो ऽपि ।
	राजिकं दैविकं कार्यम् अभियुक्तस्य तत्त्वतः ।
	स्थाने वाप्यन्तराले वा यात्येवं तु न दोषभाक् ॥
तत्त्वतः परमार्थतः । अपरमार्थं चेद् दण्डयित्वा पश्चान् न्यायेन वर्तयेत् । तथा च स एव ।
	प्रतिष्ठाप्यं तु यत्नेन सो ऽन्यथा दण्डभाग् भवेत् ।
	दण्डयित्वा पुनः पश्चाद् राजा न्याये प्रवर्तयेत् ॥
एवं येन केनाप्युपायेन नीतम् अभियुक्तम् अभियोक्त्रा सह सभायाः पुरतो ऽन्यत्र वापेक्षितस्थाने स्थापयेत् । तथा च पितामहः ।
	सभायाह् पुरतः स्थाप्यो ऽभियोगी वादिनां तथा ।
	ईप्सते ऽन्यत्र वा स्थाने प्रमाणं सो ऽन्यथा न तु ॥
यत्र स्थिते दुष्टलक्षणप्रच्छादनम् अशक्यं तत्रावस्थाप्य इत्यर्थः । ततो राज्ञा पृष्टो ऽभियोगी स्वोपयोगिवृत्तान्तम् आवेदयेत् । अभियोक्तृकृतावेदनमात्रतो भूतान्वेषणानुपपत्तेः । अत एव भूतान्वेषणविधाव् उक्तं मनुना ।
	स्वरवर्णेङ्गिताकारैश्चक्षुषा भाषितेन च ॥ इति ।
छलव्यवहारे ऽपि पूर्वपक्षलेखनाद् अर्वाक् छलवादित्वावधारणायाभियुक्तस्य वृत्तान्तस् तन्मुखेनावगन्तव्यः । द्वयोश्छलवादित्वे निश्चिते पश्चाच्छलानुसारेण दर्शनविधिः । तस्माद् अभियुक्तस्यापि वृत्तान्तावेदनम् अस्तीत्यवगन्तव्यम् । विवादिनोः छलित्वनिश्चयानन्तरं याज्ञवल्क्यः ।
	उभयोः प्रतिभूर् ग्राह्यः समर्थः कार्यनिर्नये ॥
साधितधनदण्डधन्योर् अनायासेन प्राप्तिः कार्यनिर्णयः, तत्करणसमर्थः प्रतिभूर् अर्थिप्रत्यर्थिनोर् द्वयोर् अपि ग्राह्यो व्यवहारद्रष्टेत्यर्थः । अत्र वर्जनीयान् अह कात्यायनः ।
	न स्वामी न च वै शत्रुः स्वामिनाधिकृतस् तथा ।
	निरुद्धो दण्डितश्चैव संशयस्थाश्च न क्वचित् ॥
	नैव रिक्थी न रिक्तश्च न चैवात्यन्तवासिनः ।
	राजकार्यनियुक्तश्च ये च प्रव्रजिता नराः ॥
	नाशक्तो धनिने दातुं दण्डं राज्ञे च तत्समम् ।
	नाविज्ञातो ग्रहीतव्यः प्रतिभूत्वक्रियां प्रति ॥
संशयस्थाः अभिशस्ताः । अत्यन्तवासिनः नैष्ठिकब्रह्मचारिणः । तत्समं विवादास्पदीभूतद्रव्यसमम् । विहितदण्डोपलक्षणार्थम् एतत् । यदि वादी विवादप्रतिभुवं दातुम् असमर्थः तदापि तेनैवोक्तम् ।
	अथ चेत् प्रतिभूर् नास्ति वादयोग्यस्य वादिनः ।
	स रक्षितो दिनस्यान्ते दद्याद् दूताय वेतनम् ॥
दूताय साध्यपालाय । तथा परित्याजितगृहीतद्रव्य एव विवादी न्याये प्रवर्त्य इत्याह स एव ।
	गृहीतग्रहणो न्याये न प्रवर्त्यो महीभृता ।
	तस्य वा तत्समर्प्यं स्यात् स्थापयेद् वा परस्य तत् ॥ इति ।
परस्य मध्यस्थस्य, समीप इति शेषः । तथाभियोक्त्रादीनाम् उक्तिक्रमो ऽपि तेनैवोक्तः ।
	तत्राभियोक्ता प्राक् ब्रूयाद् अभियुक्तस् त्व् अनन्तरम् ।
	तयोर् अन्ते सदस्यास् तु प्राड्विवाकस् ततः परम् ॥
प्राग् ब्रूयात् प्रतिज्ञां कुर्याद् इत्यर्थः । तथा च नारदः ।
	आज्ञालेख्यौ पट्टके शासने वा आधौ पत्रे विक्रये वा क्रये वा ।
	राज्ञे कुर्यात् पूर्वम् आवेदनं यः तस्य ज्ञेयः पूर्ववादो विधिज्ञैः ॥
विवादे सर्वत्राभियोक्तुर् एव प्रतिज्ञावादित्वम् इत्यर्थः । अत्रापवादम् आह स एव ।
	यस्य वाभ्यधिका पीडा कार्यं वा ह्यधिकं भवेत् ।
	तस्यार्थिवादो दातव्यो न यः पूर्वं निवेदयेत् ॥
अर्थवादः पूर्वपक्षः । तथा च कात्यायनः ।
	यस्य स्याद् अधिका पीडा कार्यं वाप्यधिकं भवेत् ।
	पूर्वपक्षो भवेत् तस्य न यः पूर्वं निवेदयेत् ॥
एवंविधविषये अर्थिप्रत्यर्थिभावस्य वैपरीत्यं परीक्षकैः कार्यम् इत्यर्थः । यत्रोभयोर् अपि परस्परम् अर्थित्वं प्रत्यर्थित्वं च साध्यभेदात् युगपद् भवति तत्रोत्कृष्टजातेः बहुपीडस्य वा अर्थिवादः पूर्वं द्रष्टव्यः । तथा च बृहस्पतिः ।
	अहंपूर्विकया तावद् अर्थिप्रत्यर्थिनौ यदा ।
	वादो वर्णानुपूर्व्येण ग्राह्यः पीडाम् अवेक्ष्य वा ॥
समानवर्णत्वे पीडापेक्षया ग्राह्यः । अनेकवादियुग्मानां युगपदुपस्थाने तु दर्शनक्रमम् आह मनुः ।
	अर्थानर्थाव् उभौ बुद्ध्वा धर्माधर्मौ च केवलौ ।
	वर्णक्रमेण सर्वाणि पश्येत् कार्याणि कार्यिणाम् ॥


इति स्मृतिचन्द्रिकायां दर्शनोपक्रमः 

अथ प्रतिज्ञापादः

तत्र बृहस्पतिः ।
	उपस्थिते ततस् तस्मिन् वादी पक्षं प्रकल्पयेत् ॥ इति ।
समीपस्थे प्रत्यर्थिनि पक्षं लेखयेद् इत्यर्थः । तथा च याज्ञवल्क्यः ।
	प्रत्यर्थिनो ऽग्रतो लेख्यं यथावेदितम् अर्थिना ॥ इति ।
यथावेदितम् इति यत् साध्यम् आवेदितं तद् एव लेख्यम्, न साध्यान्तरम् इति प्रतिपादनार्थम्, न पुनर् यावद् आवेदितं तावद् एव लेख्यम् इति । यतो ऽनावेदितस्यापि वत्सरादिविशेषस्येदानीं लेखनं कार्यम् इति स एवाह ।
	समामासतदर्धाहर्नामजात्यादिचिह्नितम् ॥ इति ।
समा संवत्सरः । स च धनप्रयोगादिकालीनो लेखनीयः । मासादिर् अपि तत्कालीन एव । आदिशब्दसंगृहीतानि विशेषणानि कात्यायनेन दर्शितानि ।
	निवेश्य कालं वर्षं च मासं पक्षं तिथिं तथा ।
	वेलां प्रदेशं विषयं स्थानं जात्याकृती वयः ॥
	साध्यद्रव्यप्रमाणं च संख्यां नाम तथात्मनः ।
	राज्ञां च क्रमशो नाम निवासं साध्यनाम च ॥
	क्रमात् पितॄणां नामानि पीडाम् आहर्तृदायकौ ।
	क्षमालिङ्गानि चान्यानि पक्षं संकीर्त्य कल्पयेत् ॥ इति ।
कालो धनप्रयोगादिकालः वर्तमानेन राज्ञोपलक्षितः । वर्षं देववर्षम् इत्यादि । वेला भुज्यादिक्रियोपलक्षितः कालः । प्रदेशः साध्यक्षेत्रादेः स्थलविशेषः । विषयो ऽन्तर्वेद्यादिदेशः । स्थानं विवादास्पदस्य गृहादेर् ग्रामादिः । आकृतिः अवयवसंस्थानविशेषः । वयस् तारुण्यादि । प्रमाणं परिमाणं दण्डतुलाप्रस्थादिकम् । आत्मनो ऽर्थिनः । राज्ञां क्षेत्रादिभुक्तिकालीनानाम् । निवासो वासस्थानं गृहगोष्ठादि । पितरो ऽर्थिप्रत्यर्थिनोर् जनकादयः । पीडा प्रतिभुवा धनिकेन कृता । आहर्ता प्रतिग्रहाद्यागमकर्ता । दायको दाता । क्षमालिङ्गानि आत्मीयधनादेः परोपभोगासहननिमित्तानि । अन्यानि प्रदर्शितेभ्यो ऽधिकान्यपि वृद्ध्यागमादीनि । तथा च बृहस्पतिः ।
	निरवद्यं सप्रतिज्ञं प्रमाणागमसंयुतम् ।
	द्रव्यसंख्योदयं पीडां क्षमालिङ्गं च लेखयेत् ॥
तथा लक्षणान्तराण्यपि स एवाह ।
	अल्पाक्षरः प्रभूतार्थो निःसंदिग्धस् त्व् अनाकुलः ।
	युक्तो विरोधिकरणैर् विरोधिप्रतिषेधकः ॥
	एवम् आदिगुणान् सम्यग् आलोच्य च सुनिश्चितः ।
	पक्षः कृतः समादेयः पक्षाभासस् ततो ऽन्यथा ॥ इति ।
संग्रहकारो ऽपि ।
	अर्थवद् धर्मसंयुक्तं परिपूर्णम् अनाकुलम् ।
	साध्यवद् वाचकपदं प्रकृतार्थानुबन्धि च ॥
	प्रसिद्धम् अविरुद्धं च निश्चितं साधनक्षमम् ।
	संक्षिप्तं निखिलार्थं च देशकालाविरोधि च ॥
	वर्षर्तुमासपक्षाहोवेलादेशप्रदेशवत् ।
	स्थानावसथसाध्याख्याजात्याकारवयोयुतम् ॥
	साध्यप्रमाणसंख्यावद् आत्मप्रत्यर्थिनामवत् ।
	परात्मपूर्वजान् एकराजनामभिर् अङ्कितम् ॥
	क्षमालिङ्गात्मपीडावत् कथिताहर्तृदयकम् ।
	यद् आवेदयते राज्ञे तद् भाषेत्यभिधीयते ॥ इति ।
अर्थवत् प्रयोजनवत् । धर्मसंयुक्तम् अल्पाक्षरत्वप्रभूतार्थवत्त्वादिगुणान्वितम् । परिपूर्णम् अध्याहारानपेक्षम् । अनाकुलम् असंदिग्धाक्षरकम् । साध्यवत् सिषाधयिषितार्थाहीनम् । वाचकपदं गौणलाक्षणिकरहितम् । प्रकृतार्थानुबन्धि प्रागावेदितार्थाविरोधि । प्रसिद्धं लोकप्रसिद्धवस्तुविषयम् । अविरुद्धं पुरराष्ट्रप्राड्विवाकनृपाद्यविरुद्धम् । तथा पूर्वापराविरुद्धं प्रत्यकादिप्रमाणाविरुद्धं व्यावहारिकधर्माविरुद्धं च । निश्चितम् अर्थन्तरशङ्कारहितम् । साधनक्षमं साधनार्हम् । संक्षिप्तं अनतिविस्तृतम् । निखिलार्थम् अनवशेषितवक्तव्यम् । देशकालाविरोधि मध्यदेशीयं क्रमुकक्षेत्रम्, शरत्कालीनम् आम्रफलसहस्रम् अपहृतम् इत्येवमादिरहितम् । परात्मपूर्वजानेकराजनामभिर् अङ्कितम्, परः प्रतिवादी । आत्मा वादी । पूर्वजाः तयोः पित्रादयः । अनेके राजानो भुक्तिकालीनाः । तेषां नामानि परात्मपूर्वजानेकराजनामानि, तैश्चिह्नितम् । शिष्टम् उक्तार्थम् । अर्थवत्त्वादीनि देसकालाविरोधित्वान्तान्यर्थिप्रत्यर्थिनामसहितानि सर्वव्यवहारभाषोपयोगीनि । तेन तैः सर्वत्र भाषायाम् अवश्यं भवितव्यम् । तैर् विना क्वचिद् अपि साध्यसिद्धेः सुखेन कर्तुम् अशक्यत्वात् । वर्षादीनि पुनर् विशेषणानि सर्वाणि न सर्वत्रोपयोगीनि, कतिपयैर् विनापि तत्र तत्र साध्यसिद्धिसंभवात् । अतो यत्र येषाम् उपयोगस् तत्रैव तेषां निवेशनं कार्यम्, नेतरत्रापि, प्रयोजनाभावात् । तत्र वर्षादिकालानां वृद्धिमद्धनद्वैगुण्यादिविवादे प्रतिग्रहक्रयाध्यादीनां पौर्वापर्यविवादे चोपयोगः । देशप्रदेशस्थानानां तथा परात्मपूर्वजानेकराजनामधेयानाम् आहर्तृदायककथनस्य च स्थावरविवादेषूपयोगः । साध्याख्याजात्याकारवयसां चौर्यास्वामिविक्रयादाव् अर्थविवादे ऽप्युपयोगः । प्रमाणसंख्ययोर् मेयतुलिमगणिमादिद्रव्यविवादे चौर्यविवादे चोपयोगः । क्षमालिङ्गानाम् उपेक्षितस्थानादिविवादेषूपयोगः । आत्मपीडायाः ऋणिकलग्नकविवादादाव् उपयोग इत्येषा दिक् । एवं चार्थवत्त्वादिभिः सह वर्षादीनां यथोपयोगं क्वचित् क्वचिन् निवेशनम् इति मन्तव्यम् । अत एव कात्यायनः ।
	देशश्चैव तथा स्थानं संनिवेशस् तथैव च ।
	जातिः संज्ञा निवासश्च प्रमाणं क्षेत्रनाम च ॥
	पितृपैतामहश्चैव पूर्वराजानुकीर्तनम् ।
	स्थावरेषु विवादेषु दशैतानि निवेशयेत् ॥ इति ।
तेषां तत्रोपयोगाद् इत्यभिप्रायः । हारीतो ऽपि ।
	आसनं शयनं यानं ताम्रं कांस्यम् अयोमयम् ।
	धान्यम् अश्ममयं वस्त्रं द्विपदं च चतुष्पदम् ॥
	मणिमुक्ताप्रवालानि हीरकं रूप्यकाञ्चनम् ।
	यदि द्रव्यसमूहः स्यात् संख्या कार्या तथैव च ॥
	यस्मिन् देशे च यद् द्रव्यं येन मानेन मीयते ।
	तेन तस्मिन् यथा संख्या कर्तव्या व्यवहारिभिः ॥ इति ।
हीरकं वज्रम्, तेन मानेन मित्वा संख्या कर्तव्येत्याह । एवं च यत्र यद् उपयुज्यते तत्र तदभावे साद्यसिद्धेः कर्तुम् अशक्यत्वाद् अनादेय एवोपयोगिविहीनः पक्षः । अत एव कात्यायनः ।
	देशकालविहीनस् च द्रव्यसंख्याविवर्जितः ।
	क्रियाप्रमाणहीनश्च पक्षो नादेय इष्यते ॥
क्रियाप्रमाणं साध्यपरिमाणम् । तथा प्रयोजनवत्वादिलक्षणहीनो ऽपि पक्षो हेय एव ।
	अप्रसिद्धं निराबाधं निरर्थं निष्प्रयोजनम् ।
	असाध्यं वा विरुद्धं वा पक्षं राजा विवर्जयेत् ॥
तत्राप्रसिद्धो बृहस्पतिना निरूपितः ।
	न केनचित् कृतो यस् तु सो ऽप्रसिद्ध उदाहृतः । इति ।
अत्रोदाहरणं फलसहस्रकृतं स्थालं गृहीतम् इति । निराबाधो निरुपद्रवः, यथा अस्मद्भवनस्थप्रदीपप्रभया स्वगृहे व्यवहरतीति । निरर्थनिष्प्रयोजनौ बृहस्पतिना दर्शितौ ।
	स्वल्पापराधः स्वल्पार्थो निरर्थक इति स्मृतः ।
	कार्यबाधविहीनस् तु विज्ञेयो निष्प्रयोजनः ॥
तत्र निरर्थक्स्योदाहरणम्: अहम् अनेन सस्मितं निरीक्षितः, मामकी लाक्षानेनापहृतेति वा । निष्प्रयोजनस्य तु यथा: यज्ञदत्तो ऽस्मद्गृहसमीपे श्लाघमानः पठतीति । प्रकारान्तरेणाप्येतौ तेनैव दर्शितौ ।
	कुसीदाद्यैः पदैर् हीनो व्यवहारो निरर्थकः ।
	वाक्पारुष्यादिभिश्चैव विज्ञेयो निष्प्रयोजनः ॥
ऋणादानाद्यष्टादशपदानन्तर्भूतो निरर्थकः । वाक्पारुष्यादिभिः साध्यसिद्ध्यनुपयुक्तैः सहितः पक्षो निष्प्रयोजन इत्यर्थः । असाध्यविरुद्धाव् अपि तेनैव दर्शितौ ।
	ममानेन प्रदातव्यं शशशृङ्गकृतं धनुः ।
	असंभाव्यम् असाध्यं तं पक्षं आहुर् मनीषिणः ॥
	यस्मिन्न् आवेदिते पक्षे प्राड्विवाके च राजनि ।
	पुरे राष्ट्रे विरोधः स्याद् विरुद्दः सो ऽभिधीयते ॥ इति ।
नारदो ऽपि भाषादोषान् दर्सयति ।
	अन्यार्थम् अर्थहीनं च प्रमाणागमवर्जितम् ।
	लेख्यहीनाधिकं भ्रष्टं भाषादोषा उदाहृताः ॥
स्वयमम् एव व्याचष्टे 
	अर्थे साधारणे प्येको वाद्यर्थे वानियुक्तकः ।
	लेखयेद् यस् तु भाषायाम् अन्यार्थां तां विदुर् बुधाः ॥
एक एव गणी गणस्य कार्यम् एकस्य वा कार्यम् अनियुक्तो ऽसंबन्धी वा लेखयेद् यस्यां भाषायाम् इत्यर्थः ।
	ब्रह्महायम् इति ज्ञेयो द्वेषान् मोहाद् वदेत् तु यः ।
	साध्यं च मोचयेत् तत्र द्रव्यहीनां तु तां विदुः ॥
उक्तं साध्यवादिना यस्यां त्यज्यते सा च भाषार्थहीनेत्यर्थः ।
	गणिमे तुलिमे मेये तथा क्षेत्रगृहादिके ।
	यत्र संख्या न निर्दिष्टा सा प्रमाणविवर्जिता ॥
	विद्यया प्राप्तम् आध्याप्तं लब्धं क्रीतं क्रमागतम् ।
	न त्व् एवं लिख्यते यत्र सा भाषा स्याद् अनागमा ॥
	समा मासस् तथा पक्षस् तिथिर् वारस् तथैव च ।
	यत्रैतानि न लिख्यन्ते लेख्यहीनां तु तां विदुः ॥
	लेखयित्वा तु यो भाषाम् निर्दिष्टे तथोत्तरे ।
	उद्दिशेत् साक्षिणं पूर्वम् अधिकां तां विनिर्दिशेत् ॥
	यत्र स्याद् उभयं सर्वं निर्दिष्टं पूर्ववादिना ।
	संदिग्धम् इव लिख्येत भ्रष्टां भाषां तु तां विदुः ॥ इति ।
यत्र पक्षद्वयम् अखिलं प्रतिज्ञावादिनैव निर्दिष्टं स्याद् इत्यर्थः । तथान्यान् अपि पक्षान् अनादेयान् आह स एव ।
	भिन्नक्रमो व्युत्क्रमार्थः प्रकीर्णार्थो निरर्थकः ।
	अतीतकालो द्विष्ठश् (?) च पक्षो ऽनादेय इष्यते ॥
तत्र भिन्नक्रमस् तेनैव व्याख्यातः ।
	यथास्थाननिवेशेन नैव पक्षार्थकल्पना ।
	शस्यते न स पक्षस् तु भिन्नक्रम उदाहृतः ॥
व्यस्ताक्षरसंस्थानो भिन्नक्रम इत्यर्थः । व्युत्क्रमार्थो व्यवहितान्वयेनार्थबोधकः । प्रकीर्णार्थः संकलितार्थः । निरर्थकादीन् स एवाचष्टे ।
	मूलम् अर्थं परित्यज्य तद्गुणो यत्र लिख्यते ।
	निरर्थकः स वै पक्षो भूतसाधनवर्जितः ॥
	भूतकालम् अतिक्रान्तं द्रव्यं यत्र विलिख्यते ।
	अतीतकालः पक्षो ऽसौ प्रमाणे सत्यपि स्मृतः ॥
	यस्मिन् पक्षे द्विधा साध्यं भिन्नकालविमर्शनम् ।
	विमृश्यते क्रियाभेदात् स पक्षो द्विष्ठ उच्यते ॥ इति ॥
भूतसाधनं मूलभूतधनसाधनम् । भूतकालो ऽवधिभूतः कालः । क्रियाभेदात् प्रमाणभेदात् । तथापरान् अपि पक्षाभासान् आह स एव ।
	अन्याक्षरनिवेशेन अन्यर्थगमनेन च ।
	आकुलं तु भवेल् लेख्यं क्रिया चैवाकुला भवेत् ॥
	उपेक्षा यत्र साध्यस्य विंशतिर् दश वा समाः ।
	शक्तेनापि कृता वादे तस्य पक्षो मृषा भवेत् ॥
	साहसं सह साध्येन निर्दिष्टं यत्र लेखयेत् ।
	उक्तिक्रमविहीनत्वात् सो ऽपि पक्षो न सिद्ध्यति ॥ 
क्रिया साध्यम्, साधनं प्रमाणम् । हारीतो ऽपि ।
	प्रक्रान्तसाधनो ऽर्थस् तु द्विधा यस्मिन् निवेश्यते ।
	स्वसाध्याद् वा विभिन्नो वा सो ऽपि पक्षो मृषा भवेत् ॥
प्रक्रान्तः साधयितुम् उपक्रान्तो ऽर्थो द्विधा द्विप्रकारेण दाध्यतयाथ वावेदितात् साध्याद् विधान्तरेण तद्विरोधितया वा यत्र पक्षे निवेश्यते सो ऽपि पक्षाभास इत्यर्थः । भृगुर् अपि ।
	उत्सृष्टं यत्र हीनेन कल्प्यं वाप्येकम् एकतः ।
	तत्र पक्षो न साध्यः स्याच् छास्त्रशिष्टविवर्जितः ॥
	विरुद्धश्चाविरुद्धस् च द्वाव् अप्यर्थौ निवेशितौ ।
	एकस्मिन् यत्र दृश्येते तं पक्षं दूरतस् त्यजेत् ॥
हीनेन हीनवादिना । पितामहो ऽपि ।
	परस्परविरुद्धानि यः पदानि निवेशयेत् ।
	विरुद्धपदसंकीर्णा भाषा तस्य न सिद्ध्यति ॥
कात्यायनो ऽपि ।
	न्यायस्थं नेच्छते कर्तुं अन्याय्यं वा करोत्ययम् ।
	न लेखयति यस् त्व् एवं तस्य पक्षो न सिद्ध्यति ॥
न्यायागतं मदीयं धनं गृहीत्वा न ददतीतिवत् प्रतिषेधरूपेण वा मदीयं क्षेत्रादिकम् अपहरतीतिवद् विधिरूपेण वा न लेखयतीत्यर्थः । तथा ।
	पुरराष्ट्रविरुद्धश्च यश्च राज्ञा विवर्जितः ।
	अनेकपदसंकीर्णः पूर्वपक्षो न सिद्ध्यति ॥
पुरराष्ट्राचारविरुद्धो राजत्यक्तशुल्कशालादिविषयः सर्वधा न सिद्ध्यति । ऋणादानाद्यनेकपदसंकीर्णस् तु क्रियाभेदाद् यौगपद्येन न सिद्ध्यतीत्यर्थः । यत् पुनस् तेनोक्तम् ।
	बहुप्रतिज्ञं यत् कार्यं व्यवहारे सुनिश्चितम् ।
	कामं तद् अपि गृह्णीयाद् राजा तत्त्वबुभुत्सया ॥
इति, तद् अनेकपदसंकीर्णस्य कलभेदेनोपादेयत्वप्रतिपादनार्थम्, अथ वा ऋणादानाद्येकपदान्तर्गतानेकजातीयानां हिरण्यवस्त्रपशुधान्यानाम् एकजातीयानां संख्यापरिमाणदेशकालवृद्ध्यादिभेदेन गृहीतानां यथावृत्तकथनार्थं भेदेन प्रतिज्ञाय पुनस् तत् सर्वं प्रतिदेयम् इत्येककार्यतयोपसंहृतं ग्राह्यम् इत्येवं प्रतिपादनार्थम्, अतो न प्राचीनवचनेन विरोधः । तथा ।
	आगमः परिभोगश्च व्युच्छित्तिः प्रार्थना तथा ।
	एतच् चतुष्टयं प्राहुः भाषादोषाश् त्व् अकारणाः ॥
आगमो धनागमननिमित्तं प्रतिग्रहादिः । परिभोगो यथेष्टविनियोगानिवृत्तिः । व्युत्च्छित्तिः देशविप्लवादिना भोगविच्छित्तिः । प्रार्थना युक्तिभिर् भोगागमकीर्तनम् । एतद् आगमादिचतुष्टयं भाषागुणा इति प्राहुः । ये पुनर् आगमादयः अकारणाः विना निवेशकारणं भाषायां निविष्टास् ते भाषादोषा इति प्राहुर् इत्यर्थः । अतो ऽत्राकाङ्क्षितस्यापावः कार्यो ऽनाकाङ्क्षितस्य वोद्धारः । तथा च स एव ।
	अधिकान् भेदयेद् अर्थान् न्यूनांश्च प्रतिपूरयेत् ।
	भूमौ निवेशयेद् तावत् यावद् अर्थो न निश्चितः ॥
छेदयेद् उद्धरेद् इत्यर्थः । भूमाव् इत्युपलक्षणार्थः । तथा च स एव ।
	पूर्वपकषं स्वभावोक्तं प्राड्विवाको ऽभ्लेखयेत् ।
	पाण्डुलेखेन फलके ततः पत्रे विशोधितम् ॥
स्वभावोक्तं भयाद्युपाधिराहित्येनोक्तम् । विशोधितम् अन्यूनानतिरिक्तम् अप्रसिद्धत्वादिदूषणरहितं च । तथा च बृहस्पतिः ।
	प्रतिज्ञादोषनिर्मुक्तं साध्यतत्कारणान्वितम् ।
	निश्चितं लोकसिद्धं च पक्षं पक्षविदो विदुः ।
लोकसिद्धं व्यावहारिकधर्माविरुद्धम् इत्यर्थः, लोकप्रसिद्धम् इत्येवंविधार्थस्य प्रतिज्ञादोषनिर्मुक्तम् इत्यनेनैवार्थाद् उक्तत्वात् । अत एव मनुः ।
	सभ्या भाषा न भवति यद्यपि स्यात् प्रतिष्ठिता ।
	बहिश्चेद् भाष्यते धर्मात् नियताद् व्यावहारिकात् ॥
सर्वदोषरहितापि भाषा व्यावहारिकधर्मविरुद्धा चेत् सभासद्भिर् न ग्राह्येत्यर्थः । एवम् उक्तलक्षणः पक्षश्चतुर्विध इत्याह बृहस्पतिः ।
	शङ्काभियोगस् तथ्यं च लब्धे ऽर्थ ऽभ्यर्थनं तथा ।
	वृत्ते वादे पुनर् न्यायः पक्षो ज्ञेयश्चतुर्विधः ॥
अत्र नारदः ।
	शोधयेत् पूर्ववादं तु यावन् नोत्तरदर्सनम् ।
	अवष्टब्धस्योत्तरेण निवृत्तं शोधनं भवेत् ॥
न चात्र शङ्खवेलान्यायेनोत्तरदानयोग्यकालातीते शोधननिवृत्तिर् इति शङ्कनीयम् । यत आह स एव ।
	भाषाया उत्तरं यावत् प्रत्यर्थी न निविशयेत् ।
	अर्थी तु लेखयेत् तावद् यावद् वस्तु विवक्षितम् ॥ इति ॥
केचिन् निर्दिष्टे ऽप्युत्तरे शोधनम् इच्छन्ति तद् अनवस्थाप्रसङ्गात् पूर्वोक्तवचनविरोधाच् च हेयम् । अत एव सङ्ग्रहकारः ।
	भाषान्यूनातिरिक्तेषु सम्यक् सूत्रणकारिभिः ।
	पुनः प्रतिसमाधाय शृणुयाद् उत्तरं ततः ॥
	यस्मात् प्रत्यर्थिनारब्ध उत्तरे ऽर्थिप्रभाषितम् ।
	उपयोग्यपि नादेयं तस्यावसरवर्जनात् ॥
आरब्धे दत्त इत्यर्थः । दीयमाने ऽप्युत्तरे प्रतिसमाधानस्येष्टत्वात् तथा च कात्यायनः ।
	मोहाद् वा यदि वा शाठ्याद्यन्नोक्तं पूर्ववादिना ।
	उत्तरान्तर्गतं वापि तद्ग्राह्यम् उभयोर् अपि ॥
उत्तरान्तर्गतम् उत्तरे कथ्यमाने ऽपि वादिना प्रोच्यमानम् इत्यर्थः । उभयोः अर्थिप्रत्यर्थिनोः । प्रत्यर्थिनस् तु क्रियापाद उत्तरः । यदा पूर्वपक्षम् अशोधयित्वैव सभ्यैर् उत्तरं गृहीतम्, तदा सभ्यदण्डनं कृत्वा प्रतिज्ञापूर्वकं कार्यं द्रष्टव्यम् । यदा त्व् अर्थी सपदि प्रतिज्ञां कर्तुम् असमर्थः तदा बृहस्पतिर् आह ।
	अभियोक्ताप्रगल्भत्वात् वक्तुं नोत्सहते यदा ।
	तस्य कालः प्रदातव्यः कार्यशक्त्यनुरूपतः ॥


इति स्मृतिचन्द्रिकायां प्रतिज्ञापादः 

अथोत्तरपादः 

तत्र बृहस्पतिः ।
	विनिश्चिते पूर्वपक्षे ग्राह्याग्राह्यविशेषिते ।
	प्रतिज्ञार्थे स्थिरीभूते लेखयेद् उत्तरं ततः ॥
वादिना निश्चितस्यापि पक्षस्य पुनः प्राड्विवाकादिभिर् विचार्य कृते स्थैर्ये ततस् तत्पक्षस्योत्तरं प्रतिवादी लेखयेद् इत्यर्थः । नारदो ऽपि ।
	यदा त्व् एवंविधः पक्षः कल्पितः पूर्ववादिना ।
	दद्यात् तत्पक्षसंबन्धं प्रतिवादी तदोत्तरम् ॥
एवंविध इत्यस्यार्थो हारीतेन विवृतः ।
	स्वल्पवर्णो ऽर्थबहुलः प्रतिज्ञादोषवर्जितः ।
	साक्षिमान् कारणोपेतो निरवद्यः सुनिस्चितः ॥
	ईदृशः पूर्वपक्षस् तु लिखितो यत्र वादिना ।
	दद्यात् तत्पक्षसंबद्धं प्रतिवादी तदोत्तरम् ॥
साक्षिमान् प्राड्विवाकादिप्रत्यवेक्षणवान् । यदा त्व् अनीदृशस् तदा न दद्याद् इत्यर्थसिद्धं स्पष्टयितुं पक्षाभासम् एकम् उदाहृत्य तस्योत्तरं न देयम् इत्याह स एव ।
	साधारणी च या भूमिर् यच् च द्रव्यं गणाश्रितम् ।
	एकस्य प्रार्थयानस्य न वदेद् उत्तरं बुधः ॥ इति ।
अतः परीक्षितपूर्वपक्षस्यैव प्रतिवादिना उत्तरं लेख्यम् इत्याह याज्ञवल्क्यः ।
	श्रुतार्थस्योत्तरं लेख्यं पूर्वावेदकसंनिधौ ॥ इति ।
श्रुतभाषार्थस्य प्रत्यर्थिन इत्यक्षरार्थः । संग्रहकारो ऽपि ।
	अनन्यार्थम् अहीनार्थं न्यायागमसमन्वितम् ।
	अन्यूनानधिकादृष्टम् अनन्याक्षरसंभवम् ॥
	भाषायाम् इत् पत्रेषू लिखितायाम् अनन्तरम् ।
	प्रत्यर्थिनः श्रुतार्थस्य कलो ऽयं दातुम् उत्तरम् ॥ इति ।
अनन्यार्थम् इत्यादिलक्षणजातं यथा भवति तथा भाषायां लिखितायाम् इत्यर्थः । अयं च कालनियमो गवादिविवादेष्व् एव । तथा च नारदः ।
	गोभूहिरण्यस्त्रीस्तेयपारुष्यात्ययिकेषु च ।
	साहसेष्व् अभिशापे च सद्य एव विवादयेत् ॥
अभिशापः पापाभिशंसनम् । तस्य पारुष्यभेदत्वे ऽप्यादरार्थं पुनर् वचनम् । आत्ययिकं कात्यायनेनोक्तम् ।
	व्यपैति गौरवं यत्र विनाशस् त्याग एव वा ।
	कालं तत्र न कुर्वीत कार्यम् आत्ययिकं हि तत् ॥
तथान्येष्व् अपि कार्येषु सद्य एवोत्तरं कार्यम् इत्याह स एव ।
	धेनाव् अनडुहि क्षेत्रे स्त्रीषु प्रजनने तथा ।
	न्यासे याचितके दत्ते तथैव क्रयविक्रये ॥
	कन्याया दूषणे स्तेये कलहे साहसे निधौ ।
	उपधौ कौटसाक्ष्ये च सद्य एव विवादयेत् ॥
उपधिः भयादिवशाद् अभ्युपगमः । याज्ञवल्क्यो ऽपि ।
	साहसस्तेयपारुष्यगोऽभिशापात्यये स्त्रियां ।
	विवादयेत् सद्य एव कालो ऽन्यत्रेच्छया स्मृतः ॥
अन्यत्र ऋणादानादाव् इत्यर्थः । तथा च नारदः ।
	गहनत्वाद् विवादानाम् असामर्थ्यात् स्मृतेर् अपि ।
	ऋणादिषु हरेत् कालं कामं तत्त्वबुभुत्सया ॥
ऋणादिषु ऋणादानादिविवादपदेष्व् इत्यर्थः । अत एव पितामहः ।
	ऋणोपनिधिनिक्षेपदानसंभूयकर्मणाम् ।
	समये दायभागे च कालः कार्यः प्रयत्नतः ॥
एवमादिष्व् अपि कालदानं विस्मृत्यादिकारणतः प्रत्यर्थिनः कालार्थित्व एव । तथा च कात्यायनः ।
	श्रुत्वा लेख्यगतं त्व् अर्थं प्रत्यर्थी कारणाद् यदि ।
	कालं विवादे याचेत् तस्य देयो न संशयः ॥
सद्यःकृतेषु कार्येषु स्मृतिसंभवात् सद्य एव विवाह इत्याह स एव ।
	सद्यः कृतेषु कार्येषु सद्य एव विवादयेत् ।
	कालातीतेषु वा कालं दद्यात् प्रत्यर्थिने प्रभुः ॥
प्रत्यर्थिन इत्युपलक्षणार्थम् । अत एव नारदः ।
	मतिर् नोत्सहते यस्य विवादे वक्तुम् इच्छतः ।
	दातव्य एव कालः स्याद् अर्थिप्रत्यर्थिनोर् अपि ॥
दातव्यस् च कालः कियान् इत्यपेक्षिते स एवाह ।
	सद्य एकाहपञ्चाहौ त्र्यहं वा गुरुलाघवात् ।
	लभेन् मासं त्रिपक्षं वा सप्ताहं वा ऋणादिषु ॥
गौतमो ऽपि "संवत्सरं प्रतीक्षेत" इति । अत्र व्यवस्थाम् आह कात्यायनः ।
	कालं शक्तं विदित्वा तु कार्याणां च बलाबलम् ।
	अल्पं वा बहु वा कालं दद्यात् प्रत्यर्थिने प्रभुः ॥
कालः अर्थसंबन्धादेः । शक्तिः कार्यिणाम् । कार्याणां साध्यभूतार्थानाम् । श्लोकस्यार्थस् तु तेनैव प्रपञ्चितः ।
	सद्यः कृते सद्य एव मासातीते दिनं भवेत् ।
	षडाब्दिके त्रिरात्रं स्यात् सप्ताहं द्वादशाब्दिके ॥
	विंशत्यब्दे दशाहं तु मासार्थं वा लभेत साः ।
	मासं त्रिंशत्समातीते त्रिपक्षं परतो भवेत् ॥
शक्तितो व्यवस्थां च प्रदर्शयति ।
	कालं संवत्सराद् अर्वाक् स्वयम् एव यथेप्सितम् ।
	संवत्सरं जडोन्मत्तमनस्के व्याधिपीडिते ॥
	दिगन्तरप्रपन्ने वा अज्ञातार्थे च वस्तुनि । 
	मूलं वा साक्षिन्ō वाथ परदेशे स्थिता यदा ॥
	तत्र कालो भवेत् पुंसाम् आ स्वदेशसमागमात् ॥
संवत्सराद् अर्वाग् दिनादिनानापक्षास् त्रिपक्षान्ताः कार्याणां शक्त्यनुसारतः सभापतिना व्यवस्थापनीयाः । मूलं विवादाध्यासितं धनम् । तथा कार्यापेक्षया व्यवस्थां स्पष्टयति ।
	दिनं मासार्धमासौ वा ऋतुः संवत्सरो ऽपि वा ।
	क्रियास्थित्यनुरूपस् तु देयः कालः परेण तु ॥
क्रियास्थितिः कार्यगुरुलाघवस्थितिः । एवं व्यवस्थापितान्यतमकाले संप्राप्ते पूर्वपक्षाक्षरार्थस्यान्यूनानतिरिक्तम् उत्तरं लेख्यम् इत्याह बृहस्पतिः ।
	एककाले समानीते प्रत्यर्थी सभ्यसंनिधौ ।
	पूर्वपक्षाक्षरसमं लेखयेद् उत्तरं ततः ॥
अत्र नृपं प्रत्याह कात्यायनः ।
	यावान् यस्मिन् समाचारः पारंपर्यक्रमागतः ।
	तं प्रतीक्ष्य यथान्यायम् उत्तरं दापयेन् नृपः ॥
उत्तरलक्षणं त्व् आह प्रजापतिः ।
	पक्षस्य व्यापकं सारम् असंदिघम् अनाकुलम् ।
	अव्याख्यागम्यम् इत्येतद् उत्तरं तद्विदो विदुः ॥
पक्षस्य व्यापकं कृत्स्नपक्षाच्छादकम् । सारं प्रागभियोगोत्तरक्षमम् । असंदिग्धं खण्डश्लेषादिरहितम् । अनाकुलम् अन्वितार्थम् । अव्याख्यागम्यं सुबोधम् । हारीतो ऽपि ।
	पूर्वपक्षार्थसंबद्धम् अनेकार्थम् अनाकुलम् ।
	अनल्पम् अव्यस्तपदं व्यापकं नातिभूरि च ॥
	सारभूतम् असंदिग्धम् अपक्षैकांशसंभवम् ।
	अर्थिश्रवनम् अगूढार्थं देयम् उत्तरम् ईदृशम् ॥
पूर्वपक्षार्थसंबद्धम् अभियोगानुगतम् । अनेकार्थं निष्कृष्टार्थजातम् । अव्यस्तपदं निश्चितप्रतिज्ञापूर्वकम् । अपक्षैकांशसंभवम् अनवशेषितस्वपक्षैकदेशम् । अर्थिश्रवं पूर्वावेदकश्रुतम् । अगूढार्थम् अवक्रोक्तिप्रसिद्धपदैकवेद्यम् । एवंलक्षणम् उत्तरं चतुर्विधं ज्ञेयम्,
	चतुर्विधः पूर्वपक्षः प्रतिपक्षस् तथैव च ।
इति बृहस्पतिस्मरणात् । कथं पुनः प्रतिपक्षचातुर्विध्यम् इत्यपेक्षिते नारदः ।
	मिथ्या संप्रतिपत्त्या वा प्रत्यवस्कन्दनेन वा ।
	प्राङ्न्यायविधिसिद्ध्या वाप्युत्तरं स्याच् चतुर्विधम् ॥
इत्थंभूतलक्षणा चेयं तृतीया । तत्र मिथ्यासंप्रतिपत्त्योर् लक्षणम् आह कात्यायनः ।
	अभियुक्तो ऽभियोगस्य यदि कुर्यात् तु निह्नवम् ।
	मिथ्या तत् तु विजानीयाद् उत्तरं व्यवहारतः ॥
	साध्यस्य तथ्यवचनं प्रतिपत्तिर् उदाहृता ॥ इति ।
प्रत्यवस्कन्दनस्य च लक्षणं नारदेनोक्तम् ।
	अर्थिना लिखितो यो ऽर्थः प्रत्यर्थी यदि तत् तथा ।
	प्रपद्य कारणं ब्रूयात् प्रत्यवस्कन्दनं स्मृतम् ॥ इति ।
प्राङ्न्यायस्य लक्षणम् आह हारीतः ।
	अस्मिन्न् अर्थे ममानेन वादः पूर्वम् अभूत् तदा ।
	जितो ऽयम् इति चेद् ब्रूयात् प्राङ्न्यायं स्यात् तद् उत्तरम् ॥ इति ।
एवम् उक्तलक्षणान्युत्तराणि स्पष्टीकर्तुं प्रजापतिनाप्युक्तानि ।
	यावद् आवेदितं किंचित् मत्संबन्धम् इहार्थिना ।
	तावत् सर्वम् असद्भूतम् इति मिथ्योत्तरं स्मृतम् ॥
	अस्यैव देयम् एवैतन् नासद्भाषितम् अर्थिना ।
	इति संप्रतिपत्त्याख्यं द्वितीयम् इदम् उत्तरम् ॥
	दत्तम् एवं ममानेन किं त्व् अस्यापि मया पुनः ।
	प्रतिदत्तम् इतीदृक् च प्रत्यवस्कन्दनं स्मृतम् ॥
	अस्मिन्न् अर्थान्तरे पूर्वम् आरब्धो ऽस्म्यहम् अर्थिना ।
	जितश्चायं मया तत्र प्राङ्न्यायविधिर् उच्यते ॥
अयं च प्राङ्न्यायस् त्रिप्रकार इत्याह कात्यायनः ।
	विभावयामि कुलिकैः साक्षिभिर् लिखितेन वा ।
	जितश्चैव मयायं प्राक् प्राङ्न्यायस् त्रिप्रकारकः ॥
कुलिकैर् इति प्रकृतव्यवहारद्रष्टॄणाम् उपलक्षणार्थम् । तथा मिथ्या चतुर्विधेत्याह स एव ।
	मिथ्यैतन् नाभिजानामि तदा तत्र न संनिधिः ।
	अजातश्चास्मि तत्काल इति मिथ्या चतुर्विधा ॥ इति ।
एवं संप्रतिपत्तेर् आप (?) गृहीतम्, सत्यम्, यथायं वक्ति तथैवेत्येवमादयो भेदा यथासंभवम् ऊहनीयाः । प्रत्यवस्कन्दनस्यापि गृहीतं प्रतिदत्तम्, प्रतिग्रहेण वा लब्धम् इत्यादयो भेदा द्रष्टव्याः । अत्र बृहस्पतिः ।
	प्रथर्थिविधिर् आख्यातः सङ्गतार्थप्रपादने ।
	चतुर्विधस्याप्यधुना यन् न ग्राह्यं तद् उच्यते ॥
	प्रस्तुताद् अन्यमध्यस्थं न्यूनाधिकम् असंगतम् ।
	अव्याप्यसारं संदिग्धं प्रतिपक्षं न लेखयेत् ॥
प्रस्तुताद् अन्यद् अर्थिलिखिताभियोगापरिहारकम् । मध्यस्थं प्रतिपक्षभावरहितम् । असंगतम् अभियोगाननुगतम् । कात्यायनो ऽपि ।
	अप्रसिद्धं विरुद्धं यद् अत्यल्पम् अतिभूरि च ।
	संदिग्धासंभवाव्यक्तम् अन्यार्थं चातिदोषवत् ॥
	अव्यापकं व्यस्तपदं निगूढार्थं तथाकुलम् ।
	व्याख्यागम्यम् असारं च नोत्तरं शस्यते बुधैः ॥ इति ।
अत्राद्यान् पञ्चोत्तराभासान् स एव व्याचष्टे ।
	चिह्नाकारसहस्रं तु समयं चाविजानता ।
	भाषान्तरेण वा प्रोक्तम् अप्रसिद्धं तद् उत्तरम् ॥
लाञ्छनावयवसंस्थानसंख्यासमयानभिज्ञोक्तम् अदेशभाषयोक्तं चाप्रसिद्धम् इत्यर्थः ।
	प्रतिदत्तं मया बाल्ये प्रतिदत्तं मया न हि ।
	यद् एवम् आह विज्ञेयं विरुद्धं तद् इहोत्तरम् ॥
पूर्वापरविरुद्धाभिधानं विरुद्धोत्तरम् इत्यर्थः ।
	जितः पुरा मयायं च त्व् अर्थे ऽस्मिन्न् इति भाषितुम् ।
	पुरा मयायम् इति यत् तदूनं चोत्तरं स्मृतम् ॥
अस्मिन्न् अर्थे पुरायं मया जित इति वक्तव्ये पुरा मयेत्येतावन्मात्रम् उत्तरम् अत्यल्पम् इत्यर्थः ।
	गृहीतम् इति वाच्यं तु कार्यं तेन कृतं मया ।
	पुरा गृहीतं यद् द्रव्यम् इति यच् चतिभूरि तत् ॥
गृहीतम् इत्येतावन्मात्रेण सत्योत्तरे वक्तव्ये कार्यं तेनेत्यादिकम् उत्तरम् अतिभूरीत्यर्थः ।
	देयं मयेति वक्तव्ये मयादेयम् इतीदृशम् ।
	संदिग्धम् उत्तरं ज्ञेयं व्यवहारे बुधैस् तथा ॥
मायादेयम् इत्यत्र त्व् अकारप्रश्लेषसंभवाद् अदेयम् इत्यप्यवगमात् संदिग्धम् एवंविधम् इत्यर्थः । असंभव समाभिर् देयं धनम् अस्मत्प्रपौत्रपुत्रेण दत्तम् इत्येवंविधम् उत्तरम् । अव्यक्तम् एतद् उत्तरम् इति सुखेनाभिधातुम् अशक्यम् । एतौ चोत्तराभासौ स्पष्टाव् इति न तेन व्याख्यातौ । अन्यार्थं व्याचष्टे ।
	बलाबलेन चैतेन साहसं स्थापितं पुरा ।
	अनुक्तम् एतन् मन्यन्ते तद् अन्यार्थम् इतीरितम् ॥
अर्थिनो यद् असद्वृत्तकथन एव पर्यवसितं मिथोविरुद्धपदवच् च तद् अन्यार्थम् इत्यर्थः । अतिदोषवद् अत्युक्त्या दोषवत्, शतं देयम् इत्युक्ते द्विशतं दत्तम् इत्यादि । अव्यापकादिचतुष्टयं तेनैव व्याख्यातम् ।
	अस्मै दत्तं मया सार्धं सहस्रम् इति भाषिते ।
	प्रतिदत्तं तदर्धं यत् तद् इहाव्यापकं स्मृतम् ॥
	पूर्ववादि क्रियां यावत् सम्यङ् नैव निवेशयेत् ।
	मया गृहीतं पूर्वं नो तद् व्यस्तपदम् उच्यते ॥
पूर्वपक्षनिस्चयाद् अर्वाक् दीयमानं मिथ्यावाद्युत्तरं व्यस्तपदम् इत्यर्थः ।
	तत् किं तामरसं कश्चिद् अगृहीतं प्रदास्यति ।
	निगूढर्थं तु तत् ज्ञेयम् उत्तरं व्यवहारतः ॥
अगृहीतं पद्मम् अतो न प्रददामीत्युदाहृतोत्तराभासस्यार्थः । सार्वभौमप्रयोगासिद्धतामरसादिपदवद् वक्रोक्त्यादिमच् चोत्तरं निगूढार्थं विज्ञेयम् इति स्लोकार्थः ।
	किं तेनैव सदादेयं मयादेयं भवेद् इति ।
	एतद् आकुलम् इत्युक्तम् उत्तरं तद्विदो विदुः ॥
अनन्वितानेकपदार्थवद् आकुलम् इत्यर्थः । व्याख्यागम्यं स्वतो दुरवबोधम् । असारं तेनोक्तम् । 
	काकस्य दन्ता नो सन्ति सन्तीत्यादि यद् उत्तरम् ।
	असारम् इति तत्त्वेन सम्यङ् नोत्तरम् इष्यते ॥
काकदन्तसमुद्भवोत्तरवन् निष्प्रयोजनम् असारम् इत्यर्थः । तथैकस्यां भाषायां सत्यमिथ्याद्यनेकोत्तरम् अनुत्तरम् इत्याह स एव ।
	पक्षैकदेशे यत् सत्यम् एकदेशे च कारणम् ।
	मिथ्या चैवैकदेशे च संकरात् तद् अनुत्तरम् ॥
ननु सांकर्ये ऽपि तेन तेनोत्तरेण तस्य तस्यांशस्य निरसनद्वारोत्तरसमुदायस्य कृत्स्नपक्षव्यापकत्वसंभवात् कथम् अनुत्तरता । सत्यम्, अत एवानुत्तरत्वसमर्थनार्थम् उक्तं तेनैव ।
	न चैकस्मिन् विवादे तु क्रिया स्याद् वादिनोर् द्वयोः ।
	न चार्थसिद्धिर् उभयोः न चैकत्र क्रियाद्वयम् ॥ इति ।
अयम् अर्थः: क्रिया लिखितादिप्रमाणम्, तत् प्रत्यवस्कन्दने प्राङ्न्याये च प्रत्यर्थिन एव भवति, मिथ्योत्तरे त्व् अर्थिन एव । सत्ये तु न कस्यापीति वक्ष्यते । एवं च यत्र सत्येतरेषां त्रयाणां संकरः तत्र प्रत्यर्थिनः प्रमाणद्वयम् अर्थिनश्चैकं प्रमाणं प्राप्नोति । यत्र सत्यमिथ्येतरयोर् द्वयोस् तत्र प्रथर्थिन एव प्रमाणद्वयम् । यत्र पुनर् मिथाकरणयोर् मिथ्याप्राङ्न्याययोर् वा तत्रार्थिप्रत्यर्थिनोर् एकम् एकं प्रमाणम् । न च यथा प्राप्तं तथैवास्त्व् इति वाच्यम्, प्रमाणं हि साध्यसिद्ध्यर्थं क्रियते, एकस्मिन् व्यवहारे चैकम् एव साध्यम् एकस्यैव वादिनः, तेन तत्र नोभयोः प्रमाणम्, एकस्य वा प्रमाणद्वयं भवितुम् अर्हति, उभयोस् साध्याभावात् । एकस्य साध्यस्य चैकेन प्रमाणेन सिद्धाव् अन्यस्य वैय्यर्थ्यात् । सत्यस्य त्व् इतरैः सङ्करे यद्यपि नायं दोषः, तथाप्येकस्मिन् व्यवहारे पादचतुष्टये तदर्धे च समाप्तिर् विद्ध्रुद्धेति तत्राप्यनुत्तरत्वम् एव । तस्माद् युक्तम् उक्तम् "संकरात् तद् अनुत्तरम्" इति । एवं च सर्वत्र व्यवहारे पक्षव्याप्येकम् एवोत्तरं ग्राह्यम् । यत्र पुनः सर्वथा तथाविधम् उत्तरं न लभ्यते, किं तु एकैकांशव्यापकम् अनेकम् उत्तरं तत्रागत्योत्तरवशेन नानाप्रतिज्ञाः पक्षदोषपरिहाराय कृत्वा क्रमेणैकैकप्रतिज्ञाया एकैकम् उत्ततं ग्राह्यम् । अन्यथा तत्र निर्णयाभाव एव स्यात् । अत एवोक्तम् "सङ्करात् तद् अनुत्तरम्" इति । उक्तविधया सङ्करे निराकृते स्याद् एवोत्तरम् इत्यभिप्रायः । अत एव चास्मिन्न् एव विषये हारीतेनोत्तरग्रहणे पौर्वापर्यं प्रश्नपूर्वकम् उक्तम् ।
	मिथ्योत्तरं कारणं च स्याताम् एकत्र चेद् उभे ।
	सत्यं वापि सहान्येन तत्र ग्राह्यं किम् उत्तरम् ॥
पूर्वम् इति शेषः । पूर्वं यद् ग्राह्यं तद् आह ।
	यत् प्रभूतार्थविषयं यत्र वा स्यात् क्रियाफलम् ।
	उत्तरं तत्र तज् ज्ञेयम् असङ्कीर्णम् अतो ऽन्यथा ॥
अयम् अर्थः । सत्येतरोत्तरानेकत्वे बह्वर्थविषयम् अग्रे ग्राह्यम् । सह सत्येनानेकत्वे बह्वर्थम् अपि सत्यं विहायोत्तरान्तरम् एवादाव् उपादेयम्, सत्ये क्रियाफलाभावाद् इति । न चैवं क्रमवाचिपदाध्याहारापत्तेर् यत्रोत्तरकाले पक्षव्यापकानेकोत्तरोपन्यासः, यथा: केनचिन् मानवेन मदीया गौर् नष्टा दृष्टास्य सद्मनीत्यभियुक्तो वक्ति मिथ्यैतद् अस्मद्भवन एव सा संभूतेत्येवमादि । तद्विषयम् एवेदं वचनम् इति वाच्यम् । यत उक्तम् "असङ्कीर्णम् अतो ऽन्यथा" इति, तस्यायम् अर्थः: असंकीर्णम् उत्तरम् एवंक्रमे भवति, अतो ऽन्यथा यौगपद्ये संकीर्णम् एव स्याद् इति । पक्षव्यापकानेकोत्तरे तु विकल्पविषये न जातुचित् संकरावसरः । तस्मात् संकरोत्तरविषयम् एवेदं वचनम् । अत एव पक्षव्यापकानेकोत्तरविषये वचनान्तरम् आरब्धं तेनैव ।
	मिथ्याकरणयोर् वापि ग्राह्यं कारणम् उत्तरम् ॥ इति ।
कारणोत्तरस्य अनन्यथासिद्धत्वादिना मिथ्यातो गुरुतरत्वाद् इत्यभिप्रायः । अतो मिथ्याकारणयोर् उदाहरणमात्रत्वाद् उत्तरान्तरसंनिपाते ऽपि गुरुतरं ग्राह्यम् इत्य् ऊह्यम् । यत्र पुनः संकरोत्तरे तुल्यबलतया न पूर्वोक्तक्रमहेतुर् अस्ति तत्राप्य् ऐच्छिकक्रमेणोत्तरं ग्राह्यं निर्णयस्यावश्यकत्वात् । एवं निरूपितम् उत्तरं प्रतिवादिना स्वयम् एव देयम् । तथा च हारीतः ।
	तत्राभियोगानुगतम् उत्तरं प्रतिवादिना ।
	निष्कृष्टार्थं प्रदेयं स्यात् दोषसंज्ञाविवर्जितम् ॥
यदा पुनः स्वयम् एव न ददाति उत्तरम्, प्रदानकालश्चातिक्रान्तः तदाप्याह स एव ।
	पूर्वपक्षे यथार्थं तु न दद्याद् उत्तरं यदा ।
	प्रत्यर्थी दापनीयः स्यात् सामादिभिर् उपक्रमैः ॥
दापनीयो नृपेणेति शेषः । तथा च नारदः ।
	यथार्थम् उत्तरं दद्याद् अददद् दापयेन् नृपः ।
	सामभेदादिभिर् मार्गैर् यावत् सो ऽर्थः समुद्धृतः ॥
सामादयो हारीतेन दर्शिताः ।
	प्रियपूर्वं वचः साम भेदस् तु भयदर्शनम् ।
	अर्थापकर्षणं दानं दण्डस् ताडनबन्धनम् ॥
तथा वसिष्ठेनापि ।
	कौटिल्यं सामभेदौ च दण्डश्चेति चतुष्टयम् ।
	मायोपेक्षेन्द्रजालानि सप्तोपायाः प्रकीर्तिताः ॥ इति ।
एतैर् अप्युपायैर् असाध्यं प्रत्याह स एव ।
	उपायैश्चोद्यमानस् तु न दद्याद् उत्तरं तु यः ।
	अतिक्रान्ते सप्तरात्रे जितो ऽसौ दातुम् अर्हति ॥ इति ।


इति स्मृतिचन्द्रिकायाम् उत्तरपादः 

अथ विवादविषयाणि कानिचिद् वचनानि लिख्यन्ते 


तत्र याज्ञव्ल्क्यः ।
	अभियोगम् अनिस्तीर्य नैनं प्रत्यभियोजयेत् ॥ इति ।
अनिस्तीर्य अपरिहृत्येत्यर्थः । अत्रापवादम् आह स एव ।
	कुर्यात् प्रत्यभियोगं तु कलहे साहसेउ च ॥ इति ।
प्रत्यपराधसंभव इति शेषः । कलहे पारुष्यद्वय इत्यर्थः । अभोयोक्तारं च प्रत्याह स एव ।
	अभियुक्तौ न चान्यने नोक्तं विप्रकृतिं नयेत् ॥ इति ।
अन्येनार्थिनाभियुक्तं तदभियोगपरिहाराद् अर्वाग् अन्यो ऽर्थी नाभियुञ्जीत । तथाभियोक्तुम् उक्तं त्यक्त्वान्यथा न वक्तव्यम् इत्यर्थः । यः पुनर् अन्यथा वक्ति सो ऽन्यथावादित्वेन हीनो भवति । तथा च नारदः ।
	अन्यवादी क्रियाद्वेषी नोपस्थाता निरुत्तरः ।
	आहूतविपलायी च हीनः पञ्चविधः स्मृतः ॥ इति ।
तत्रान्यवादितया हीनस् तेन निरूपितः ।
	पूर्ववादं परित्यज्य यो ऽन्यम् आलम्बते पुनः ।
	वादसंक्रमणात् ज्ञेयो हीनवादी स वै नरः ॥
पूर्ववाद आवेदनम् । तथा च कात्यायनः ।
	श्रावयित्वा यथाकार्यं त्यजेद् अन्यद् वदेद् असौ ।
	अन्यपक्षाश्रयस् तेन कृतो वादि स हीयते ॥
तथा परम् अभियुज्य नाहम् अभियुनज्मि हत्येवं (?) विरुद्धं यो वदेत् सो ऽप्यन्यवादितया हीन इत्याह स एव ।
	न मयाभिहितं कार्यम् अभियुज्य परं वदेत् ।
	विब्रुवंश्च भवेद् एवं हीनं तम् अपि निर्दिशेत् ॥
तथा च पत्रलिखितं पूर्वपक्षम् अन्यथा कुर्वन्न् अप्यन्यथावादितया हीन इत्याह स एव ।
	लेखयित्वा तु यो वाक्यं हीनं वाप्यधिकं पुनः ।
	वदेद् वादी स हीयेत नाभियोगं तु सो ऽर्हति ॥
लेखयित्वा पत्र इति शेषः, भूम्यादाव् आवापोद्धारस्य (?) तेनैवोक्तत्वात् । अभियोगः पूर्वपक्षः तं कर्तुं नार्हतीत्यार्थः । एतच् चानर्हत्वम् उत्तरे निवृत्ते सति वदतो द्रष्टव्यम् । अनिवृत्ते तूत्तरे हीनतैव, नानर्हत्वम्, ओत्तरनिवृत्तेः (?) पूर्वपकशोधनस्य मोहादाव् अगत्याभ्यनुज्ञानात् । तथा क्रियाद्वेषितयानुपस्थायितया च हीनस् तेनैव निरूपितः ।
	सभ्याश्च साक्षिणश्चैव क्रिया ज्ञेया मनीषिभिः ।
	तां क्रियां द्वेष्टि यो मोहात् क्रियाद्वेषी स उच्यते ॥
	आह्वानाद् अनुपस्थानात् सद्य एव प्रहीयते ॥ इति ।
आह्वानानन्तरम् अनागमने तदानीम् एव हीनो भवतीत्यर्थः । तथा निरुत्तरतया हीनं निरूपयितुम् आह स एव ।
	ब्रूहीत्युक्तो ऽपि न ब्रूयात् सद्यो बन्धनम् अर्हति ।
	द्वितीये ऽहनि दुर्बुद्धेर् विद्यात् तस्य पराजयम् ॥
पराजयो हीनता । अत एव हारीतः ।
	सापदेसं हरेत् कालम् अब्रुवंश्चापि संसदि ।
	उक्त्वा वचो विब्रुवंश्च हीयमानस्य लक्षणम् ॥
सापदेशं सव्याजम् । तथा च कात्यायनः ।
	व्याजेनैव तु यत्रासौ दीर्घकालम् अभीप्सति ।
	सापदेशं तु तं विद्याद् वादहनिकरं स्मृतम् ॥ इति ।
आहूतविपलायी तु अभियोगपरिहारार्थम् आह्वानं बुद्ध्वा प्रच्छन्नचारी । एतेषां तूत्तरोत्तरस्य हीनता गुर्वीति ज्ञापयितुं हीनः पञ्चविध इत्युक्तम्, न पुनः पञ्चविध एव हीन इत्यवधारयितुम्, विधान्तरतो ऽपि हीनानां स्मरणात् । हीनताया गुरुत्वज्ञापनं तूत्तरोत्तरस्य दण्डभूयस्त्वज्ञापनार्थम् । उक्तं च तथा कात्यायनेन ।
	अन्यवादी पणान् पञ्च क्रियाद्वेषी पणान् दस ।
	नोपस्थाता दश द्वौ च षोडशैव निरुत्तरः ॥
	आहूतविपलायी च पणान् ग्राह्यस् तु विंशतिम् ॥
अत्र तृतीयपञ्चमयोः दण्डप्राप्तौ विशेषम् आह स एव ।
	त्रिर् आहूतम् अनायान्तम् आहूतविपलायिनम् ।
	पञ्चरात्रम् अतिक्रान्तं विनयेत् तं महीपतिः ॥
तथा प्रकरान्तरेणापि हीनस् तेन दर्शितः ।
	श्रावितव्यवहाराणाम् एकं यत्र प्रभेदयेत् ।
	वादिनं लोभयेच् चैव हीनं तम् इति निर्दिशेत् ॥
बृहस्पतिनापि ।
	भयं करोति भेदं वा भीषणं वा निरोधनम् ।
	एतानि वादिनो ऽर्थस्य व्यवहारे स हीयते ॥
अर्थव्यवहारे भयादीनि समस्तान्यसमस्तानि वा येन वादिना कृतानि स हीयत इत्यर्थः । भीषणं मुखान्तरेण भीत्युत्पादनम् । मनुनापि ।
	अदेश्यं यश्च दिसति निर्दिश्यापह्नुते च यः ।
	यश्चाधरोत्तरान् अर्थान् विहीनान् नावबुध्यते ॥
	अपदिश्यापदेशं च पुनर् यस् त्व् अपधावति ।
	सम्यक् प्राणिहितं चार्थं पृष्टः सन् नाभिनन्दति ॥
	सन्ति ज्ञातार इत्युक्त्वा दिशेत्युक्तो दिशेन् न यः ।
	धर्मस्थः कारणैर् एतैर् हीनो ऽसाव् इति निर्दिशेत् ॥ इति ।
अयम् अर्थः । अदेश्यं निर्णयसमयासंभविनं साक्षिणं यो निर्दिशति, संबविनं वा निर्दिश्य यो ऽपह्नुते न मया नित्दिष्ट इति, यश्चात्मनो वचनगतक्रमविरोधं न जाजाति, यः पुनर् अपदेशं मम पीडा वर्तत इत्यादिव्याजम् अपदिश्य अपसरति, सम्यक् प्रणिहितं सुष्ठूक्तम् (?) अर्थम् अनूद्यात्र किं ब्रवीषीति पृष्टो यो न किंचिद् उत्तरं प्रस्तौति, यस् च साक्षिणः सन्तीत्युक्त्वा कथय तान् इत्युक्तो ऽपि न कथयति असौ हीन इति धर्माधिकरणस्थः पूर्वोक्तकारणैर् निर्दिसेद् इति । एतेष्व् अपि हीनेषु दोषानुरूपो दण्डो ग्राह्यः । तथा च हीनाधिकारे कात्यायनः ।
	दोषानुरूपं संग्राह्यः पुनर् वादो न विद्यते ॥ इति ।
प्रकृतार्थसिद्ध्यर्थम् इति शेषः । अयं च प्रतिषेधो मन्युकृतविवाद एव, यत आह नारदः ।
	सर्वेष्व् अर्थविवादेषु वाक्छले नावसीदति ।
	पशुस्त्रीभूम्यृणादाने शास्यो ऽप्यर्थान् न हीयते ॥
पश्वादिसर्वार्थविवादेषु वाक्छले प्रमादाभिधाने कृते ऽपि नावसीदति नात्यन्तं हीयते, यतस् तत्र दण्ड्यस्यापि न प्रकृतार्थहानिर् इत्यर्थः । अत्रापवादम् आह कात्यायनः ।
	उभयोर् लिखिते वाक्ये प्रारब्धे कार्यनिश्चये ।
	अनुक्तं तत्र यो ब्रूयात् तस्माद् अर्थात् स हीयते ॥
याज्ञवल्क्यो ऽपि ।
	संदिग्धार्थं स्वतन्त्रो यः साधयेद् यश्च निष्पतेत् ।
	न चाहूतो वदेत् किंचिद् धीनो दण्ड्यश्च स स्मृतः ॥
स्वतन्त्रः परीक्षकनिरपेक्षः । निष्पतेत् देयम् अदत्वा निष्पत्य तिष्ठेत्, पलायेत वा । दण्डग्रहणेनैव हीनत्वसिद्धेः पुनर् हीनग्रहणं प्रकृताद् अर्थाद् धीन इति ज्ञापनार्थम् । अत एव नारदः ।
	अनिवेद्य तु यो राज्ञे संदिग्धे ऽर्थे प्रवर्तते ।
	प्रसह्य स विनेयः स्यात् स चाप्यर्थो न सिद्ध्यति ॥ इति ।
बृहस्पतिर् अपि ।
	आहूतप्रपलायी च मौनी साक्षिपराजितः ।
	स्ववाक्यप्रतिपन्नश्च हीनवादी चतुर्विधः ॥
स्ववाक्यप्रतिपन्नः स्ववाचैव संप्रतिपन्नः । अत्रापि चतुर्विधग्रहणम् एतेषाम् उत्तरोत्तरस्याचिरं प्रकृताद् अर्थाद् धीनत्वं भवतीति ज्ञापयितुं न पुनः प्रकृताद् अर्थाद् धीनश्चतुर्विध एवेति नियन्तुम्, विधान्तरस्याप्युक्तत्वात् । तत्र कदा कस्य हीनत्वम् इत्यपेक्षिते आह स एव ।
	प्रपलायी त्रिपक्षेण मौनकृत् सप्तभिर् दिनैः ।
	साक्षिभिन्नस् तत्क्षणेन प्रतिपन्नश्च हीयते ॥
तथा निर्दिष्टान् साक्षिपुरुषान् अवादयतो ऽप्येवंविधहीनत्वं चिरेण बहव्तीत्याह स एव ।
	साक्षिणस् तु समुद्दिश्य यस् तु तान् न विवादयेत् ।
	त्रिंशद्रात्रात् त्रिपक्षाद् वा तस्य हानिः प्रजायते ॥
न वादयेत् कामत इति शेषः । तथा च कात्यायनः ।
	साक्षिणो यस् तु निर्दिश्य कामतो न विवादयेत् ।
	स वादी हीयते तस्मात् त्रिंशद्रात्रात् परेण तु ॥ इति ।
अकामतश्चेन् न हीयते । अत एव बृहस्पतिः ।
	आचारकरणे दिव्ये कृत्वोपस्थाननिश्चयम् ।
	नोपस्थितो यदा कश्चिच् छलं तत्र न कारयेत्  ॥
	दैवराजकृतो दोषस् तस्मिन् काले यदा भवेत् ।
	अवधित्यागमात्रेण न भवेत् स पराजितः ॥ इति ।
"छलं तत्र न कारयेत्" इति वदन् अन्यत्रार्थहानिप्रतिपादकवचनच्छलनिरसनेनापि (?) व्यवहारनयनं कार्यम् इति ज्ञापयति । एवं चार्थविवादेषु यत्र नार्थहानिवचनं तत्रैव हीनस्य वदो ग्राह्यो नान्यत्रेत्यवगन्तव्यम् । अत एव कात्यानयनः ।
	पलायनानुत्तर्त्वाद् अन्यपक्षाश्रयेण च ।
	हीनस्य गृह्यते वादो न स्ववाक्यजितस्य तु ॥ इति ।
पलायनादाव् अवधिभूतकालातिक्रमणेनागमनादिकर्तुर् अर्थहान्यभावाद् वादो ग्राह्य इत्यर्थः । तत्र यदि हीनेनेतरस्य पराजयः तदा विशेषस् तेनैव दर्शितः ।
	यो हीनवाक्येन जितस् तस्योद्धारं विदुर् बुधाः ।
	स्ववाक्यहीनो यस् तु स्यात् तस्योद्धारो न विद्यते ॥ इति ।
याज्ञवल्क्यस् तु दुष्टवादिपरिज्ञानार्थम् आह ।
	देशाद् देशान्तरं याति सृक्विणी परिलेढि च ।
	ललाटं स्विद्यते चास्य मुखं वैवऋण्यम् एति च ॥
	परिशुष्यत्स्खलद्वाक्यो विरुद्धं बहु भाषते ।
	वाक्चक्षुः पूजयति नो तथोष्ठौ निर्भुजत्यपि ॥
	स्वभावाद् विकृतिं गच्छेन् मनोवाक्कायकर्मभिः ।
	अभियोगे ऽथ साक्ष्ये च दुष्टः स परिकीर्तितः ॥ इति ।
सृक्विणी ओष्ठप्रान्तौ । निर्भुजति कुटिलीकरोति । स्वभावाद् विकृतिं गच्छेत् स्वाभाविकधर्माद् वैपरीत्यम् एवं गच्छेद् इत्यर्थः । मनुर् अपि ।
	आकारैर् इङ्गितैर् गत्या चेष्टया भाषितेन च ।
	नेत्रवक्त्रविकारैश्च गृह्यते ऽन्तर्गतं मनः ॥ इति ।
दुष्टस्येति शेषः । एवं दुष्टान्तःकरणतया ज्ञातस्यापि न दण्डो न प्रकृआर्थाद् धानिर् वा । तयोर् मुनिभिर् अनभिधानात् । अदुष्टस्यापि कथंचिद् एवंविधचिह्नान्वयसंभवात् । दुष्टाभिधायकवचनानां च तद्रक्षणादाव् अवधानविधानार्थत्वेनावैयर्थ्यात् । ये पुनर् एकान्तपराजयभयाद् अर्वाक् प्रमाणकरणात्  स्वतो ऽपि वादतो निवर्तन्ते ते दण्ड्या इत्याह बृहस्पतिः ।
	पूर्वोत्तरे संनिविष्टे विचारे संप्रवर्तते ।
	प्रशमं ये मिथो यान्ति दाप्यास् ते द्विगुणं दमम् ॥ इति ।
मिथो यान्ति नृपं वञ्चयित्वेति शेषः । अत एव कात्यायनः ।
	आवेद्य प्रगृहीतार्थाः प्रशमं यान्ति ये मिथः ।
	सर्वे द्विगुणदण्ड्याः स्युः विप्रलम्भान् नृपस्य ते ॥ इति ।
एवं चावञ्चनया प्रशान्तानां न दण्डः । अत एव बृहस्पतिः ।
	पूर्वोत्तरे ऽभिलिखिते प्रक्रान्ते कार्यनिर्णये ।
	द्वयोः संतप्तयोः संधिः स्याद् अयःखण्डयोर् इव ॥
	साक्षिसभ्यविकल्पस् तु भवेत् तत्रोभयोर् अपि ।
	डोलायमाने यौ संधिं प्रकुर्यातां विचक्षणौ ॥
	प्रमाणसमतो यत्र भेदः शास्त्रचरित्रयोः ।
	तत्र राजाज्ञया संधिर् उभयोर् अपि शस्यते ॥ इति ।
एकस्य वादिनः एकान्तपराजयाद् अर्वाक् यौ संधिं प्रकुर्यातां तौ विचक्षणाव् इत्यर्थः ॥


इति स्मृतिचन्द्रिकायां विवादविषयाणि

अथ प्रत्याकलितपादः


तत्र बृहस्पतिः ।
	ये तु तिष्ठन्ति करणे तेषां सभ्यैर् विभावना ।
	कथयित्वोत्तरं सम्यग् दातव्यैकस्य वादिनः ॥
तेषां धर्माधिकरणस्थानां मध्ये एकस्यार्थिनः प्रत्यर्थिनो वा विभावना क्रिया सभैर् निर्धारयितव्येत्यर्थः । तथा च कात्यायनः ।
	शोधिते लिखिते सम्यग् इति निर्दोष उत्तरे ।
	प्रत्यर्थिनो ऽर्थिनो वापि क्रियाकरणम् इष्यते ॥
अर्थिनः प्रत्यर्थिनो वा यस्य साध्यम् अस्ति असौ तत्साध्यसिद्धये सदुत्तरानन्तरम् एव प्रमाणलेखनं कुर्याद् इत्यर्थः । तथा च याज्ञवल्क्यः ।
	ततो ऽर्थी लेखयेत् सद्यः प्रतिज्ञातार्थसाधनम् ॥ इति ।
उत्तरसिद्धिसमन्तरम् एव साध्यवान् वादी प्रमाणम् उद्भावयेद् इत्यर्थः । किं तत्प्रमाणम् इत्यपेक्षिते स एवाह ।
	प्रमाणं लिखितं भुक्तिः साक्षिणश्चेति कीर्तितम् ।
	एषाम् अन्यतमाभावे दिव्यान्यतमम् उच्यते ॥ 
दिव्यं धटादिः । तथा च नारदः ।
	क्रिया तु द्विविधा प्रोक्ता मानुषी दैविकी तथा ।
	मानुषी लेख्यसाक्षिभ्यां धटादिर् दैविकी स्मृता ॥
लेख्यसाक्षिभ्यां भुक्त्या च प्रोक्ता मानुषीत्यर्थः । भुक्तेर् अपि मनुष्यसंबन्धित्वात् । अत एव बृहस्पतिः ।
	साक्षिलेख्यानुमानं च मानुषी त्रिविधा स्मृता । इति ।
अनुमानं भुक्तिः, स्वत्वानुरूपकत्वात् । धटादिर् अपि तेनैव दर्शितः ।
	धटो ऽग्निर् उदकं चैव विषं कोशस् च पञ्चमम् ।
	षष्टं च तण्डुलाः प्रोक्तं सप्तमं तप्तमाषकम् ॥
	अष्टमं फालम् इत्युक्तं नवमं धर्मजं भवेत् ।
	दिव्यान्येतानि सर्वाणि निर्दिष्टानि स्वयंभुवा ॥ इति ।
अन्यानि तु द्वियानि नारदेन निर्दिष्टानि ।
	सत्यं वाहनशस्त्राणि गोबीजकनकानि च ।
	देवतापितृपादाश्च दत्तानि सुकृतानि च ॥ इति ।
चशब्दो ऽन्येषाम् अपि पुत्रशिरःस्पर्शनादीनां संग्रहणार्थः । एते च धटादयः सत्यादयश्च दिवि देवैः कृतत्वाद् दिव्यदैविकसंज्ञाद्वयशालिनः । तथा च पितामहः ।
	यस्माद् देवैः प्रयुक्तानि पुषरार्थे मनीषिभिः ।
	प्ररस्परविशुद्ध्यर्थं तस्माद् दिव्यानि नामतः ॥
अत्रोपक्रमसामर्थ्याद् दैविकानि नामत इति लभ्यते, देवैः प्रयुक्तानीति निमित्तदर्सनात् । उपसंहारसामर्थ्याद् दिवि संभवनिमित्तानीति गम्यते, दिव्यानि नामत इत्युक्तत्वात् । तेन श्रुत्यर्थाभाम् अनेन वचनेन धटादीनाम् आजिगमनाद् आज्यम् इतिवद् यौगिकं नामद्वयम् उक्तम् । शपथनाम नारदेनैव तेषाम् एव दर्शितम् ।
	सप्तर्षयस् तथेन्द्राद्याः पुष्करार्थे तपोधनाः ।
	शेपुः शपथम् अव्यग्राः परस्परविशुद्धये ॥ इति ।
व्यासो ऽपि ।
	अर्थानुरुपाः शपथाः स्मृताः सत्यधऋआदयः । इति ।
यत् तु बृहस्पतिनोक्तम्,
	धटाद्या धर्मजान्ता च दैवी नवविधा स्मृता ।
इति, तत्र स्वयंभुवेति शेषो द्रष्टव्यः । नारदस्मृतसत्यादिभिः सह दैव्या वस्तुतो बहुविधत्वात् । या पुनर् नारदीये दिव्यशपथयोः भेदेनोक्तिः,
	यदा साक्षी न विद्येत विवादं वदतां नृणाम् ।
	तदा दिव्यैः परीक्षेत शपथैर् वा पृथग्विधैः ॥
इति, सा गुरुषु दिव्यशब्दो लघुषु शपथशब्दः प्रायिक इति दर्शयितुम्, न पुनस् तयोर् अर्थभेदकथनाय, लोके तयोः पर्यायशब्दत्वात् । साक्षी न विद्यते इति लिखितादित्रयाभावोपलक्षणर्थः । याज्ञवल्क्येनाशेषमानुषाभावे दिव्यस्मरणात् । अत एव,
	संभवे साक्षिणां प्राज्ञो दैविकीं वर्जयेत् क्रियाम् ।
	संभवे तु प्रयुञ्जानो दैविकीं हीयते ततः ॥ 
इति कात्यायनवचने ऽपि साक्षिग्रहणं मानुषोपलक्षणार्थम् इति मन्तव्यम् । तथा,
	दिवाकृते कार्यविधौ ग्रामेषु नगरेषु च ।
	संभवे साक्षिणां चैव दैवी न भवति क्रिया ॥
 इति नारदवचने ऽपि दिवाकृतादिसंकीर्तनं मानुषप्रमाणसंभवे दिव्यनिषेधार्थम् अवगन्तव्यम् । अत एव कात्यायनः ।
	यद्येकदेशव्याप्तापि क्रिया विद्येत मानुषी ।
	सा ग्राह्या न तु पूर्णापि दैविकी वदतां नृणाम् ॥
विशिष्टसाध्ये विशेष्यांशे मानुषसंभवे विशिष्टार्थसाधकम् अपि न दिव्यं ग्राह्यम् इत्यर्थः । विशेषणांशसिद्धिस् तु विभावितैकदेशन्यायाद् अल्पशपथेन वा कार्येत्यभिप्रायः । न च वाच्यं एकदेश इत्यविशेषवचनाद् विशेषणांशे विशेष्यांशे वा मानुषसंभवे दिव्यं निषिध्यत इति । यत आह स एव ।
	सारभूतं पदं मुक्त्वा असाराणि बहून्यपि ।
	संसाधयेत् क्रिया या तु तु तां जह्यात् सारवर्जिताम् ॥ इति ।
तथा विवादिनोः कथंचिद् दैवमानुषयोर् अन्यतरत् प्रमाणम् अन्यतरेण वादिना कृतं निर्णायकम् इत्यङ्गीकारे ऽपि मानुषसंभवे तद् एव निर्णायकं न दैविकम् इत्याह स एव ।
	यद्येको मानुषीं ब्रूयाद् अन्यो ब्रूयात् तु दैविकीम् ।
	मानुषीं तत्र गृह्णीयान् न तु दैवीं रियां नृपः ॥ इति ।
एवं च सर्वथा मानुषासंभवे दिव्यम् इत्युत्सर्गः । क्वचिद् अस्यापवादम् आह स एव ।
	प्रक्रान्ते साहसे वादे पारुष्ये दण्डवाचिके ।
	बलोद्भवेषु कार्येषु साक्षिणो दिव्यम् एव वा ॥
अयं च विकल्पो गूढसाहसिकेतरविषयः । तत्र मानुषासंभवेन विकल्पासंभवात् । अत् एवोक्तं तेनैव ।
	गूढसाहासिकानां तु प्राप्तं दिव्यैः परीक्षणम् ।
	युक्तिचिह्नेङ्गिताकारवाक्चक्षुश्चेष्टितैर् नृणाम् ॥
गूढसाहासिकानां मुस्ववेष्टनादिवशाद् (?) अलक्ष्यमूर्तीनाम् इत्यर्थः । युक्तिचिह्नादेर् अप्यभावे तेषां दिव्यम्, न पुनः साक्ष्याद्यभावमात्र इति दर्शयितुं पुनर् वचनारम्भः । तथोत्तमसाहसिकानां प्रकटानाम् अपि दिव्येनैव परीक्षणम् इत्याह स एव ।
	उत्तमेषु च सर्वेषु साहसेषु विचारयेत् ।
	सद्भावं दिव्यदृष्ट्तेन सत्स्य् साक्षिषु वै भृगुः ॥
ऋणविवादेषु तु विशेषम् आह नारदः ।
	प्रमादाद् धनिनो यत्र न लेख्यं न च साक्षिणः ।
	अर्थं चापह्णुते वादी तस्योक्तः त्रिविधो विधिः ॥
वादी गृहीतधनः । विधिः दनसाधनोपायः । सो ऽपि तेनैव दर्शितः ।
	चोदना प्रतिकालं च युक्तिसेशस् तथैव च ।
	तृतीयः शपथः प्रोक्तः तै ऋणं सधयेत् क्रमात् ।
प्रतिकालं चोदना प्रत्यर्पणकालो यदा यदा प्राप्तस् तदा तदा मदीयं दीयताम् इति त्रिश्चतुःपञ्चकृत्वो वा मध्यस्थजनसमक्षम् अन्येनाप्रतिहता प्रतिदानप्रेरणा, सा प्रथम उपायः । तदसंभवे युक्तिलेशः अमुष्मिन् देशे अमुष्मिन् काले ऽमुनार्थसंबन्धेन इयत्परिमाणम् एतत्कर्मार्थम् ऋणं गृहीतम् त्वया इत्यादि द्वितीयोपायः । तस्याप्यसंभवे तृतीयोपायः शपथ इत्यर्थः । अयं चार्थः तेनैव दर्शितः ।
	अभीक्ष्णं चोद्यमानो ऽपि प्रतिहन्यान् न तद्वचः ।
	त्रिश्चतुःपञ्चकृत्वो वा परत्(?) ऽर्थं समाचरेत् ॥
	चोदनाप्रतिधाते तु युक्तिलेशैः समन्वितात् ।
	देसकालर्थसंबन्धपरिमाणक्रियादिभिः ॥
	युक्तिष्व् अप्यसमर्थासु शपथैर् एव निर्णयेत् ।
	अर्थकालबलापक्षैर् अग्र्यम्बुसुकृतादिभिः ॥
कात्यायनो ऽपि ।
	ऋणे लेख्यं साक्षिणो वा युक्तिलेशादयो ऽपि वा ।
	दैविकी वा क्रिया प्रोक्ता प्रजानां हितकाम्यया ॥
तथा विवादमात्रं प्रत्याह स एव ।
	प्रमाणैर् हेतुना वापि दिव्येनैव तु निश्चयम् ।
	सर्वेष्व् एव विवादेषु सदा कुर्यान् नराधिपः ॥
	सर्वाभावे तु यत्नेन नान्यथैव कदाचन ॥ इति
प्रमाणसब्दहेतुशब्दयोर् अर्थम् आह व्यासः ।
	लिखितं साक्षिणो भुक्तिः प्रमाणं त्रिविधं स्मृतम् ।
	अनुमानं विदुर् हेतुस् तर्कश्चेति मनीषिणः ॥ इति ।
एवं च दृष्टप्रमाणेनासिद्धाव् अदृष्टं प्रमाणम् आश्रयणीयं नान्यथेति तात्पर्यर्थः । क्वचित् दृष्टेनासिद्धाव् अप्यदृष्टं नाश्रणीयम् इत्याह बृहस्पतिः ।
	प्रथमे वा तृतीये वा प्रमाणं दैवमानुषम् ।
	उत्तरे स्याच् चतुर्थे तु ससाक्षिजयपत्रकम् ॥
प्राङ्न्यायोत्तरे साक्षिजयपत्र्योर् अन्यतरेणासाधयन् वादी न प्राग् विजयीत्यभिप्रायः । अनेनैवाभिप्रायेण व्यासो ऽपि ।
	प्राङ्न्याये जयपत्रेण प्राड्विवाकादिभिस् तथा ।
	सत्यं वादी समाप्नोति यद् यत् तेन निवेदितम् ॥
वादी प्रत्यर्थी, तस्यैव तत्र साध्यवादित्वात् । अत एव बृहस्पतिः ।
	प्राङ्न्याये प्रत्यवस्कन्दे प्रत्यर्थी साधयेत् स्वयम् ।
	उत्तरार्थं प्रतिज्ञार्थम् अर्थी मिथ्योत्तरे पुनः ॥
मिथ्योत्तरे ऽभ्युपगमाभावेन भाषार्थस्य साध्यताहानात् प्रतिज्ञातार्थम् अर्थ्येव साधयेद् इत्यर्थः । कारणोत्तरे तु भाषार्थस्याभ्युपगमाद् एव साध्यत्वाहानान् न प्रतिज्ञावादिनः प्रतिज्ञातार्थसाधनम्, किं तूत्तरार्थे अर्थिना यद् अनभ्युपगतं कारणं तद् एव प्रत्यर्थिना प्रमाणेन साध्यम् । अत एव कात्यायनः ।
	प्रपद्य कारणं पूर्वम् अन्यद् गुरुतरं यदि ।
	प्रतिवाक्यगतं ब्रूयात् साध्यते यद् धि नेतरत् ॥
पूर्वं प्रतिज्ञावादिनोक्तं प्रपद्य अङ्गीकृत्य अन्यद् गुरुतरम् अङ्गीकृतप्रतिज्ञातार्थोपमर्दनक्षमं कारणं प्रत्यर्पणादिकं प्रतिवाक्यगतम् उत्तरवाक्यस्थं यदि प्रत्यर्थी ब्रूयात् तदा तद् एव किल तेन साध्यते, अर्थिनानङ्गीकृतत्वात् । नेतरत् प्रत्यर्थिनाङ्गीकृतं प्रतिज्ञातार्थजातम् अर्थिना साध्यत इत्यर्थः । प्रपद्येत्युपलक्षणार्थम्, तेन प्रप्रतिज्ञावादिनोक्तं (?) मिथ्येत्युक्त्वा कारणाभिधाने ऽपि कारणम् एव साध्यते,
	मिथ्याकारणयोर् वापि ग्राह्यं कारणम् उत्तरम् ।
इति हारीतस्मरणात् । तथा सत्योत्तरे न कस्यापि वादिनः क्रियेत्याह स एव ।
	प्राङ्न्यायकारणोक्तौ तु प्रत्यर्थी निर्दिशेत् क्रियाम् ।
	मिथ्योक्तौ पूर्ववादि तु प्रतिपत्तौ न सा भवेत् ॥
भाषायाम् उत्तरे च साध्यार्थाभावाद् इत्यभिप्रायः । अतः संप्रतिपत्तौ द्विपात्त्वव्यवहारः । तथा च कात्यायनः ।
	मिथ्योक्तौ स चतुष्पात् स्यात् प्रत्यवस्कन्दने तथा ।
	प्राङ्न्याये च स विज्ञेयो द्विपात् संप्रतिपत्तिषु ॥
तेन संप्रतिपत्तौ क्रियानिर्देशाद्यभावाद् उत्तरान्त एव व्यवहारः समाप्यते । एवं च मिथ्याकारणयोर् मानुषी दैविकी क्रिया, प्राङ्न्याये तु मानुष्येव सत्ये न काचिद् इत्यनुसंधेयम् । मिथ्याकारणयोर् अपि क्वचिन् न दैविकीत्याह बृहस्पतिः ।
	वाक्पारुष्ये महीवादे निषिद्धा दैविकी क्रिया ॥ इति ।
तेन तां तत्र न कल्पयेद् इत्यभिप्रायः । अत एव कात्यायनः ।
	वाक्पारुष्ये च भूमौ च दिव्यं न ओअरिकल्पयेत् ।}। इति ।
नन्व् अनेनैव वाक्पारुष्ये दिव्यम् उक्तम् "प्रक्रान्ते" इत्यदिना । सत्य्म् उक्तं तत् तु महापारुष्यविषयम्, इदं त्व् अल्पपारुष्यविषयम् इति न किंचिद् विरुद्धम् । भूमाव् इति स्थावरोपलक्षणार्थम् । अत एव पितामःअः ।
	स्थावरेषु विवादेषु दिव्यानि परिवर्जयेत् ।
	साक्षिभिर् लिखितेनाथ भुक्त्या चैतान् प्रसाधयेत् ॥
अत्र मानुषासंभवे हेतुना निर्णयः, तदसंभवे राजाज्ञयेति मन्तव्यम् । तथा क्वचिद् दिव्यनियमार्थम् आह स एव ।
	महाशापाभिशापेषु निक्षेपहरणे तथा ।
	दिव्यैः कार्यं परीक्षेत राजा सत्स्व् अपि साक्षिषु ॥
कात्यायनो ऽपि ।
	समत्वं साक्षिणां यत्र दिव्यैस् तत्रापि शोधयेत् ।
	प्राणान्तिकविवादे वा विद्यमानेषु साक्षिषु ॥
	दिव्यम् आलम्बते वादी न पृच्छेत् तत्र साक्षिणम् ॥ इति ।
बृहस्पतिर् अपि ।
	लिखिते साक्षिवादे च संदेहो जायते यदा ।
	अनुमाने च संभ्रान्ते तत्र दैवं विशोधनम् ॥
अनुमानं भुक्तिः उल्काहस्तत्वादियुक्तिश्च । व्यासो ऽपि ।
	मयैतन् न कृतं लेख्यं कूटम् अन्येन करितम् ।
	अधरीकृत्य तत्पत्रम् अर्थे दिव्येन निर्णयः ॥
निर्णेतव्ये ऽर्थे निर्णयं दिव्येन कुर्याद् इत्यर्थः । कात्यायनो ऽपि ।
	यत्र स्यात् सोपधं लेख्यं तद् राज्ञश् श्रावितं यदि ।
	दिव्येन शोधयेत् तत्र राजा धर्मासनस्थितः ॥
तथा क्वचिल् लेख्यस्य क्वचिद् भुक्तेः क्वचित् साक्षिणश्च सति संभवे नियमार्थम् आह स एव ।
	पूगश्रेणीगणादीनां या स्थितिः परिकीर्तिता ।
	तस्यास् तु साधनं लेख्यं न दिव्यं न च साक्षिणः ॥
	द्वारमार्गक्रियाभोगजलवाहादिके तथा ।
	भुक्तिर् एव हि गुर्वी स्यात् न लेख्यं न च साक्षिणः ॥
	दत्तादत्ते ऽथ भृत्यानां स्वामिना निर्णये सति ।
	विक्रयादानसंबन्धे क्रीत्वा धनम् अयच्छति (?) ॥
	द्यूते समाह्वये चैव विवादे समुपस्थिते ।
	साक्षिणः साधनं प्रोक्तं न दिव्यं न च लेक्यकम् ॥ इति ।
एवम् उक्त्वा प्रमाणस्य व्यवस्था परीक्षकैः परिपालनीयेत्याह नारदः ।
	प्रमाणानि प्रमाणज्ञैः परिपाल्यानि यत्नतः ।
	सीदन्ति हि प्रमाणानि परमाणैर् अव्यवस्थितैः ॥
अव्यवस्थितैः प्रमाणैः प्रमाणकर्तारो यतो विनश्यन्ति अतः कस्यात्र किंप्रमाणं लेख्यम् इति प्रत्याकलनकुशलैः प्रत्यकलयितव्यम् इत्यर्थः । अत्र कैश्चित् पण्डितंमन्यैः न स्थावरेषु लिखितादिकथनं प्रमाणनियमाय, किं तु प्रायिकत्वप्रदर्शनार्थम्, अन्यथा कथंचिल् लेख्यादिनाशे निर्णयाभावः स्याद् इत्युक्तम्, तद् अयुक्तम्, नियमार्थत्वे ऽपि युक्तिभिः पार्थिववचनाद् वा निर्णयसंभवात् । अत एव पितामःअः ।
	लेख्यं यत्र न विद्येत न भुक्तिर् न च साक्षिणः ।
	न च दिव्यावतारो ऽस्ति प्रमाणं तत्र पार्थिवः ॥
	निश्चेतुं ये न शक्याः स्युर् वादाः संदिग्धरूपिणः ।
	तेषां नृपः प्रमाणं स्यात् स सर्वस्य प्रभुर् यतः ॥ इति ।
अत एव दृषृआदृष्टप्रमाणम् उक्त्वा उक्तं व्यासेन ।
	एषाम् अभावे राजाज्ञा निर्णयं तु विदुर् बुधाः । इति ।
प्रमाणानां स्वरूपतो निषधवशाद् वा असंभवे निर्णयो राजाज्ञया भवतीत्यर्थः ॥


इति स्मृतिचन्द्रिकायां प्रत्याकलितपादः 

अथ क्रियापादः 

तत्र बृहस्पतिः ।
	श्रुत्वा पूर्वोत्तरं सभ्यैः निर्दिष्टा यस्य भावना ।
	विभावयेत् प्रतिज्ञातं सो ऽखिलं लिखितादिना ॥
भावना क्रिया । नारदो ऽपि ।
	पूर्ववादे ऽभिलिखिते यथाक्षरम् अशेषतः ।
	अर्थी तृतीयपादे तु क्रियया प्रतिपादयेत् ॥
पूर्ववादो भाषा । अभिलिखितं पूर्वपक्षाभिभावकतया लिखितम् उत्तरम् इति यावत् । तृतीयपादः प्रत्याकलिताख्यः । तस्मिन् सति क्रिया प्रमाणम् । एवं चायम् अर्थः । तस्मिन् सति क्रिया प्रमाणम् । एवं चायम् अर्थः: भाषोत्तरप्रत्याकलिताख्यपादत्रये सति क्रियया प्रतिपादयेत् स्वकार्यम् अर्थी प्रमाणेन साधयेद् इति । कार्यक्रियाशब्दयोर् अर्थम् आह व्यासः ।
	कार्यं हि साद्यम् इत्युक्तं साधनं हि क्रियोच्यते ।
	द्विभेदा सा पुनर् ज्ञेया मानुषी दैविकी तथा ॥
साधनं प्रमाणम् । बृहस्पतिर् अपि क्रियाभेदम् आह ।
	द्विप्रकारा क्रिया प्रोक्ता मानुषी दैविकी तथा ।
	एकेइकानेकधा भिन्ना मुनिभिस् तत्त्ववेदिभिः ॥
कात्यायनो ऽपि ।
	पञ्चप्रकारं दैवं स्यान् मानुषं त्रिविधं स्मृतम् ॥ इति ।
पञ्चप्रकारम् इति नावधारणार्थम् । तण्डुलतप्तमाषादिविधान्तरस्यापि दैविकस्य स्मृत्यन्तरे दर्शनात् । त्रिविधम् इति नियमार्थम् एव, स्मृत्युत्तराविसंवादात् । अत एवात्र त्रिविधं स्मृतम् इत्यर्थः । यत् पुनर् नारदेनोक्तम्,
	लिखितं साक्षिणश्चात्र द्वौ विधी परिकीर्तितौ ।
इति, न तत् संख्यानियमार्थम् । तथात्वे,
	लिखितं साक्षिणो भुक्तिः प्रमाणं त्रिविधं स्मृतम् ।
इति स्ववचनेन विरोधापत्तिः स्याद् अतो भुक्तितो बहुविषयत्वम् इतरयोर् इति वक्तुम् "द्वौ विधी परिकीर्तितौ" इत्युक्तम् इत्यवगन्तव्यम् ।तत्र वसिष्ठः ।
	लौकिकं राजकीयं च लेख्यं विद्यात् द्विलक्षणम् । इति ।
लौकिकं जानपदम् । तथा च संग्रहकारः ।
	राजकीयं जानपदं द्विविधं लिखितं स्मृतम् । इति ।
तत्र राजकीयं शासनादिभेदेन चतुर्विध्म् इत्याह वसिष्ठः ।
	शासनं प्रथमं ज्ञेयं जयपत्रं तथापरम् ।
	आज्ञाप्रज्ञापनापत्रं राजकीयं चतुर्विधम् ॥
तत्र शासनं निरूपयितुम् आह याज्ञवल्क्यः ।
	दत्वा भूमिं निबन्धं वा कृत्वा लेख्यं तु कारयेत् ।
	आगामिभद्रनृपतिपरिज्ञानाय पार्थिवः ॥
निबन्धः वाणिज्यादिकारिभिः प्रतिवर्षं प्रतिमासं वा किंचिद् धनम् अस्मै ब्राह्मणायास्यै देवतायै वा देयम् इत्यादिप्रभुसमयसल्भ्यो ऽर्थः । अत्र यद्यपि धनदातृत्वं वाणिज्यादिकर्तुः, तथापि निबन्धकर्तुर् एव पुण्यम्, तदुद्देशेनैवेतरस्य प्रवृत्तेः । भूमिम् इति प्रामारामादीनाम् उपलक्षणार्थम् । अत एव बृहस्पतिः ।
	दत्वा भूम्यादिकं राजा ताम्रपट्टे तथा पटे ।
	शासनं कारयेद् धर्म्यं स्थानवंशादिसंयुतम् ॥
कारयेत् संधिविग्रहाद्यधिकारिणेति शेषः । तस्यैवात्र लेखने कर्तृत्वनियमात् । तथा च व्यासः ।
	राज्ञा तु स्वयम् आदिष्टः संधिविग्रहलेखकः ।
	ताम्रपट्टे पटे वापि विलिखेद् राजशासनम् ॥
	क्रियाकारकसंबन्धं समासार्थक्रियान्वितम् ॥ इति ।
क्रियाकारकयोः संबन्धो यस्मिन् शासने तत् तथोक्तम् । समासार्थक्रियान्वितं संक्षिप्तार्थोपन्यासक्रियया समन्वितम् इत्यर्थः । ताम्रपट्टादौ लेखनीयम् अर्थम् आह याज्ञवल्क्यः ।
	अभिलेख्यात्मनो वंश्यान् आत्मानं च महीपतिः ।
	प्रतिग्रहपरीमाणदानच्छेदोपवर्णनम् ॥ इति ।
उद्धृतमहीमण्डलस्य श्रीपतेर् वराहवपुषः वरदानप्रतिपादकम् आशीर्वादम् आदाव् आचारप्राप्तम् अभिलेख्यानन्तरम् आत्मनो वंश्यान् प्रपितामहपितामहपित्राख्यान् त्रीन् उक्तक्रमेण शौर्यादिगुणवर्णनद्वारात्मानं चतुर्थम् अभिलेख्य प्रतिग्रहपरिमाणादिकं लेखयेद् इत्यर्थः । प्रतिगृह्यत इति प्रतिग्रहो भूम्यादिः निबन्धश्च । तस्य परिमाणम् इयत्ता । दानच्छेदो दीयमानभूम्यादेर् मर्यादा । व्यासो ऽपि ।
	समामास्तदर्धाहर्नृपनामोपलक्षितम् ।
	प्रतिग्रहीतृजात्यादिसगोत्रब्रह्मचारिकम् ॥ इति ।
संप्रदानस्यासाधारणत्वावबोधकं जातिकुलशाखादिकम् इति लेखनीयम् इत्युत्तरार्धस्यार्थः । तथान्यद् अपि लेखनीयं स एवाह ।
	स्थानं वंशानुपूर्व्यं च देशं ग्रामम् उपागतम् ।
	ब्राह्मणस्य तथा चान्यान् मान्यान् अस्हिकृतान् लिखेत् ॥
	कुटुम्बिनो ऽथ कार्यस्थदूतवैद्यमहत्तरान् ।
	म्लेच्छचण्डालपर्यन्तान् सर्वान् संबोधय्न्न् इति ॥
	मातापित्रोर् आत्मनश्च पुण्यायामुकसूनवे ।
	दत्तं मयामुकायाथ दानं सब्रह्मचारिणे ॥ इति ।
बृहस्पतिर् अपि ।
	अनाच्छेद्यम् अनाहार्यं सर्वभाव्यविवर्जितम् ।
	चन्द्रार्कसमकालीनं पुत्रपौत्रान्वयानुगम् ॥
	दातुः पालयितुः स्वर्गं हर्तुर् नरकम् एव च ।
	षष्टिः वर्षसहस्राणि दानच्छेदफलं लिखेत् ॥ इति ।
आगामिनृपादिबोधनार्थम् इति शेषः । अत एव व्यासः ।
	षष्टिं वर्षसहस्राणि दानच्छेदफलं तथा ।
	आगामिनृपसामन्तबोधनार्थं नृपो लिखेत् ॥
तथा श्लोकान्तरम् अपि लेखनीयं तेनैव पठितम् ।
	सामान्यो ऽयं धर्मसेतुर् नृपाणां काले काले पालनीयो भवद्भिः ।
	सर्वान् एतान् भाविनः पार्थिवेन्द्रान् भूयो भूयो याचते रामभद्रः ॥ इति ।
ततो राजा स्वयं स्वहस्तं लिखेत् । तथा च स एव ।
	सम्निवेशं प्रमाणं च स्वहस्तं च लिखेत् स्वयम् । इति ।
मतं मे ऽमुकपुत्रस्य अमुकस्य महीपतेर् यद् अत्रोपरि लिखितम् इति स्वयम् लिखेद् इत्यर्थः । लेखकश्च स्वनाम लिखेत् तथा च स एव ।
	संधिविग्रहकारी च भवेद् यश्चापि लेखकः ।
	स्वयं राज्ञा समादिष्टः स लिखेद् राजशासनम् ॥
	स्वनाम तु लिखेत् पश्चात् मुद्रितं राजमुद्रया ।
	ग्रामक्षेत्रगृहादीनाम् ईदृक् स्याद् राजशासनम् ॥ इति ।
एतच् च प्रतिग्रहीतुर् अर्पणीयम्, तस्योपयोगित्वात् । अत एव विष्णुः: "पटे वा ताम्रप्ट्टे वा लिखितं समुद्राङ्कं चागामिन्ट्पतिपरिज्ञानार्थं दद्यात्" इति । संग्रहकारो ऽपि ।
	राजस्वहस्तचिह्नेन राजादेशेन संयुतम् ।
	युक्तं राजाभिधानेन मुद्रितं राजमुद्रया ॥
	स्वलिप्यनपशब्दोक्तिसंपूर्णावयवाक्षरम् ।
	शासनं राजदत्तं स्यात् संधिविग्रहलेखकैः ॥ इति ।
संधिविग्रहलेखकैः लिखितम् उक्तविधम् अन्यस्मै राज्ञा दत्तं शासनाख्यं स्याद् इत्यर्थः । एतच् च शासनं न दानसिद्ध्यर्थम्, तस्य प्रतिग्रहेणैव सिद्धेः, किं तु दत्तस्य स्थैर्यकरणार्थम्, स्थिरत्वे अक्षयफलश्रुतेः । तथा हि ।
	रुणद्धि रोदसी चास्य यावत् कीर्तिस् तरस्विनी ।
	तावत् किलायमध्यास् ते सुकृती वैबुधं पदम् ॥
अनेनैवाभिप्रायेण याज्ञवल्क्येनाप्युक्तम् ।
	स्वहस्तकालसंपन्नं शासनं कारेयेत् स्थिरम् ॥ इति ।
कालसंपन्नं वत्सरादिविशेषितदानादिनोपेतम् । तथा च व्यासः ।
	ज्ञातं मयेति लिखितं दात्राध्यक्षाक्षरैर् युतम् ।
	अब्दमासतदर्धाहोराजमुद्राङ्कितं तथा ॥
	अनेन विधिना लेख्यं राजशासनक्ं लिखेत् ॥ इति ।
तथा च स एव जयपत्रं निरूपयितुम् आह ।
	व्यवहारान् स्वयं दृष्ट्वा श्रुत्वा वा प्राड्विवाकतः ।
	जयपत्रं ततो दद्यात् परिज्ञानाय पार्थिवः ॥
कस्मै दद्याद् इत्यपेक्षिते स एवाह ।
	जङ्गमं स्थावरं येन प्रमाणेनात्मसात्कृतम् ।
	भागाभिशापसंदिग्धो यः सम्यग् विजयी भवेत् ॥
	तस्मै राज्ञा प्रदातव्यं जयपत्रं सुनिश्चितम् ॥
बृहस्पतिर् अपि ।
	पूर्वोत्तरक्रियायुक्तं निर्णयान्तं यदा नृपः ।
	प्रदद्याज् जयिने लेख्यं जयपत्रं तद् उच्यते ॥
पूर्वोत्तरक्रियायुक्तम् इति वृत्तान्तोपलक्षणार्थम् । यत आह स एव ।
	यद् वृत्तं व्यवहारे तु पूर्वपक्षोत्तरादिकम् ।
	क्रियावधारणोपेतं जयपत्रे ऽखिलं लिखेत् ॥
व्यासो ऽपि ।
	पूर्वोत्तरक्रियापादं प्रमाणं तत् परीक्षणम् ।
	निगदं स्मृतिवाक्यं च यथासभ्यं विनिश्चितम् ॥
	एतत् सर्वं समासेन जयपत्रे विलेखयेत् ॥ इति ।
क्रियापादं क्रियाभिमर्शनपादं प्रत्याकलितपादम् इति यावत् । निगदं साक्षिवचनम् । यथासभ्यं सभ्यानतिक्रमेण । समासेन संक्षेपेण । कात्यायनो ऽपि ।
	अर्थिप्रत्यर्थिवाक्यानि प्रतिज्ञा साक्षिवाक् तथा ।
	निर्ययश्च यथा तस्य यथा चावधृतं स्वयम् ॥
	एतद् यथाक्षरं लेख्ये यथापूर्वं विशेशयेत् ॥ इति ।
यथापूर्वम् इत्येतत् तेनैव प्रपञ्चितम् ।
	अभियोक्त्रभ्युक्तानां वचनं प्राङ् निवेशयेत् ।
	सभ्यानां प्राड्विवाकस्य कुलानां वा ततः परम् ॥
	निश्चयं स्मृतिशास्त्रस्य मतं तत्रैव लेखयेत् ॥ इति ।
मतं नृपादीनाम् इति शेषः । मतलेखनं तु स्वहस्तेन, परहस्ततो मतलेखनस्य "यथा चावधृतं स्वयम्" इत्यनेनैव पूर्वम् एव विहितत्वात् । अत एवोक्तं तेनैव ।
	सिद्धेनार्थेन संयोज्यो वादी सत्कारपूर्वकम् ।
	लेख्यं स्वहस्तसंयुक्तं तस्मै दद्यात् तु पार्थिवः ॥
	सभासदश्च ये तत्र स्मृतिशास्त्रविदः स्थिताः ।
	यथा लेख्यविधौ तद्वत् स्वहस्तं तत्र दापयेत् ॥ इति ।
राजा तान् सभ्यान् जानपदलेख्यवज् जयपत्रे स्वहस्तं दापयेद् इत्यर्थः । वृद्धवसिष्ठो ऽपि ।
	प्राड्विवाकादिहस्ताङ्कं मुद्रितं राजमुद्रया ।
	सिद्धे ऽर्थे वादिनो दद्याज् जयिने जयपत्रकम् ॥
एवम् उक्तं जयपत्रं पश्चात्काराख्यम् इत्याह कात्यायनः ।
	अनेन विधिना लेख्यं पश्चात्कारं विदुर् बुधाः । इति ।
अयं च पश्चात्कारो निर्णयविशेष एव न सर्वत्रेत्याह स एव ।
	निरस्ता तु क्रिया यत्र प्रमाणेनैव वादिना ।
	पश्चात्कारो भवेत् तत्र न सर्वासु विधीयते ॥
क्रिया साध्यम् । प्र्माणेनैवेति वदंश्चतुष्पाद् व्यवहार एव पश्चात्कारो न द्विपाद् व्यवहार् इति कथयति । स्पष्टीकृतं चैतत् बृहस्पतिना ।
	साधयेत् साध्यम् अर्थं तु चतुष्पादन्वितं जये ।
	राजमुद्रान्वितं चैव जयपत्रकम् इष्यते ॥ इति ।
द्विपाद्व्यवहारे तु भाषोत्तरान्वितं जयपत्रम् अस्त्येव, पश्चात्कारस्यैव तत्रासदनुवादकत्वेन प्रतिषेधात् । अन्यद् अपि जयपत्रं तेनैवोक्तम् ।
	अन्यवाद्यादिहीनेभ्य इतरेषां प्रदीयते ।
	वृत्तानुवादसंसिद्धं तच् च स्याज् जयपत्रकम् ॥
इतरेषां हीनवादिनाम् इत्यर्थः । आज्ञाप्रज्ञापनापत्रे द्वे वसिष्ठेन दर्शिते ।
	सामन्तेष्व् अथ भृत्येषु राष्ट्रपालादिकेषु वा ।
	कार्यम् आदिश्यते येन तद् आज्ञापत्रम् उच्यते ॥
	ऋत्विक्पुरोहिताचार्यमान्येष्व् अभ्यर्हितेषु तु ।
	कार्यं निवेद्यते येन पत्रं प्रज्ञापनाय तत् ॥ इति ।
बृहस्पतिर् अन्यद् अपि राजकीयं प्रसादलेख्याख्यं पत्रम् आह ।
	देशादिकं यस्य राजा लिखितेन प्रयच्छति ।
	सेवाशौर्यादिना तुष्टः प्रसादलिखितं हि तत् ॥ इति ।
अतो राजकीयं पञ्चविधं चतुर्विधम् इत्यनास्थयोक्तम् इति मन्तव्यम् । जानपदं पुनर् व्यासेन निरूपितम् ।
	लिखेज् जानपदं लेख्यं प्रसिद्धस्थानलेखकः ।
	राजसंशक्रमयुतं वर्षमासार्धवासरैः ॥
युतम् इत्यनुषज्यते । वासरः दिनम् । अन्यद् अपि लेखयितव्यम् इत्याह स एव ।
	पितृपूर्व्ये नामजाती धनिकर्णिकयोर् लिखेत् ।
	द्रव्यभेदप्रमाणं च वृद्धिं चोभयसंमताम् ॥
उभयसंमतिः द्रव्यादेर् अपि विशेषणम् । अत एव याज्ञवल्क्यः ।
	यः कश्चिद् अर्थो निष्णातः स्वरुच्या तु परस्परम् ।
	लेख्यं तु साक्षिमत् कार्यं तस्मिन् धनिकपूर्वकम् ॥
साक्षिमत् निष्णातार्थज्ञातृभूतमधस्थजननामान्वितम् । तथा कालधनिकऋणिकसाक्ष्यादिलेखनीयस्य यावता विशेषणेन विशेषनिष्ठत्वसिद्धिः तावद्विशेषणान्वितं कार्यम् इत्याह स एव ।
	समामासतदर्धानर्नामजातिस्वगोत्रकैः ।
	सब्रह्मचारिकात्मीयपितृनामादिचिह्नितम् ॥
सब्रह्मचारिकं बह्वृचः कठः इत्यादिशाखाप्रयुक्तं गुण्नाम, अस्मीयपितृनाम, धनिकऋणिकसाक्षिणां पितृनाम । आदिशब्देन देशाचारावाप्तवारादि गृह्यते । अत एव व्यासः ।
	देशस्थित्या क्रियाधानप्रतिग्राहविचिह्नितम् ।
देशस्थित्या क्रिया देशाचारानुसारेण करणम् । आधानम् आधिः । नारदो ऽपि ।
	लेख्यंतु साक्षिमत् कार्यम् अविलुप्तक्रमाक्षरम् ।
	देशाचारस्थितियुतं समग्रं सर्ववस्तुषु ॥
वसिष्ठो ऽपि ।
	कालं निवेश्य राजानं स्थानं निवसितं तथा ।
	दायकं ग्राहकं चैव पितृनाम्ना च सं युतम् ॥
	जातिं स्वगोत्रं शाखां च द्रव्यम् आधिं ससंख्यकम् ।
	वृद्धिं ग्राहकहस्तं च विदितार्थौ च साक्षिणौ ॥ इति ।
ग्राहकहस्तनिवेशनप्रकारम् आह स एव याज्ञवल्क्यः ।
	समाप्ते ऽर्थे ऋणी नाम स्वहस्तेन निवेशयेत् ।
	मतं मे ऽमुकपुत्रस्य यद् अत्रोपरि लेखितम् ॥
उपरीति वदन् पूर्वलिखिताक्षरसंस्थानाद् अधस्तात् स्वहस्ताक्षरसंस्थानम् इति दर्शयति । ऋणीति साक्षिणाम् अपि प्रदर्शनार्थम् । तथा च स एव ।
	साक्षिणं च स्वहस्तेन पितृनामकपूर्वकम् ।
	अत्राहम् अमुकः साक्षी लिखेयुर् इति ते समाः ॥
यत्र लेख्ये विलिखिताः साक्षिणस् ते ऽप्यमुकपुत्रो ऽमुखो ऽत्रार्थे साक्षीति प्रत्येकं लिखेयुः । ते च द्वित्वादिसमसंख्यया विशिष्टा भवेयुः । न त्रित्वादिविषमसंख्ययेत्यर्थः । केनचिद् अकारप्रश्लेषकल्पनया साक्षिसंख्यानियमो वैपरीत्येन वर्णितः । स यस्मिन् देशे तथैवाचारः तत्रैव् ग्राह्यः नान्यत्र स्वरसार्थत्वात् । साक्षिण इति बहुवचनं गुरुतरकार्यलेख्यविषयम् ।
	उत्तमर्णाधमर्णौ च साक्षिणौ लेखकस् तथा ।
	समवायेन चैकेषां लेख्यं कुर्वीत नान्यथा ॥
इति हारीतेन लेख्यमात्रे साक्षिणाव् इत्युक्तत्वात् । एवं चान्यकृतलेख्यस्योत्तमर्णाधमर्णसाक्षिद्वयलेखकरूपपञ्चपुरुषारूढत्वात् पञ्चारूढं पत्रम् इति लोके व्यवहारः । साक्षिसंख्याधिकत्वे त्व् अयं व्यवहारो गौण इति मन्तव्यम् । लेख्यमात्रं प्रकृत्य व्यासेनाप्युक्तम् ।
	ऋणिहस्तं नामयुतं साक्षिभ्यां पितृपूर्वकम् । इति ।
अतो द्विप्रभृतिभिः समैर् भवितव्यम् इति नियमो देशाचाराविरोधेनानुसंधेयः । यदा तु लिप्यनभिज्ञः साक्षी ऋणी वा तदा नारद आह ।
	अलिपिज्ञो ऋणी यः स्याऌ लेखयेत् स्वमतं सः ।
	साक्षी वा साक्षिणान्येन सर्वसाक्षिसमीपतः ॥
विजातीयलिपिज्ञो ऽपि स्वयम् एव लिखेत् लिपिज्ञत्वात्,
	सर्वे जानपदान् वर्णान् लेख्ये तु विनिवेशयेत् ।
इति कात्यायनस्मरणाच् च । साक्षिस्वहस्तलेखनानन्तरं याज्ञवल्क्यः ।
	उभयाभ्यर्थिते चैतन् मया ह्यमुकसूनुना ।
	लिखितं ह्यमुकेनेति लेखको ऽन्ते ततो लिखेत् ॥
व्यासो ऽपि ।
	मयोभयाभ्यर्थितेनामुकेनानुकसूनुना।
	स्वहस्तयुक्तं स्वं नाम लेखकस् त्व् अन्ततो लिखेत् ॥
	एवं जानपदे लेख्ये व्यासेनाभिहितो विधिः ॥ इति ।
अनन्तो लेख्यस्येति शेषः । एवम् उक्तलेख्यम् अष्टविधम् इत्याह स एव ।
	चिरकं च स्वहस्तं च तथोपगतसंज्ञितम् ।
	आधिपत्रं चतुर्थं च पञ्चमं क्रयपत्रकम् ॥
	षष्ठं तु स्थितिपत्राख्यं सप्तमं संधिपत्रकम् ।
	विशुद्धिपत्रकं चैवम् अष्टधा लौकिकं स्मृतम् ॥ इति ।
नात्र संख्या विवक्षिता ।विभागपत्रादेर् अपि लौकिकत्वात् । तत्र चिरकस्य लक्षणम् आह संग्रहकारः ।
	चिरकं नाम लिखितं पुराणैः पौरलेखकैः ।
	अर्थिप्रत्यर्थिनिर्दिष्टैः यथासंभवसंस्तुतैः ॥
	स्वकीयैः पितृनामाद्यैर् अर्थिप्रत्यर्थिसाक्षिणाम् ।
	प्रतिनामभिर् आक्रान्तम् अर्थिसाक्षिस्वहस्तवत् ॥
	स्पष्टावगमसंयुक्तं यथास्मृत्युक्तलक्षणम् ॥ इति ।
संस्तुतैः प्रशस्तैर् इत्यर्थः । कात्यायनस् तु स्वहस्तम् आह ।
	ग्राहकेण स्वहस्तेन लिखितं साक्षिवर्जितम् ।
	स्वहस्तलेख्यं विज्ञेयं प्रमाणं तत् स्मृतं बुधैः ॥
एवम् एव दायकेन लिखितं ग्राहकेणाभ्युपगतं लेख्यम् उपगताख्यं विज्ञेयम् । आधिपत्रम् आह नारदः ।
	आधिं कृत्वा तु यो द्रव्यं प्रयुङ्क्ते स्वधनं धनी ।
	यत् तत्र क्रियते लेख्यम् आधिपत्रं तद् उच्यते ॥
अन्वाधिलेख्ये विशेषम् आह प्रजापतिः ।
	धनी धनेन तेनैव परमाधिं नयेद् यदि ।
	कृत्वा तद् आधिलिखितं पूर्वं चास्य समर्पयेत् ॥
क्रयपत्रं पितामनेनोक्तम् ।
	क्रीते क्रयप्रकाशार्थं क्रव्ये यत् क्रियते क्वचित् ।
	विक्रेत्रानुमतं क्रेत्रा ज्ञेयं तत् क्रयपत्रकम् ॥
स्थितिपत्रादीनि पुनः कात्यायनेनोक्तानि ।
	चातुर्विद्यपुरश्रेणीगणपौरादिकस्थितिः ।
	तद्सिद्ध्यर्थं तु यल् लेख्यं तद् भवेत् स्थितिपत्रकम् ॥
	अभिशापे समुत्तीर्णे प्रायश्चित्ते कृते जनैः ।
	विसुद्धिपत्रकं ज्ञेयं तेभ्यः साक्षिसमन्वितम् ॥ इति ।
बृहस्पतिर् अपि लेख्यविभागम् आह ।
	भागदानक्रयाधानसंविद्दासऋणादिभिः ।
	सप्तधा लौकिकं लेख्यं त्रिविधं राजशासनम् ॥
अत्रापि न संख्या विवक्षिता, अधिकानाम् अपि लेख्यानाम् एतेभ्यो दर्शितत्वात् । अत एवात्रादिग्रहणं कृतम्, अन्यथा गणितैर् एव सप्तविधत्वसिद्धे आदिग्रहणम् अपार्थं (?) स्यात् । तेनैतत् ज्ञायते लेख्यसंख्या नावधारणार्थेति । अतो विविधसंख्यावद् वचनानाम् अविरोधः । भागलेख्यादिकं स्वयम् एव व्याचष्ट्ते । 
	भ्रातरः संविभक्ता ये स्वरुच्या तु परस्परम् ।
	विभागपत्रं कुर्वन्ति भागलेख्यं तद् उच्यते ॥
	भूमिं दत्वा तु यत् पत्रं कुर्याच् चन्द्रार्ककालिकम् ।
	अनाच्छेद्यम् अनाहार्यं दनलेख्यं तु तद् विदुः ॥
	गृहक्षेत्रादिकं क्रीत्वा तुल्यमूल्याक्षरान्वितम् ।
	पत्रं कारयते यत् तु क्रयलेख्यं तद् उच्यते ॥
	जङ्गमं स्थावरं बन्धं दत्वा लेख्यं करोति यः ।
	गोप्यभोग्यक्रियायुक्तम् आधिलेख्यं तद् उच्यते ॥
	ग्रामो देशश्च यत् कुर्यान् मतं लेख्यं परस्परम् ।
	राजाविरोधि धर्मार्थं संवित्पत्रं वदन्ति तत् ॥
	वस्त्रान्नहीनः कान्तारे लिखितंकुरुते तु यत् ।
	कर्माणि ते करिष्यामि दासपत्रं तद् उच्यते ॥
	धनं वृद्ध्या गृहीत्वा तु स्वयं कुर्याच् च कारयेत् ।
	उद्धारपत्रं तत्प्रोक्तं ऋणलेख्यं मनीषिभिः ॥ इति ।
अन्यद् अपि लौकिकं लेख्यम् आह कात्यायनः ।
	सीमाविवादे निर्णीते सीमापत्रं विधीयते ॥ इति 
याज्ञवल्क्यो ऽपि ।
	दत्वर्णं पाटयेत् पत्रं शुद्धौ वान्यत् तु कारयेत् ॥ इति ।
लेख्यप्रयोजनम् आह मरीचिः ।
	स्थावरे विक्रयाधाने विभागे दान एव च ।
	लिखितेनाप्नुयात् सिद्धिम् अविसंवादम् एव च ॥
आधानम् आधिः । आद्यश्चशब्दः ऋणादिनिष्णातार्थसंग्रहार्थः । अविसंवादः कालान्तरे ऽपि निष्णातार्थस्यानन्यथाभावः । एवं च स्थावरादाव् अप्यविसंवादेन सिद्धिम् आलोच्य राजवंशवर्षादिलेखनीयानां आवापोद्वापौ कार्यौ, तेषां दृष्टार्थत्वात् । अतो न दानादिलेख्ये धनिकऋणिकादि लेखनीयम् । नापि ऋणादिलेख्ये प्रतिग्रहादिकम् । एवम् अन्यत्रापि लेख्ये लेखनीयम् ऊहनीयम्, दृष्टप्रयोजनत्वाल् लेख्यस्या । अत एवाकृतप्रयोजनस्य लेख्यस्य कार्याक्षमत्वे नाशे वा लेख्यान्तरम् उत्पाद्यम् । अत एवाह याज्ञवल्क्यः ।
	देशान्तरस्थे दुर्लेख्ये नष्टोन्मृष्टे हृते तथा ।
	भिन्ने दग्धे तथा छिन्ने लेख्यम् अन्यतु तु कारयेत् ॥
देशान्तरस्थे सर्वथानेतुम् अशक्यस्थानस्थे । दुर्लेख्ये दुर्वबोधाक्षरे । भिन्ने द्विधा जाते । छिन्ने शीर्णे । कात्यायनो ऽपि ।
	मलैर् यत् भेदितं दग्धं छिद्रितं वीतम् एव वा ।
	तद् अन्यत् कारयेल् लेख्यं स्वेदेनोल्लिखितं तथा ॥
वीतं विगतम् । उल्लिखितम् उन्मृष्टम् । यत् पुनर् नारदेनोक्तम्,
	लेख्ये देशान्तरन्यस्ते शीर्णे दुर्लिखिते हृते ।
	सतस् तत्कालकरणम् असतो दृष्टदर्शनम् ॥
इति, तत् तदैव धनदानोद्यतऋणिकविषयम् । तत्र लेख्यान्तरकरणे प्रयोजनाभावात् । कालकरणम्, आनयनार्थं तस्य पत्रस्यानयनयोग्यकालकल्पनम् । दृष्टदर्सनं पत्रलभ्यपत्रार्थज्ञातृज्ञापनं धनप्रतिपादने कार्यम् इत्यर्थः । एतच् च पत्रपाटनासंभवे ऽपि साक्षिणां साक्षित्व्निवृत्तये कर्यम् । प्रतिपादनप्रकाशार्थं च प्रतिदत्तपत्रं ग्राह्यम् । कालान्तरे तु धने देये लेख्यान्तरं कार्यम् एव । अत एवोक्तं तेनापि ।
	छिन्नभिन्नहृतोमृष्टदग्धदुर्लिखितेषु च ।
	कर्तव्यम् अन्यल् लेख्यं स्याद् एष लेख्यविधिः स्मृतः ॥ इति ।


इति स्मृतिचन्दिर्कायां लेख्यनिरूपणम्

अथ लेख्यपरीक्षा


तत्र कात्यायनः ।
	राजा क्रियां समाहूय यथान्यायं विचारयेत् ।
	लेख्याचारेण लिखितं साक्ष्याचारेण साक्षिणः ॥
सुव्यक्तवर्णवाक्यादिको लेख्याचारः । सो ऽपि तेनैव दर्सितः ।
	वर्णवाक्यक्रियायुक्तम् असंदिग्धं स्फुटाक्षरम् ।
	अहीनक्रमचिह्नं च लेख्यं तत् सिद्धिम् आप्नुयात् ॥
क्रिया साध्यम् । चिह्नं मुद्रा सा राजकीयलेख्य एव । तथा च नारदः ।
	राज्ञा स्वहस्तसंयुक्तं स्वमुद्राचिह्नितं तथा ।
	राजकीयं स्मृतं लेख्यं सर्वेष्व् अर्थेषु साक्षिमत् ॥
तथा जानपदं प्रकृत्याह स एव ।
	लेख्यं तु द्विविधं प्रोक्तं स्वहस्तान्यकृतं तथा ।
	असाक्षिमत् साक्षिमच् च सिद्धिर् देशस्थितेस् तयोः ॥
देशस्थितेः देशाचारानुसारेण । तयोः सिद्धिः प्रामाण्यम् इत्यर्थः । स्वहस्तकृते तु विशेषम् आह याज्ञवल्क्यः ।
	विनापि साक्षिभिर् लेख्यं स्वहस्तलिखितं तु यत् ।
	तत् प्रमाणं स्मृतं सर्वं बलोपाधिकृताद् ऋते ॥
विनापीत्यपिशब्दात् ससाक्षिकम् अपि स्वहस्तलिखितम् अस्तीति गम्यते । अन्यकृतं तु साक्षिकम् अपि स्वहस्तलिखितम् अस्तीति गम्यते । अन्यकृतं तु साक्षिमद् एव प्रमाणम् । तथा च पितामहः।
	वादिभ्याम् अभ्यनुज्ञातं लेखकेन ससाक्षिकम् ।
	लिखितं सर्वकार्येषु तत् प्रमाणं स्मृतं बुधैः ॥
कात्यायनो ऽपि ।
	देशाचारयुतं वर्षमासपक्षादिवृद्धिमत् ।
	ऋणिसाक्षिलेखकानां हस्ताङ्कं लेख्यम् उच्यते ॥
वृद्दिह्ग्रहणम् आधेर् उपलक्षणार्थम् । अत एव आह नारदः ।
	देशाचारविरुद्धं यत् व्यक्ताधिविधिलक्षणम् ।
	तत् प्रमाणं स्मृतं लेख्यम् अविलुप्तक्रमाक्षरम् ॥
व्यक्तम् आधिविधेर् आधिकरणस्य लक्षणं यस्मिन् लेख्ये तत् तथोक्तम् । यल् लेख्यम् अविलुप्तक्रमाक्षरादिलक्षणान्वितं तत् प्रमाणं कालान्तरे ऽपि वस्तुतत्त्वावबोधकम् इत्यर्थः । अनेवंविधम् अप्रमाणम् इत्यर्थाद् एव सिद्धम् । तथापि स्पष्टार्थम् आह कात्यायनः ।
	स्थानभ्रष्टास् त्व् अपङ्क्तिस्थाः संदिग्धा लक्षणच्युताः ।
	यदा तु संस्थिता वर्णाः कूटलेख्यं तदा भवेत् ॥
	देशाचारविरुद्धं यत् संदिग्धं क्रमवर्जितम् ।
	कृतं च स्वामिना यच् च साध्यहीनं च दुष्यति ॥ इति ।
हारीतो ऽपि ।
	यच् च काकपदाकीर्णं तल् लेख्यं कूटताम् इयात् ।
	बिन्दुमात्रविहीनं यत् संहितं चरितं च यत् ॥
बृहस्पतिर् अपि ।
	यद् उज्ज्वलं चिरकृतं मलिनं स्वल्पकालिकम् ।
	भग्नोन्मृष्टाक्षरयुतं लेख्यं कूटत्वम् आप्नुयात् ॥
	मुमूर्षुशिशुभीतार्थस्त्रीमत्तव्यसनातुरैः ।
	निशोपधिबलात्कारकृतं लेख्यं न सिध्यति ॥ इति ।
नारदो ऽपि ।
	मत्ताभियुक्तस्त्रीबालबलात्कारकृतं तु यत् ।
	तद् अप्रमाणं लिखितं भयोपाधिकृतं तथा ॥
कात्यायनो ऽपि ।
	मत्तेनोपाधिभीतेन तथोन्मत्तेन पीडितैः ।
	स्त्रीभिर् बालास्वतन्त्रैश्च कृतं लेख्यं न सिध्यति ॥
मुमूर्ष्वादिकृतम् अयथार्थशङ्कया न प्रमाणतां प्रतिपद्यत इति बार्हस्पत्यादिवचनानां तात्पर्यार्थः । एवं साक्ष्यादिवैगुण्ये ऽपि न प्रमाणम् । तथा च व्यासः ।
	दूषितः कर्मदुष्टो वा साक्षी यत्र निवेशितः ।
	कूटलेख्यं तु तत् प्राहुः लेखको वापि तद्विधः ॥
कात्यायनो ऽपि ।
	साक्षिदोषाद् भवेद् दुष्टं पत्रं वै लेखकस्य वा ।
	धनिकस्यापि वा दोषात् तथा धारणकस्य वा ॥
अत्र ये गूढदोषास् ते विवादिन वक्तव्याः । ये पुनः प्रकटास् ते सभ्यैर् इत्याह स एव ।
	प्रमाणस्य हि ये दोषा वक्तव्यास् ते विवादिना ।
	गूढास् तु प्रकटाः सभ्यैः काले शास्त्रप्रदर्शनात् ॥
प्रमाणस्य प्रमाणतया कीर्तितस्य । काले प्रमाणपरीक्षाकाल इत्यर्थः । कालातिक्रमण्ōक्तास् तु दोषा न प्रामाण्यं विघ्नन्तीत्याह बृहस्पतिः ।
	लेख्यदोषास् तु ये केचित् साक्षिणां चैव ये स्मृताः ।
	वादकाले तु वक्तव्याः पश्चाद् उक्तान् न दूषयेत् ॥
पश्चाद् उक्तात् प्रमाणपरीक्षापर्यवसानात् पश्चान् न दूषयेद् इत्यर्थः । गूढदोषोद्भावनप्रकारम् आह कात्यायनः ।
	साक्षिलेखककर्तारः कूटतां यान्ति ते तथा ।
	तथा दोषाः प्रयोक्तव्या दुष्टैर् लेख्यं प्रदुष्यति ॥
अथ वा, आरूढलेखकेन न लिखितम् आरूढसाक्षिभिर् वा न दृष्टं दुष्टम् इत्युद्भावनीयम् इत्याह स एव ।
	न लेखकेन लिखितं न दृष्टं साक्षिभिस् तथा ।
	एवं प्रत्यर्थिनोक्ते तु कूटलेख्यं प्रकीर्तितम् ॥
उक्तेनार्थेनेति शेषः । तथा च स एव ।
	नातथ्येन प्रमाणं तु दोषेणैव तु दूषयेत् ।
	मिथ्याभियोगे दण्ड्यः स्यात् साध्यार्थाच् चापि हीयते ॥
एवं दूषणवाद्युदितदोषसंभवे तान् दोषान् इतरस्य सभापतिः निरूपयेत् । तथा च स एव ।
	एवं दुष्टं नृपस्थाने यस्मिन् तद् धि विचार्यते ।
	विमृश्य ब्राह्मणैः सार्धं पत्रदोषान् निरूपयेत् ॥
तत्र यदीतरेण ते दोषा न परिहृताः तदा दुष्टं लेख्यम्, परिहृताश्चेद् अदुष्टम् इत्याह स एव ।
	येन ते कूटतां यान्ति साक्षिलेखककारकाः ।
	तेन दुष्टं भवेल् लेख्यं शुद्धैः शुद्धिं विनिर्दिशेत् ॥
उपगताख्यलेख्यस्य त्व् अधमर्णसंमत्या शुद्धिर् नो चेन् नेत्याह स एव ।
	धनिकेन स्वहस्तेन लिखितं साक्षिवर्जितम् ।
	भवेत् कूटं न चेत् कर्ता कृतं हीति विभावयेत् ॥
कर्ता धनिको ऽधमर्णानुमत्या कृतम् इति यद् न विभावयेत् न साधयेत् तदा न जानामीत्यधमर्णेन लेख्यं कूटं भवेद् इत्यर्थः । यदा पुनः स्वहस्तनिह्नवेन लिखितं दूषयति तदा तदारूढसाक्ष्याद् इतो दुष्टम् अदुष्टं वेति निश्चेतव्यम् । तथा च स एव ।
	दत्तं लेख्ये स्वहस्तं तु ऋणिको यदि निह्नुते ।
	पत्रस्थैः साक्षिभिर् वाच्यो लेखकस्य मतेन वा ॥
अकृतत्वेन दूषिते ऽप्ययम् एव निश्चय इत्याह स एव ।
	कृताकृतविवादेषु साक्षिभिः पत्रनिर्णयः ॥ इति ।
साक्षिग्रहणम् उपलक्षणम्,
	दूषिते पत्रके वादी तदारूढांस् तु निर्दिशेत् ।
इति तेनैवोक्तत्वात् । यत् पुनर् नारदेनोक्तम्,
	यस्मिंस् तु संशयो लेख्ये भूताभूतकृतः क्वचित् ।
	तत् स्वहस्तक्रियाचिह्नयुक्तिप्राप्तिभिर् उद्धरेत् ॥
इति, यद् अपि याज्ञवल्क्येन,
	संदिग्धलेख्यशुद्धिः स्यात् स्वहस्तलिखितादिभिः ।
	युक्तिप्राप्तिक्रियाचिह्नसंबन्धागमहेतुभिः ॥
इति, तद् असक्षिकस्वहस्तकृतलेख्यविषयम् । तत्र साक्ष्यादिस्पष्टनिर्नायकाभावात् । अत एव हारीतः ।
	ऋणिस्वहस्तसंदेहे जीवतो वा मृतस्य वा ।
	तत् स्वहस्तकृतैर् अन्यैः पत्रैस् तल् लेख्यनिर्णयः ॥
स्वहस्तकृतैर् इति पूर्वोक्तक्रियाद्युपलक्षणार्थम् । यत्र पुनर् अस्ति ससाक्षिकस्वहस्तकृतलेख्यादौ साक्ष्यादि स्पष्टनिर्णायकं न तत्र लेख्यान्तरसादृश्यात् स्पष्टनिर्णायकेन स्पष्टनिर्णायकेन निर्णयः । तद् आह कात्यायनः ।
	प्रत्यक्षम् अनुमानेन न कदाचित् प्रबाध्यते ।
	तस्माल् लेख्यस्य दुष्टस्य वचोभिः साक्षिणां भवेत् ॥
	निर्णयः स्वधनार्थं हि पत्रं दूषयति स्वयम् ॥ इति ।
साक्षिणां वचोभिर् न पुनर् अधर्णवचनतः, तस्याशयदोषसंभवाद् इत्यर्थः । अनेनैवाभिप्रायेण नारदेनाप्युक्तम् ।
	लिखितं लिखितेनैव साक्षिमत् साक्षिभिर् हरेत् ॥ इति ।
अविद्यमानसाक्ष्यादिकं लिखितं तत्सजातीयलिखितादिना शोधयेद् इत्यर्थः । यत् पुनस् तेनोक्तम्,
	साक्षिभ्यो लिखितं ज्ञेयं लिखितान् न तु साक्षिणः ।
इति, तल् लेख्यानारूढसाक्षि**पयम् (?) । अतः साक्ष्यादिमतो लेख्या रूढसाक्ष्यादिभिर् निर्णयः । असाक्षिमतः स्वहस्तकृतलेख्यान्तरसादृश्यादिभिर् इत्यनुसंधेयम् । कथं तर्हि मृतसाक्ष्यादिमतः निर्णय इत्यपेक्षिते कात्यायनः ।
	अथ पञ्चत्वम् आपन्नो लेखकः सह साक्षिभिः ।
	तत्स्वहस्तादिभिस् तेषां विशुध्येत् तु न संशयः ॥
तेषां मृतसाक्ष्यादीनाम् । तत् स्वहस्तादिभिः पत्रान्तरप्रसिद्धहस्तगोत्रवर्णसादृश्यप्रभृतीभिर् इत्यर्थः । विष्णुर् अपि ।
	यतर्णी धनिको वापि साक्षिई वा लेखको ऽपि वा ।
	म्रियते तत्र तल् लेख्यं तत् स्वहस्तैः प्रसाधयेत् ॥ इति ।
राजकीयं प्रत्याह कात्यायनः ।
	पश्चात्कारनिबद्धं यत् तद् यत्नेन विचारयेत् ।
	यदि स्याद् युक्तियुक्तं तु प्रमाणं लिखितं तदा ॥
	अन्यथा दूरतः कार्यं पुनर् एव विनिर्णयेत् ।
	अतथ्यं तथ्यभावेन स्थापितं ज्ञानविभ्रमात् ॥
	निवर्त्यं तत् प्रमाणं स्यात् यत्नेनापि कृतं नृपैः ॥ 
पश्चात्कारनिबद्धं पश्चात्काराख्यजपत्रनिवेशितम् इत्यर्थः । तथा,
	समुद्रे तु यथा लेख्ये मृताः सर्वे ऽपि तत् स्थिताः ।
	लिखितं तत् प्रमाणं तु मृतेष्व् अपि हि तेषु वै ॥
प्रमाणं मुद्रादिभिर् इति शेषः । अत एव शासनं मुद्राम् उदाहृत्याह प्रजापतिः ।
	कार्यो यत्नेन महता निर्णयो राजशासने ।
	राज्ञा स्वहस्ततन्मुद्रालेखकाक्षरदर्शनात् ॥
कात्यायनो ऽपि ।
	मुद्राशुद्धं क्रियाशुद्धं भुक्तिशुद्धं सचिह्नकम् ।
	राज्ञः स्वहस्तसंशुद्धं शुद्धिम् आयाति शासनम् ॥
क्रियाशुद्धम् अपशब्दानन्वयादिरहितम् । जानपदलेख्यम् अपि क्वचिद् भुक्त्या शुद्धिम् आयातीत्याह स एव ।
	शक्तस्य संनिधाव् अर्थो येन लेख्येन भुज्यते ।
	वर्षाणि विंशतिं यावत् तत् पत्रं दोषवर्जितम् ॥
स्मृत्यन्तरे ऽप्युक्तम् ।
	अथ विंशतिवर्षाणि आधिर् भुक्तिः सुनिश्चितम् ।
	येन लेख्येन तत् सिद्धं लेख्यं दोषविवर्जितम् ॥
	सीमाविवादे निर्णीते सीमापत्रं विधीयते ।
	तस्य दोषाः प्रयोक्तव्या यावद् वर्षाणि विंशतिम् ॥
	आदानसहितं पत्रम् ऋणलेख्यनिवेशितम् ।
	मृतसाकि प्रमाणं तु स्वल्पभोगे ऽपि तद् विदुः ॥
आधानम् आधिः । मृतसाक्षि प्रमीतसाक्ष्यादिकम् । तथा च नारदः ।
	मृताः स्युः साक्षिणो यत्र धनिकर्णिकलेखकाः ।
	तद् अप्यनर्थं लिखितं न चेद् आधिः स्थिराश्रयः ॥
आश्रयो भुक्तिः । अथ वा लिखितबलायातकिंचिद्वृद्ध्यादिधनलब्ध्याधमर्णस्य पुरस्तात् तल् लेख्यख्यापनेन वा शुद्धिर् इत्याह स एव ।
	यदि लब्धं भवेत् प्रज्ञप्तिर् वा कृता भवेत् ।
	प्रमाणम् एव लिखितं मृता यद्यपि साक्षिणः ॥
प्रज्ञप्तिम् एव प्रपञ्चयति ।
	दर्शितं प्रतिकालं यच् छ्रावितं स्मारितं तथा ।
	लेख्यं सिध्यति सर्वत्र मृतेष्व् अपि हि साक्षिषु ॥
प्रजापतिर् अपि क्वचिद् भुक्त्या शुद्धिम् आह ।
	हेत्वन्तरकृते पत्रे आरूढो यत्र निह्नुते ।
	लेख्यं यस्य भवेद् धस्ते तस्य भोगं विनिर्दिशेत् ॥
निर्णायकत्वेनेति शेशः । भोगग्रहणम् उपलक्षणार्थम् । अत एव नारदः ।
	लेख्यं यच् चान्यनामाङ्कं हेत्वन्तरकृतं भवेत् ।
	विप्रत्यये परीक्ष्यं तत् संबन्धागमहेतुभिः ॥
हेत्वन्तरकृतं दायादेर् वञ्चनार्थं कृतम् । विप्रत्ययो विप्रतिपत्तिः । संबन्धः प्राचीनो धनदानप्रतिदानादिलक्षणः । आगमः एतावतो धनस्य संभवो ऽस्यास्ति नेत्येवमात्मकः । हेतुर् अनुमानम् । एवं धनिनामाङ्कं लेख्यम् अपि वञ्चनादिहेतुकृतम् परीक्ष्यम् । तथा च बृहस्पतिः ।
	स्त्रीबालार्तान् लिप्यविज्ञान् वञ्चयन्ति स्वबान्धवाः ।
	लेख्यं कृत्वा स्वनामाङ्कं ज्ञेयं युक्त्यागमैस् तु तत् ॥
	ज्ञात्वा कार्यं देशकालकुशलाः कूटकारकाः ।
	कुर्वन्ति सदृशं लेख्यं तद् यत्नेन विचारयेत् ॥
लिप्यविज्ञो लिप्यनभ्ज्ञः । कात्यायनो ऽपि ।
	दर्षणस्थं यथा बिम्बम् असत्सद् इव दृश्यते ।
	तथा लेख्यस्य बिम्बानि कुर्वन्ति कुशला जनाः ॥
व्यासो ऽपि ।
	लेख्यम् आलेख्यवत् केचित् लिखन्ति कुशला नराः ।
	तस्मान् न लेख्यसामर्थात् सिद्धिर् ऐकान्तिकी मता ॥
तेन सम्यक् परीक्षणियम् इत्यभिप्रायः । अत एव नारदः ।
	पुरुषाः सन्ति ते कोभात् कार्यं यं ब्रूयुर् अन्यथा ।
	सन्ति चान्ये दुरात्मानः कूटसेख्यकृतो जनाः॥
	परीक्ष्यम् एतद् उभयं स्वयं राज्ञा विशेषतः ।
	लेख्याचारेण लिखितं साक्ष्याचारेण साक्षिणः ॥ इति ।
लेख्याचारेण प्रागुदितशुद्धिहेतुजातेनेत्यर्थः । यत् पुनस् तद्धेतुजातेन न शुद्धिम् आयाति लेख्यं तद् अप्रमाणम् एव, तेन तत् परित्यज्य दिव्येन निर्णयं कुर्यात्,
	अलेख्यसाक्षिके दैवीं व्यवहारे विनिर्दिशेत् ।
इति कात्यायनस्मरणात् । तथा हारीतेनाप्यनेनैवाभिप्रायेणोक्तम् ।
	न मयैतत् कृतं लेख्यं कूटम् अन्येन कारितम् ।
	अधरीकृत्य तत् पत्रम् अर्थे दिव्येन निर्णयः ॥ इति ।
यत्र लेख्ये सर्वथा कूटशङ्कानपगमः तत्र साध्यार्थनिर्णयो दिवेनेति तात्पर्यार्थः । उदाहरणतयोक्तस्वहस्तलेख्यस्यानादरणीयत्वात् । तेन स्वहस्तगोत्रचिह्नादिसंभवे ऽपि प्रतिवादिनो दृढविप्रतिपत्त्या कूटशङ्कानपगमो यत्र भवेत् तत्रापि दिव्येन निर्णयः । तथा च प्रजापतिः ।
	यन् नामगोत्रैस् तत्तुल्यरूपं लेख्यं क्वचिद् भवेत् ।
	अगृहीते धने तत्र कार्यो दिव्येन निर्णयः ॥
तत्तुल्यरूपम् अविप्रतिपन्नलेख्यान्तरतुल्यरूपम् ।म् अगृहीते धने प्रतिवदिनि दृढ इत्यर्थः । यत् पुनर् नारदेनोक्तम्,
	दुष्टे पत्रे स्फुटं दोषं नोक्तवान् ऋणिको यदि ।
	ततो विंशतिवर्षाणि क्रान्तं पत्रं स्थिरं भवेत् ॥
इति, तस्यायम् अर्थ: दौष्ट्यचिरकालभोगाभ्यां संदिग्धप्रामाण्यकं लेख्यं दिव्येन साधिनार्थं स्थिरं भवेद् इति चिरकालत्वमात्रेण स्थैर्यासंभवात् । यः पुनः लेख्यदोषान् न परिहरति तस्य दण्डम् आह कात्यायनः ।
	कूटोक्तौ साक्षिणां वाक्यं लेखकस्य च पत्रकम् ।
	नयेच्छुद्धिं न यः कूटं स दाप्यो दण्डम् उत्तमम् ॥
साक्षिणां वाक्यं लेखकस्य पत्रं च प्रति कूटोक्ताव् उक्तविधया यो वादि कूटं शुद्धिं न नयेत्, स उत्तमसाहसकण्ड्य इत्यर्थः । स्थावरादौ तु दण्डान्तरम् आह स एव ।
	स्थावरे विक्रयाधाने लेख्यंकूटं करोति यः ।
	स सम्यग् भावितः कार्यो जिह्वापाण्यङ्घ्रिवर्जितः ॥
तेनान्यलेख्यधारकेणैतल्लेख्यागमनकारणम् उद्भावनीयम् इत्याह व्यासः ।
	यच् चान्यस्य कृतं लेख्यम् अन्यहस्ते प्रदृश्यते ।
	अवश्यं तेन वक्तव्यं पत्रं पत्रागमं ततः ॥
ततो लेख्यस्वामिनः सकाशाद् इत्यर्थः । तथा लेख्यानां मिथो विरोधे बाध्यबाधकनिर्णयार्थम् आह स एव ।
	स्वहस्तकाज् जानपदं तस्मात् तु नृपशासनम् ।
	प्रमाणतरम् इष्टं हि व्यवहारार्थम् आगतम् ॥
जानपदपदेनात्र गोबलीवर्दन्यायात् स्वहस्तकृताद् अन्यद् उच्यते । नृपशब्देनापि लक्षणया शासनेतरद् राजकीयम्, तेनान्यकृतं स्वहस्तकृताद् बलवत्, तस्माद् अपि राजकीयम्, ततो ऽपि शासनम् इत्यर्थः । बलवत्त्वं चोत्तरोत्तरस्य कूटत्वासंभवतारतम्यतो ऽवबोध्यम् । अत एवोपगताख्यलेख्याद् असाक्षिकं स्वहस्तकृतम्, तस्माच् च ससाक्षिकं स्वहस्तकृतं बलवद् इत्यवगन्तव्यम् । अत एव लेख्यमात्रं साक्षिवचनतो बलवद् इत्याह संवर्तः ।
	लेख्यस्योपरि यत् साक्ष्यं कूटं तद् अभिधीयते ।
	अधर्मस्य हि तद् द्वारम् अतो राजा विवर्जयेत् ॥
लेख्यविरुद्धं यत् साक्ष्यं ततो दुर्बलम् इत्यर्थः । बृहस्पतिर् अपि ।
	वाचकैर् यत्र सामर्थ्यम् अक्षराणां विहन्यते ।
	क्रियाणां सर्वनाशः स्याद् अनवस्था च जायते ॥
क्रियाणां लेख्यक्रियाणाम् । कात्यायनो ऽपि ।
	न दिव्यैः साक्षिभिर् वापि हीयते लिखितं क्वचित् ।
	लेख्यधर्मः सदा श्रेष्ठो ह्यतो नान्येन हीयते ॥
लेख्येन तु हीयत् इत्याह स एव ।
	तद्युक्तप्रतिलेख्येन तद्विशिष्टेन वा सदा ।
	लेख्यक्रिया निरस्येत निरस्यान्येन न क्वचित् ॥
अन्येन साक्ष्यादिनेत्यर्थः । अत एव बृहस्पतिः ।
	न जातु हीयते लेख्यं साक्षिभिः शपथेन वा ।
	अदर्शनाश्राविताभ्यां हानिं प्राप्नोत्युपेक्षया ॥
बहुकालव्यापिन्येति शेषः । तथा च व्यासः ।
	अदृष्टाश्रावितं लेख्यं प्रमीतधनिकर्णिकम् ।
	अबद्धलग्नकं चैव बहुकालं न सिध्यति ॥ इति ।
अबद्धलग्नकम् आधिप्रतिभूरहितम् । बहुकालं बहुकालीनम्, न सिध्यति स्वत इत्यभिप्रायः । कात्यायनो ऽपि ।
	लेख्यं त्रिंशत्समातीतम् अदृष्टाश्रावितं च यत् ।
	न तत्सिद्धिम् अवाप्नोति तिष्ठत्स्व् अपि हि साक्षिषु ॥
अदर्शने ऽपि विशेषम् आह स एव ।
	प्रयुक्ते शान्तलाभे तु लिखितंयो न दर्शयेत् ।
	न याचते च ऋणिकं तत्संदिग्धत्वम् आप्नुयात् ॥
ऋणिकम् आसन्नम् आढ्यं चेति शेषः । तथा च बृहस्पतिः ।
	आढ्यस्य निकटस्थस्य यच् छक्तेन न याचितम् ।
	शुद्धं न शङ्कया तत्र लेख्यं दुर्बलताम् इयात् ॥
एवम् अविशेषेणादर्शनाद् इतो लेख्यहानिप्राप्ताव् अपवादम् आह स एव ।
	उन्मत्तजडबालानां राजभीतप्रवासिनाम् ।
	अप्रगल्भभयार्तानां न लेख्यं हानिम् आप्नुयात् ॥
संवर्तस् तु लेख्याभासा अपि बहुकालीना विचारविषयतां भजन्त इत्याह ।
	बलोपाधिकृतं चैव मत्तोन्मत्तकृतं तथा ।
	एते चान्ये च बहवः चिरस्था वादहेतवः ॥
तेनैवमादिषूक्तशुद्धिविधिर् अनुसंधेयो निर्णेतृभिर् इत्यभिप्रायः । अत एव कात्यायनः ।
	द्रव्यं गृहीत्वा यल् लेख्यं परस्मै संप्रदीयते ।
	छन्नम् अन्येन चारूढं संयतं चान्यवेश्मनि ॥
	दत्ते वृत्ते ऽथ वा द्रव्य क्वचिल् लिखितपूर्वके ।
	एष एव विधिर् ज्ञेयो लेख्यशुद्धिविनिर्णये ॥ इति ।
तत्र नारदः ।
	श्रुत्वोत्तरं क्रियापादे लेख्यं सादनम् उद्दिशेत् ।
	सामन्तलक्षणोपेता भुक्तिर् वा चिरकालिकी ॥
साधनशब्देनात्र गोबलीवर्दन्यायात् साक्षिण उच्यन्ते, तेनायम् अर्थः: लिखितं साक्षिणो वा गृहक्षेत्रादिविवादेषु उद्दिशेत् भुक्तिर् वा कीर्तनीयेति । अत एवानेन साक्षिषु विशेषो वर्णितः ।
	गृहक्षेत्रादिवादेष सामन्तेभ्यो विनिर्णयः ।
	नगरग्रामगणिनो ये च वृद्धतमा नराः ॥
	यद् वदन्ति नियोगस्थास् तद् ग्राह्यं व्यावहारिकम् ॥
एतद् उक्तं भवति: क्षेत्रादिस्थावरविवादे मानुषप्रमाणानाम् अन्यतमं प्रमाणम् उद्दिशेत् न नातु दिव्यम् इति । तत्रापि लिखितभुक्ती श्रेष्ठे इत्याह कात्यायनः ।
	लिखितं साक्षिणो भुक्तिः प्रमाणत्रयम् इष्यते ।
	प्रमाणेषु स्मृता भुक्तेः सल्लेख्यसमता नृणाम् ॥
नृणां प्रमाणेष्व् इत्यन्वयः । मानुषप्रमाणेष्व् इत्यर्थः । सल्लेख्यम् अनवद्यलेख्यम् । क्वचिद् भुक्तेर् एव श्रैष्ठ्यम् इतराभ्याम् आह स एव ।
	रथ्यानिर्गमनद्वारजलवाहादिसंशये ।
	भुक्तिर् एव तु गुर्वी स्यात् प्रमाणेष्व् इति निश्चयः ॥
रथ्यादिव्यतिरिक्तविषये ऽपि भुक्यनुग्रहम् अन्तरेण नेतरयोर् गुरुत्वम् इत्याह नारदः ।
	विद्यमाने ऽपि लिखिते जीवत्स्व् अपि हि साक्षिषु ।
	विशेषतः स्थावराणां यन् न भुक्तं तद् अस्थिरम् ॥
याज्ञवल्क्यो ऽपि ।
	आगमे ऽपि बलं नैव भुक्तिः स्तोकापि यत्र नो ॥ इति ।
आगमे लिखितसाक्षिपरिज्ञेयक्रयादाव् (?) इत्यर्थः । अनेनागमलेख्यादेत् दोषशङ्कापनोदकतया स्तोकभुक्तिर् अनुग्राहकमात्रम् एव न प्रमाणम् इत्यर्थाद् उक्तम् । उक्तं च कात्यायनेन ।
	शक्तस्य संनिधाव् अर्थो यस्य लेख्येन भुज्यते ।
	दश वर्षाण्यतिक्रान्तं तल् लेख्यं दोषवर्जितम् ॥
बृहस्पतिनापि ।
	यस्यैकशासने ग्रामक्षेत्रारामाश्च लेखिताः ।
	एकदेशोपभोगे ऽपि सर्वे भुक्ता भवन्ति ते ॥ इति ।
यत् पुनर् लेख्यम् अनिवारितप्रतिकूलदानस्य स्वामिनः तद् विफलम् एवेत्याह स एव ।
	पश्यन्न् अन्यस्य ददतः क्षितिं यो न विचालयेत् ।
	स्वामी सतापि लेखेयेन् न पुनस् ताम् समाप्नुयात् ॥
सतापि समीचीनेनापीत्यर्थः । क्षितिम् इति देयद्रव्योपलक्षणार्थम् । यद् आह स एव ।
	रिक्थिभिर् वा परैर् द्रव्यं समक्षं यस्य दीयते ।
	अन्यस्य भुञ्जतः पश्चात् न स तल् लब्धुम् अर्हति ॥
समक्षदानेनाप्रतिषिध्यमानेन स्वाम्यनुमतिपूर्वकत्वसूचकेन स्वामिनो यदागमलेख्यं तस्य स्वत्वसाधकत्वे प्रतिहतिर् भवतीत्यर्थः । अनेनार्थलेख्येन स्वार्थसिद्धिम् इच्छता स्वामिना समक्षदानं प्रतिषेद्धव्यं यत्नत इत्युक्तं भवति । एवं समक्षभोगाप्रतिषेधे ऽपि द्रष्टव्यम् । तथा च व्यासः ।
	वर्षाणि विंशतिं यस्य भुक्ता पृथ्वीपरैर् इह ।
	सति राज्ञि समर्थस्य तस्य सेह न सिध्यति ॥
सतापि लेख्येनेति शेषः । अत एव संवर्तः ।
	भुज्यमाने गृहक्षेत्रे विद्यमाने तु राजनि ।
	भुक्तिर् यस्य भवेत् तस्य न लेख्यं तत्र कारणम् ॥
तस्य भोक्तुर् भुज्यमानं भवेद् यतस् तत्रोपेक्षस्यागमलेख्यं न कारणं न साधनम्, भोगोपेक्षया स्वत्वापत्तिसूचिकया लेख्यसाधकत्वस्य प्रतिहतत्वाद् इत्यर्थः । एतच् च लेख्यवैयर्थ्यकथनार्थम् उक्तं न पुनर् भोक्तुः स्वामित्वप्रतिपादनार्थं तस्य भोगमात्रेण स्वामित्वासिद्धेः । अत एव कात्यायनः ।
	नोपभोगबलं कार्यम् आहर्त्रा तत्सुतेन वा ।
	पशुस्त्रीपुरुषादीनाम् इति धर्मो व्यवस्थितः ॥
अत एव व्यासेन धेनुदृष्टान्तो दत्तः ।
	डपेक्षिता यथा धेनुर् विना पालेन नस्यति ।
	पश्यतो ऽन्यैस् तथा भूमिर् भुक्ता तेन तु हीयते ॥
याज्ञवल्क्येनापि एवम् उपेक्षकस्याहानिर् एवाभिहिता, न पुनर् भोक्तुः स्वत्वापत्तिः ।
	पश्यतो ऽब्रुवतो भूमेः हानिर् विंशतिवार्षिकी ।
	परेण भुज्यमानाया धनस्य दशवार्षिकी ॥ इति ।
हानिश्चात्र लिखितबलेनात्मीयत्वप्रसाधनमात्रस्याभिप्रेता, न पुनर् भूम्यादौ तत्फले वा स्वत्वस्य, नोपेक्षामात्रेण स्वत्वम् अपैतीत्युक्तत्वात् । तेनात्र न धर्माख्यनिर्णयवशाद् उपेक्षकस्य हानिः, तद्वशेनात्मीयत्वप्रसाधनसंभवात्, किं तु द्वितीयव्यवहाराख्यनिर्णयाद् भोक्तुर् अनिन्द्यत्वं स्वामिनो निरुत्तरत्वेनास्वामिनो जितत्वात् । तद् आह मनुः ।
	अजडश्चेद् अपौगण्डो विषये चास्य भुज्यते ।
	भग्नं तद् व्यवहारेण भोक्ता तद् धनम् अर्हति ॥ इति ।
व्यवहारशब्दार्थम् आह बृहस्पतिः ।
	प्रमाणनिश्चितो यस् तु व्यवहारः स उच्यते ।
	वाक्छलानुत्तरत्वेन द्वितीयः परिकीर्तितः ॥ इति ।
प्रमाणनिश्चितो मानुषप्रमाणनिश्चितः । वाक्ष्हलव्यवहारेण निरुत्तरत्वेन वा भग्नस्यापि वास्तवो व्यवहारो भवत्येव । प्रमाणराहित्येन भोक्तुर् जयस्य शिथिलत्वात्,
	छलं निरस्य भूतेन व्यवहारान् नयेन् नृपः ।
इति याज्ञवल्क्येनाप्युक्तत्वात् । एवं प्रतिकूलदानभोगयोर् अप्रतिषेधे साक्षिणाम् अपि वैयर्थ्यं दण्डापूपन्यायसिद्धं बोद्धव्यम् । अत एव नारदः ।
	उपेक्षां कुर्वतस् तस्य तूष्णींभूतस्य तिष्ठतः ।
	काले ऽतिपन्ने पूर्वोक्ते व्यवहारो न सिध्यति ॥
मानुषप्रमाणात् तस्य स्वार्थो न सिध्यतीत्यर्थः । संग्रहकारो ऽपि ।
	अभुक्तिर् आगमो मोधो भुज्यमाने परैर् अपि । इति ।
आगमशब्देनात्र तत्प्रमाणभूतलिखितसाक्षिणाव् उक्तौ ¦ अत एव प्रायेण साक्षिसाध्येष्व् अपि हानिम् आह मरीचिः ।
	धेनुवाह्यालंकरणं याचितं प्रीतिकर्मणा।
	चतुःपञ्चाब्दिकं देयम् अन्यथा हानिम् आप्नुयात् ॥
अत्रापवादम् आह मनुः ।
	संप्रीत्या भुज्यमानानि न नश्यन्ति कदाचन ।
	धेनुर् उष्ट्रो वहन्न् अश्वो यश्च दम्यः प्रयुज्यते ॥
दम्यो वत्सतरः । याचितके त्व् अपवादम् आह व्यासः ।
	याच्ञाधर्मेण (?) यद् भुक्तं श्रोतियै राजपूरुषैः ।
	सुहृद्भिर् बान्धवैर् वापि न तद् भोगेन हीयते ॥
"यत्" अलंकरादीत्यर्थः । अहानौ कारणम् अप्याह स एव ।
	धर्मोक्षयश् श्रोत्रिये स्यात् भयं स्याद् राजपूरुषे ।
	स्नेहः सुहृद्बान्धवेषु भुक्तम् एतैर् न हीयते ॥
भुक्तं पञ्चवर्षाद् ऊर्ध्वम् अपीति शेषः । अनेन सकारणोपेक्षायां न कदाचिद् धानिर् इत्युक्तम् । तेन दशवार्षिकविंशतिवार्षिकहान्योर् अपि अपवादः सकारणोपेक्षायाम् द्रष्टव्यः । अत एव मनुः ।
	आधिः सीमा बालधनं निक्षेपोपनिधिः स्त्रियः ।
	राजस्वं श्रोत्रियद्रव्यं नोपभोगेन नश्यति ॥
सीम्नि तत्रत्यचिह्नैः सुसाधनत्वम् उपेक्षाकारणम् । स्त्रीष्व् अप्रागल्भ्यम् । राजश्रोत्रिययोर् दृष्टादृष्टकर्यवैयग्र्यम् । अविशेष्टेषूपेक्षारारणं व्यक्तम् । एवं संबन्धरूपोपेक्षाकारनसंभवे ऽप्यहानिः । तथा च व्यासः ।
	सनाभिभिर् वान्धवैर् वा भुक्तं यत् स्वजनैस् तथा ।
	भोगे तत्रे न सिद्धिः स्याद् भोगम् अन्यत्र कल्पयेत् ॥
तत्र सनाब्यादिभोगे संबन्धित्वेनोपेक्षासंभवात् । भूम्यादिहानेर् न सिद्धः स्याद् इत्यर्थः । पितामहो ऽपि ।
	भुक्तिर् बलवतीं तत्र भोक्ता यत्र परो भवेत् ।
	स्वगोत्रे भोगिनां भुक्तिर् न शक्ता शाश्वती नृणाम् ॥
बलवती स्वप्रतिकूललेख्यादेर् वैयर्थ्यकर्ती । स्वगोत्रे स्वमातापितृबन्ध्ष्व् इत्यर्थः । तथा च कात्यायनः ।
	न भोगं कल्पयेत् स्त्रीषु देवराजधनेषु च ।
	बालश्रोत्रियवित्ते च मातृतः पितृतः क्रमात् ॥
देवानाम् अनिराकर्तृस्वभावत्वात् तद्धनस्यान्यभोगे न हानिः । श्रोत्रियग्रहणम् अन्यासक्तोपलक्षणार्थम् । अत एव नारदः ।
	ब्रह्मचारी चरेत् कश्चित् व्रतं षट्त्रिंअदाब्दिकम् ।
	अर्थार्थी वान्यविषये दीर्घकालं वसेन् नरः ॥
	समावृत्तो व्रती कुर्यात् स्वधनान्वेषणं ततः ।
	पञ्चाशदाब्दिको भोगस् तद्धनस्यापहारकः ॥
	प्रतिवेदं द्वादशाब्दः कालो विधार्थिनां स्मृतः ।
	शिल्पविद्यार्थिनां चैव ग्रहणान्तः प्रकीर्तितः ॥
	सुहृद्भिर् बन्धिभिश्चैषां यत् संभुक्तम् अपश्यताम् ।
	नृपापराधिनां चैव न तत्कालेन हीयते ॥ इति ।
एतच् चापवादजातं भोक्तुर् आगमाभावे वेदितव्यम् । अत एव बृहस्पतिः ।
	न स्त्रीणाम् उपभोगः स्याद् विना लेख्यं कथंचन ।
	राजश्रोत्रियवित्ते च जडबालधने न च ॥
स्त्रीणां धन इति शेषः । विना लेख्यं विनागमप्रमाणं । नारदो ऽपि ।
	स्त्रीधनं नरेन्द्राणां न कथंचन जीर्यते ।
	अनागमं भुज्यमानं वर्षाणां तु शतैर् अपि ॥
नरेन्द्राणां च धनम् इत्यर्थः । तथा च स एव ।
	प्रत्यक्षपरिभोगाच् च स्वामिनो द्विशताः समाः ।
	आध्यादीन्यपि जीर्यन्ते स्त्रीनरेन्द्रधनाद् ऋते ॥
आध्यादीन्यपीति प्रौढिवादः, तेषाम् अपि भोगोपेक्षाकारणसंभवेन स्त्रीधननरेन्द्रधनतुल्यत्वात् । अनागमम् इति वदन्न् आगमसंभवे जीर्यत एवेति दर्शयति । दर्शितं च हारीतेन ।
	भटचाटबलाद् भुक्तं हृतं गुप्तम् अथापि वा ।
	स्नेहप्रणयदत्तं च प्रदत्तं भाटकेन वा ॥
	तथा वसनरक्षार्थं याचितं प्रणयेन वा ।
	एवं बहुविधे भोगे आगमो निर्णयः स्मृतः ॥ इति ।
वसनरक्षार्थं गृहरक्षणार्थम् । एवं चोपेक्षाकारणरहिता प्रतिकूला भुक्तिर् आगमाभावे ऽप्युक्तकाला लिखितसाक्षिणोर् वैयर्थ्यम् आपादयतीत्यनुसंधेयम् । अतो लिखितसाक्षिणाव् अनुकूलभुक्तियुक्तौ प्रतिकूलसमक्षदानादिरहितौ वृहक्षेत्रादिविषये प्रमाणतया कीर्तनीयौ । भुक्तिः पुनः कीदृग्विधा कीर्तनीयेत्यपक्षित उक्तम् ।
	सामन्तलक्षणोपेता भुक्तिर् वा चिरकालिकी । इति ।
साध्यभूतक्षेत्रादेः समन्ततो यत् क्षेत्रादि तत् स्वामिनः सामन्ताः, तैर् विज्ञाता सामन्तोपेता । लक्षणोपेता तु पितामहेन दर्शिता ।
	सागमा दीर्घकाला च विच्छिन्नोपरवोज्झिता ।
	प्रत्यर्थिसंनिधाना च भुक्तिः पञ्चविधा स्मृता ॥
आगमा आगममूलिका । तथा च हारीतः ।
	न मूलेन विना शाखा अन्तरिक्षे प्ररोहति ।
	आगमस् तु भवेन् मूलं भुक्त्ः शाखा प्रकीर्तिता ॥
कः पुनर् आगम इत्यपेक्षिते नारदः ।
	लब्धं दानक्रयप्राप्तं शौर्यं वैवाहिकं तथा ।
	बान्धवाद् अप्रजाज् जातं षड्विधस् तु धनागमः ॥
लब्धं जन्मना लब्धं पैतृकादि, अथ वा दर्शनेन लब्धं निध्यादि । बृहस्पतिर् अपि ।
	विद्यया क्रयबन्धेन शौर्याप्तं भार्ययान्वितम् ।
	सपिण्डस्याप्रजस्यांशः स्थावरं सप्तधाप्येते ॥
बन्ध आधिः । सो ऽपि क्वचित् स्वत्वनिमित्तं भवतीति वक्ष्यामः । दीर्घकाला त्रिंशद्वर्षाद् अनल्पिका । तथा च स एव ।
	अध्यासनात् समारभ्य भुक्तिर् यस्याविघातिनी ।
	त्रिंशद्वर्षा त्व् अविच्छिन्ना तस्य तां न विचालयेत् ॥
अध्यासनं परिग्रहः । एवं च दीर्घकाला भुक्तिर् आगमानुगृहीतप्रमाणम्, अदीर्घकाला चेत् तद् अनुगृहीतागम इत्यनुसंधेयम् । अत एव पितामःअः ।
	नागमेन विना भुक्तिः नागमो भुक्तिर् बीजतः ।
	तयोर् अन्योन्यसंबन्धात् प्रमाणत्वं व्यवस्थितम् ॥
पूर्वोक्तव्यवस्थयेति शेषः । अनेनैवाभिप्रायेण बृहस्पतिर् अपि ।
	भुक्त्या केवलया नैव भुक्त्ः सिद्धिम् अवाप्नुयात् ।
	आगमेनापि शुद्धेन द्वाभां सिद्ध्यति नान्यथा ॥
केवलया आगमरहतयेत्यर्थः । एवं विशेषणान्तररहितयाप्यसिद्धिः । अत एव व्यासः ।
	सागमो दीर्घकालश्च विच्छेदोपरवोज्झितः (?) ।
	प्रत्यर्थिसंनिधानश्च पञ्चाङ्गो भोग इष्यते ॥
पञ्चाङ्ग इति वदन् एकाङ्गवैकल्पे ऽप्यप्रामाण्यम् एव भोगस्येति दर्शयति । दर्शितं च नारदेन ।
	संभोगं केवलं यस् तु कीर्तयेन् नागमं क्वचित् ।
	भोगच्छलापदेशेन विज्ञेयः स तु तस्करः ॥
तेन सभ्यसंनिधाव् आगमाद्यङ्गम् अपि कीर्तनीयम् इत्यभिप्रायः । अत एव कात्यायनः ।
	प्रणष्टागमलेख्येन भोगारूढेन वादिना ।
	कालः प्रमाणं दानं च कीर्तनीयानि संसदि ॥
दानग्रहणम् आगमोपलक्षणार्थम् । चशब्दः सान्तत्यादिविसेषणसंग्रहार्थः । एवं चायर्मः (?) । भोगप्रमाणवदिना भोगाख्यं प्रमाणं तद्विशेषणानि आगमदीर्घकालदीनि च कीर्तनीयानि, कीर्तितानि च तद्विप्रतिपत्तौ साधनीयानि, कीर्तनमात्रे निश्चयाभावात् । तत्र दीर्थकालादिविशिष्टभुक्तिनिश्चयः साक्ष्यधीन इत्याह संग्रहकारः ।
	भुक्तिप्रसाधने मुख्याः प्रथमं तत् कृषीवलाः ।
	ग्रामण्यः क्षेत्रसामन्तास् तत्संधापयतः क्रमात् ॥
तत्संधपयतः दीर्घकालादिविशेषणंण् भुक्तिं चोद्भावयत इत्यर्थः । आगमम् उद्भावयतस् तु लिखितादित्रयं प्रमाणम् इत्याह स एव ।
	लिखितं (?) साक्षिणो भुक्तिः क्रिया क्षेत्रगृहादिषु ।
	आगमः क्रयदानादौ प्रत्याख्याते चिरन्तने ॥
उत्सन्नसत्ताप्रवादे क्रयाद्यागमे प्रत्याख्याते प्रतिवादिना निराकृते सति क्षेत्रादिष्व् आगमम् उद्भावयतो लिखितसाक्षिभुक्तयः प्रमाणम् इत्यर्थः । ननु कथं आगमे भुक्तिः प्रमाणम्, अनागममूलाया अपि भुक्तेर् परहारादौ दर्शनात् । मैवम्, दीर्घकालादिविशिष्टाया भुक्तेर् मूलान्तरादर्शने सत्यागममूलतैवावसीयते मन्वादिस्मृतेर् इव वेदमूलता । ननु तथापि स्मरणयोग्ये काले भुक्ताव् उपक्रान्तायां योग्यानुपलब्ध्या मूलभूतागमाभावनिश्चयात् कथं तत्र भुक्तिबलेनैवागमसिद्धिः । सत्यम्, अत एव तस्मिन् काले उपक्रान्तायां लिखितसाक्षिभ्याम् एवागमो ऽध्यवसीयते । स्मरणयोग्यकाले तु उपक्रान्तायां स्वबलेनापीति युक्तम् आगमे प्रमाणत्रयाभिधानम् । एतद् एव कात्यायनेनाप्युक्तम् ।
	स्मार्ते काले क्रिया भूमेः सागमा भुक्तिर् इष्यते ।
	अस्मार्ते ऽनुगमाभावात् क्रमात् त्रिपुरुषागता ॥ इति ।
अनुगमाभावात् योग्यानुपलब्ध्यात्मकबाधकाभावाद् इत्यर्थः । एतद् उक्तं भवति । स्मरणयोग्यपञ्चाधिकशतवर्षपर्यन्तातीतकालमध्ये प्रारब्धा भुक्तिः स्वेतरप्रमाणावगतागममूलैव स्वत्वे प्रमानम् इष्यते । स्वतः स्वमूलावगते योग्यानुपलब्ध्या वाध्यमानत्वात् । स्मरणायोग्ये पुनः पञ्चाधिकशतवर्षपर्यन्तातीतकालात् प्राचीनकाले प्रारब्धा स्वदार्ढ्यावगतागममूलिका विनापि मानान्तरावगतागममूलतां स्वत्वे प्रमाणम् इति । क्रमात् त्रिपुरुषागतेत्यस्य तु व्याख्या संग्रहकारेण कृता ।
	स्वतन्त्रैः प्रेतपितृकैः भुक्ता या पूर्वजैस् त्रिभिः ।
	भुक्तिस् त्रिपुरुषा ज्ञेया यावज्जीवम् अनुष्ठिता ॥
इयं च प्रायेणास्मार्तकालोपक्रमभुक्तेर् उदाहरणार्थम् उदिता, तेन भुक्तेर् आगमप्रमाणत्वे क्रमात् त्रिपुरुषागतत्वम् अनुपयोगि, अस्मार्तकालोपक्रमत्वम् एवोपयुज्यते । अत एव बृहस्पतिना पुरुषत्रयातिक्रमाभावे ऽपि कालत एव भुक्तेस् त्रिपुरुषत्वम् उक्तम् ।
	पिता पितामहो यस्य जीवेच् च प्रपितामहः ।
	त्रिंशत्समा या तु भुक्ता भूमिर् अव्याहता परैः ॥
	भुक्तिः सा पौरुषी ज्ञेया द्विगुणा च द्विपौरुषी ।
	त्रिपौरुषी च त्रिगुणा परतः स्याच् चिरन्तनी ॥
त्रिंशत् समा पञ्चोत्तरेति सेषः,
	वर्षाणि पञ्चत्रिंशत् तु पौरुषो भोग उच्यते ।
इति स्मृत्यन्तर उक्तत्वात् । एवं चागमकर्त्रागमोद्भावनं लेख्यसाक्षिभ्याम् एव कार्यम्, भोगस्यास्मार्तकालीनोपक्रमवतो ऽसंभवात् । अत एव बृहस्पतिः ।
	यत्राहर्ताभियुक्तः स्याल् लेख्यं साक्षी तदा गुरुः ।
	तदभावे तु पुत्राणां भुक्तिर् एका गरीयसी ॥
तदभावे आहर्तृपुरुषाभावे । अनेनैवाभिप्रायेण कात्यायनो ऽपि ।
	आहर्ता भुक्तियुक्तो ऽपि लेख्यदोषान् विशोधयेत् ।
	तत्सुतो भुक्तिदोषांस् तु लेख्यदोषांस् तु नाप्नुयात् ॥
सुतग्रहणं पौत्रस्याप्युपलक्षणार्थम् । अत एव याज्ञवल्क्यः ।
	आगमस् तु कृतो येन सो ऽभियुक्तस् तम् उद्धरेत् ।
	न तत्सुतस् तत्सुतो वा भुक्तिस् तत्र गरीयसी ॥
कृतागमेनागमोद्धरणं लेख्यसाक्षिभ्याम् एव कार्यम् । भुक्तेः स्मार्तकालीनोपक्रमत्वेनागमोद्भावने ऽपि क्षमत्वात् । एतत् कृतागमस्यागमो भोगात् पृथग् एव साध्यः । पुत्रपौत्रयोश्चाचिरन्तनभोगे तु भोगसाधननान्तरीयकतयापीत्यवगन्तव्यम् । तेन चिरन्तनोपभोगे तत्साधनेनैवालम् इत्याह बृहस्पतिः ।
	आहर्ता साधयेद् भुक्तिम् आगमं चापि संसदि ।
	तत्सुतो भुक्तिम् एवैकां (?) पौत्रादिस् तु न किंचन ॥
तत्पुत्रो भुक्तिम् एवैकां चिरन्तनीम् आद्यपुरुषेण भोक्तुम् उपक्रान्तकालाद् आरभ्य विवादात् प्राचीनकालपर्यन्तम् उपरवराहित्येन प्रतिपक्षतार्हपुरुषसमक्षम् अनुवर्तमानं साधयेद् इत्यर्थः । पुत्रग्रहणं पौत्रस्यापि प्रदर्शनार्थम् । पौत्रादिर् इत्यतद्गुणो बहुव्रीहिः । तेन पौत्रस्यापि पुत्रवद् एव द्रष्टव्यम् । अत एव स्मृत्यन्तरम् ।
	आगमस् तु कृतो येन स दण्ड्यस् तम् अनुद्धरन् ।
	न तत्सुतस् तत्सुतो वा भोगहानिस् तयोर् अपि ॥।
चिरन्तनभोगे ऽपीति शेषः । अनेन चिरन्तनभोगे प्रपौत्रादीनाम् आगमानुद्धरणे ऽपि न भोग्यहानिर् इत्यर्थाद् उक्तं भवति । उक्तं च विष्णुना ।
	त्रिभिर् एव तु या भुक्ता पुरुषैर् भूर् यथाविधि ।
	लेख्याभावे ऽपि तां तत्र चतुर्थः समवाप्नुयात् ॥
लेख्याभावे ऽपि क्रियाद्यागमप्रकाशकप्रमाणाभावे ऽपीत्यर्थः । अत एव बृहस्पतिः ।
	राजान्तरैस् त्रिभिर् भुक्तं प्रमाणेन विनापि यत् ।
	ब्रह्मदेयं न हर्तव्यं ताज्ञा तस्य कदाचन ॥
प्रमाणेन आगमप्रकाशकप्रमाणेनेत्यर्थः । नारदो ऽपि ।
	यद् विनागमम् अत्यन्तं भुक्तं पूर्वैस् त्रिभिर् भवेत् ।
	न तच् छक्यम् अपाहर्तुं क्रमात् त्रिपुरुषागतम् ॥
अत्यन्तं विनागमं भुक्त्याप्युपलभ्यमानम् आगमं विनेत्यर्थः । शङ्खो ऽपि । "पैत्रं विनाप्यागमेन पूर्वपूरुषाभ्यां भुक्तं लभेत" । पूर्ववचनसमानर्थम् एतत् । लभेत चतुर्थादिर् इति शेषः । तथा च बृहस्पतिः ।
	भुक्तिस् त्रैपुरुषी यत्र चतुर्थे संप्रवर्तिता ।
	तद्भोगः स्थिरतां याति न पृच्छेद् आगमं क्वचित् ॥
उक्तविधभोगे तन्मूलभूतागमं प्रति किम् अपि प्रमाणं क्वचिद् अपि न पृच्छेद् इत्यर्थः । सान्तत्यादिविसिष्टां भुक्तिं प्रति प्रमाणं पृच्छेद् एव । तथा च नारदः ।
	आहर्तैवाभियुक्तः स्याद् अर्थानाम् उद्धरेत् पदम् ।
	भुक्तिर् एव विशुद्धा स्यात् प्राप्तानां पितृतः क्रमात् ॥
पदं स्थानम् आगमम् इति यावत् । विशुद्धा सान्तत्यादिमत्तया प्रमाणतः सिद्धा । प्राप्तानां चतुर्थादीनाम् । बृहस्पतिर् अपि ।
	अविच्छेदेन यद् भुक्तं पुरुषैस् त्रिभिर् एव तु ।
	तत्र नैवागमः कार्यो भुक्तिस् तत्र गरीयसी ॥
तत्र चतुर्थादिष्व् आगमनिश्चयो नावश्यं कार्यः । यतस् तत्र भुक्तिः पूर्वपुरुषत्रयागता सान्तत्यादिविशेषणवत्तया साधिता गरीयसी, विनाप्यागमनिस्चयं स्वतन्त्रैव प्रमाणम् इत्यर्थः । तथा चाह स एव ।
	स्थावरेषु विवादेषु भुक्तिस् त्रिपुरुषी च या ।
	स्वतन्त्रैव हि सा ज्ञेया प्रमाणं साध्यनिर्णये ।
स्वतन्त्रा स्वमूलभूतागमनिश्चयानपेक्षेत्यर्थः । कात्यायनो ऽपि ।
	भुक्तिस् तु द्विविधा प्रोक्ता सागमानागमा तथा ।
	त्रिपूरुषी या स्वतन्त्रानागमाल्पा तु सागमा ॥
सागमा निश्चितागमेत्यर्थः । ननु स्वतन्त्रापि निश्चितागमैव, स्वदार्ढ्येनैवागमनिश्चयात् । मैवम्, चिरन्तन्याः भुक्तेः अस्मार्तकालीनभोगस्य सान्तत्यादिविशेषणवत्तयोद्भावनाभावेन कृत्स्नाया दार्ढ्याभावात् । न च चतुर्थादीनां तद्भोगस्याप्युद्भावनं कार्यम् इति वाच्यम्, "पौत्रादिस् तु किंचन" (बृस्म् अबोवे) इत्यस्मार्थकालीनभोगस्योद्भावनिनिषेधात्,
	भुक्तिर् एव विशुद्धा स्यात् प्राप्तानां पितृतः क्रमात् ।
इति स्मार्तकालीनभोगस्यैवोद्भावनविधानाच् च । अतः स्वतन्त्रा भुक्तिर् अनिश्चितागमा । कथं तर्हि तस्य स्वत्वे प्रामाण्यम् । उच्यते: आगमनिश्चयाभावे ऽपि एवं विधायाः प्रामाण्यम् इष्यते । सागमपक्षस्यात्यन्तासंभावितत्वात्, बाधकस्य चानागमनिश्चयस्याभावात् । तथा साहसादौ मिथ्यावादित्वनिश्चयाभावमात्रात् साक्षिणां प्रामाण्यम् इष्टम् ।
	सर्वः साक्षी संग्रहणे चौर्यपारुष्यसाहसे । इति ।
तथेहापि सर्वं सुस्थम् । अत एव कात्यायनः ।
	चिरन्तनम् अविज्ञातं भोगं लोभान् न चालयेत् । इति ।
अविज्ञातम् अनागमतयेत्यर्थः । एतद् उक्तं भवति: यथा छलानुसारेण निर्णीतो ऽपि विंशतिवार्षिकभोगस्य पुनर् भूतानुसारेण चालनम् इष्टं न तथा चिरन्तनस्येति । हारीतो ऽपि ।
	अन्यायेनापि यद् भुक्तं पित्रा भ्रात्राथ वापि च ।
	न तच् छक्यं पराहर्तुं तृतीयं समुपागतम् ॥
तृतीयम् अतिक्रम्य समुपागतम् इत्यर्थः । अत एव नारदः ।
	अन्यायेनापि यद् भुक्तं पित्रा पूर्वतरैस् त्रिभिः ।
	न तच् छक्यं पराहर्तुं क्रमात् त्रिपुरुषागतम् ॥
पित्रा सह पूर्वतरैस् त्रिभिर् यद् भुक्तं तद् अन्यायेनेति वक्तुम् अशक्तम्, किं पुनर् अपहर्तुम् इत्यर्थः । यत् पुनस् तेनोक्तम्,
	आगमेन विशुद्धेन भोगो याति प्रमाणताम् ।
	अविशुद्धागमो भोगः प्रामाण्यं नैव गच्छति ॥ 
इति, तद् अत्रिपुरुषागतभोगविषयम्, भोगमात्रविषयत्वे पूर्वोक्तानेकवचनविरोधात्,
	आगमो ऽभ्यधिको भोगाद् विना पूर्वक्रमागतात् ।
इति याज्ञवल्क्यवचनविरोधाच् च । यत् तु बृहस्पतिनोक्तम्,
	यस्य त्रिपुरुषा भुक्तिः सम्यग्लेख्यसमन्विता ।
	एवंविधा ब्रह्मदेया हर्तुं तस्य न शक्यते ॥
इति, तत् स्मार्तकालानतिक्रान्तत्रिपुरुषभोगविषयम् । यत् पुनर् नारदेनोक्तम्,
	अनागमं तु यो भुङ्क्ते बहून्यब्दशतान्यपि ।
	चोरदण्डेन तं पापं दण्डयेत् पृथिवीपतिः ॥
इति, तद् येन केनचित् प्रमाणेन निश्चितानागमभोगविषयम्, अनागमम् इति सिद्धवन्निर्देशात् (?) । निश्चितानागमाश्च भोगास् तेनैव दर्शिताः ।
	अन्वाहितं भृतन्यस्तं बलावष्टब्धयाचिते ।
	अप्रत्यक्षं च यद् भुक्तं षड् एतान्यागमं विना ॥
अन्वाहितम् अन्यस्म्यौ (?) दातुम् अर्पितम् । याचितं परकीयद्रव्यम् अलङ्काराद्यर्थम् आनीतम् । बलावष्टब्धं राजप्रसादादिबलेन भुक्तम् । एवंविधस्य चिरन्तनस्यापि भोगस्य न प्रामाण्यम् । तथा च स एव ।
	ग्रामक्षेत्रं गृहं चैव भुक्तं यस्य क्रमागतम् ।
	राजप्रसादाद् अन्यत्र न तद् भुक्तं परं नयेत् ॥
राजप्रसादाद् अन्यायभूताद् इति शेषः । तथा च संवर्तः ।
	या राज्ञा क्रोधलोभेन छलन्यायेन वा कृता ।
	प्रदत्तान्यस्य (?) तुष्टेन न सा सिद्धिम् अवाप्नुयात् ॥
या खल्व् अन्यस्य भूः क्रोधादिना राज्ञा परभोग्यतया कृता, तुष्ट्या वान्यस्मै दत्ता, सा चिरन्तनभोगेनापि न भोक्तुः सिध्यतीत्यर्थः । एवं शासनविरोधेन भुक्तस्याप्यसिद्धिर् द्रष्टव्या । तथा च बृहस्पतिः ।
	यस्य त्रिपुरुषा भुक्तिः पारम्पर्यक्रमागता ।
	न सा चालयितुं शक्या पूर्वकाच् छासनाद् ऋते ॥
यत् तु पितामनेनोक्तम्,
	स्वहस्तकाज् जानपदं तस्मात् तु नृपशासनम् ।
	ततस् त्रैपुरुषो भोगः प्रमाणतरम् इष्यते ॥ 
इति, तत् प्रवादपरम्परायातप्रसिद्धानिश्चितागमभोगविषयम्, अन्यथा पूर्वोक्तवचनविरोधात् । एवं पूर्वपुरुषप्रसाधितागमाया अपि भुक्तेः प्रमाणतरत्वम् अवगन्तव्यम् । तथा च बृहस्पतिः ।
	भुक्तिर् बलवती शास्त्रे ह्यविच्छिन्ना चिरन्तनी ।
	विच्छिन्नापि हि सा ज्ञेया यातु पूर्वं प्रसाधिता ॥
या चिरन्तनी पूर्वपुरुषप्रसाधितागमा सा विच्छिन्नापि बलवती ज्ञेयेत्यर्थः । व्यासो ऽपि ।
	आहर्त्रा याभियुक्तेन प्रमाणेन प्रसाधिता ।
	भूमिः सा तत्सुतात् प्राप्ता न हर्तव्या कदाचन ॥
तत्सुतात् न हर्तव्येत्यन्वयः । यदा त्व अभियुक्तेनाहर्त्रा न साधिता तदा तत्सुतेन चिरन्तनभोगारूढेनाप्याहर्तृवद् एव साध्या । तथा च ब्र्हस्पतिः ।
	उद्धरेल् लेख्यम् आहर्ता तत्पुत्रो भुक्तिम् एव तु ।
	अभियुक्तः प्रमीतश्चेत् तत्पुत्रस् तत् समुद्धरेत् ॥
पूर्वाभियोगेन भुक्तेर् अदार्ढ्यात् तदुद्धरणमात्रेणात्रागमसिद्ध्यभावद् आगमम् अप्युद्धरेद् इत्यर्थः । लेख्यग्रहणं साक्षिणो ऽपि प्रदर्सनार्थम् । तस्याप्याहर्तृकर्तृकागमोद्धरणे प्रमाणत्वात् । नारदो ऽपि ।
	तथारूढविवादस्य प्रेतस्य व्यवहारिणः ।
	पुत्रेण सो ऽर्थः संसाध्यो न तद्भोगान् निवर्तते ॥
यथाहर्त्रा लिखितसाक्षिभ्याम् एवागमः संसाध्यो भवति तथेत्यर्थः । पुत्रग्रहणं धनग्राहिण उपलक्षणार्थम् । अत एव याज्ञवल्क्यः ।
	सो ऽभियुक्तः परेतः स्यात् तस्य रिक्थं तम् उद्धरेत् ।
	न तत्र कारणं भुक्तिर् आगमेन विनाकृता ॥
तम् आगमं चतुर्थादिर् अप्यवश्यं समुद्धरेत् । यस्मात् स्वतन्त्रा भुकिस् तत्राप्रमाणम्, अविगीतत्वाभावाद् इत्यर्थः । एवं च य (?) यद् उक्तं नारदेन,
	आदौ तु कारणं दानं मध्ये भुक्तिस् तु सागमा ।
	कारणं भुक्तिर् एवैकं संतता या चिरन्तनी ॥
इति, तद् आहर्तृनिर्णीताभियोगाभावविषयम् इति मन्तव्यम् । अक्षरार्थस् तु संग्रहकारेण दर्शितः ।
	कृतागमस्योक्तकाले भुक्ते स्यात् प्रभुर् आगमः ।
	तस्यैवात्मतृतीयस्य प्रभुर् भुक्त्ः स्फुटागमा ॥
	भुक्तिर् या सा चतुर्थस्य प्रमाणं संततागता ।
	परित्यक्तागमा भुक्तिः केवलैव प्रभुर् मता ॥ इति ।
कृतागमस्य आगमकर्तुः । उक्तकाले त्रिंशद्वर्षात्मक इत्यर्थः । प्रभुः प्रधानम् । स्फुटागमा प्रमाणपरिच्छिन्नागमा, या संततागता भुक्तिः चिरन्तनी चतुर्थादेः, प्रमाणं सा परित्य्क्तागमनिश्चया । प्रभुः स्वत्वनिर्णयक्षमेति द्वितीयश्लोकार्थः । यत् पुनर् व्यासेनोक्तम्,
	वर्षाणि विंशतिं भुक्ता स्वामिनाव्यहता सती ।
	भुक्त्ः सा पौरुषी भूमेर् द्विगुणा तु द्विपौरुषी ॥
	त्रैपौरुषी च त्रिगुणा न ततो ऽन्वेष्य आगमः ।
इति, तच् चतुर्थादिभुक्तेष्व् अष्ट्याब्दिक्याः प्रारम्भकालीनपुरुषाणां जीवताम् अभावे चिरन्तनकालीनभोगतुल्यतापत्तौ सत्यां द्रष्टव्यम्, अन्यथा
	स्मार्ते काले क्रिया भूमेः सागमा भुक्तिर् इष्यते ।
इत्यादिवचनविरोधापत्तेः । एवं च पञ्चाधिकशतवर्षपर्यन्तस्य स्मार्तकालत्वाभिधानं प्रायिकाभिप्रायेणेति मन्तव्यम् ।


इति स्मृतिचन्द्रिकायां भुक्तिनिरूपणम्

अथ साक्षिलक्षणानि 

तत्र मनुः ।
	यादृशा धनिभिः कर्या व्यवहारेषु साक्षिणः ।
	तादृशांत् संप्रवक्ष्यामि यथा वाच्यम् ऋतं च तैः ॥
साक्षिणां लक्षणानि अनुयोजनविधिं च वक्ष्यामीत्यर्थः । तत्रादौ लक्षणानि दर्शयति ।
	गृहिणः पुत्रिणो मौलाः क्षत्रविट्छूद्रयोनयः ।
	अर्थजाः साक्ष्यम् अर्हन्ति न ये केचिद् अनापदि ॥
मौलाः प्रतिष्ठिताः । अर्थज्ञाः साद्यम् अर्थं विदितवन्तः,
	समक्षदर्शनात् साक्ष्यं श्रवणाच् चैव सिध्यति ।
इति तेनैवोक्तत्वात् । गृहिण इत्यादिषु पुल्लिङ्गनिर्देशो विवक्षितः, उपादेयगतत्वात् । अत एव नारदः ।
	कुलीना ऋजवः शुद्धाः जन्मतः कर्मतो ऽर्थतः ।
	साक्षिणः सुचयो ऽनिन्द्याः पुरुषाः स्युः सुवृद्धयः ॥
एवंविधाः पुरुषाः ऋणादिषु साक्षिणः स्युर् इत्यर्थः । तथा च व्यासः ।
	धर्मज्ञाः पुत्रिणो मौलाः कुलीनाः सत्यवादिनः ।
	श्रौतस्मार्तक्रियायुक्ता विगतद्वेषमत्सराः ॥
	श्रोत्रिया नपराधीणाः (?) सूरयश्चाप्रवासिनः ।
	युगानः साक्षिणः कार्या ऋणादिषु विजानता ॥ इति ।
श्रोत्रियाः श्रुतिपाठकाः । एवम् उक्तविधा न जातु कूटतां प्रतिपद्यन्त इत्यह स एव ।
	ज्ञात्वा कार्यं देसकालकुसलाः कूटकारकाः ।
	कुर्वन्ति सदृशं लेख्यं नैते स्युः साक्षिणो यथा ॥
कात्यायनो ऽपि ।
	प्रख्यातकुलशीलाश्च लोभमोहविवर्जिताः ।
	आप्ताः शुद्धा विशिष्टा ये तेषां साक्ष्यम् असंशयम् ॥
तेषाम् इति बहुवचनं द्व्येकसंख्यासाक्षिवाक्यम् एवं न निश्चायकम् इति प्रतिपादनार्थम् । अत एव मनुः ।
	त्र्यवरैः साक्षिभिर् भाव्यो नृपब्राह्मणसंनिधौ । इति ।
भाव्यः साधनीयः त्रयः अवरा निकृष्टा येषां ते त्र्यवराः, त्रित्वाद् ऊनसंख्या साक्षिष्व् अप्रशतेत्यर्थः । यत् तूक्तं बृहस्पतिना, 
	नव सप्त पञ्च वा स्युः चत्वारस् त्रय एव वा ।
	उभौ वा श्रोत्रियौ ख्यातौ नैकं पृच्छेत् कदाचन ॥
इति, तत्रोभाव् इति लिखितगूढसाक्षिविषयम् । यतो ऽनन्तरम् आह स एव ।
	लिखितौ द्वौ तथा गूढौ त्रिचतुःपञ्च लेखिताः ।
	यदृच्छास्मारिताः कुल्यास् तथा चोत्तरसाक्षिणः ॥ इति ।
लिखितादीनां भेद उपरिष्टाद् वक्ष्यते । यत् पुनस् तेनोक्तम्,
	दूतको घटिकाग्राही कार्यमध्यगतस् तथा ।
	एक एव प्रमाणं स्यान् नृपो ऽध्यक्षस् तथैव च ॥
इति — घटिकाग्राही गनकः । अध्यक्षः प्राड्विवाकः — यद् अपि व्यासेन,
	शुभक्रियश्च धर्मज्ञः साक्षी यत्रानुभूतवान् ।
	प्रमाणम् एको ऽपि भवेत् साहसेषु विशेषतः ॥
इति, यद् अपि कात्यायनेन, 
	अभ्यन्तरस् तु निक्षेपे साक्ष्यम् एको ऽपि वाच्यते ।
	अर्थिना प्रहितः साक्षी भवत्येको पि दूतकः ॥
	संस्तुतं येन संन्यस्तं तत् तेनैव विभावयेत् ।
	एक एव प्रमाणं स विवादे तत्र कीर्तितः ॥
इति, तद् एतत् सर्वम् उभयानुमतसाक्षिविषयम् । बहुत्ववद् उभयसंमतत्वस्याप्यनाप्तत्वशङ्काव्युदासकत्वात् । अत एव नारदः ।
	अथ वानुमतो यस्य द्वयोर् विवदमानयोः ।
	स साक्ष्येको ऽपि साक्षित्वे प्रष्टव्यः स्यात् तु संसदि ॥ इति ।
एवं च त्र्यवरा इति संख्यानियमो लिखितगूढोभयानुमतव्यतिरिक्तसाक्षिविxअय एवेत्यनुसंधेयम् । उभयानुमतसाक्षिविषये लिखितगूढसाक्षिविषये च न्यूनसंख्यापक्षस्यापि विहितत्वात् । अत एव संग्रहकारः ।
	कर्तव्याः सर्वकार्येषु त्रिभ्य आरभ्य साक्षिणः ।
	द्व्येकयोः प्रतिषेधः स्याद् एको ऽप्युभयसंमतः ॥ इति ।
साक्षिणो लिखितगूढव्यतिरिक्ताः । त्रिभ्य आरभ्य कर्तव्या इत्यर्थः । साक्षिण इत्यनुवृत्तौ नारदः ।
	ब्राह्मणः क्षत्रियो वैशः शूद्रा ये चाप्यनिन्दिताः ।
	प्रतिवर्णं भवेयुस् ते सर्वे सर्वेषु वा पुनः ॥
सति संभवे व्यवहर्तुः सवर्णाः साक्षिणः इत्यर्थः । एवं वर्णेतरजाताव् अपि व्यवहर्तृसजातीया भवेयुः,
	यथाजाति यथावर्णं सर्वे सर्वेषु वा स्मृताः ।
इति याज्ञवल्क्यस्मरणात् । जातिग्रहणं श्रेण्यादेर् अप्युपलक्षणार्थम् । अत एव नारदः ।
	श्रेणिषु श्रेणिपुरुषाः स्वेषु वर्गेषु वर्गिणः ।
	बहिर्वासिषु बाह्याः स्युः स्त्रियः स्त्रीषु च साक्षिणः ॥ इति ।
अत्रापवादम् आह स एव ।
	श्रेण्यदिषु तु वर्गेषु कश्चिद् चेद् द्वेष्यताम् इयात् ।
	तस्य तेभ्यो न साक्ष्यं स्यात् द्वेष्टारः सर्व एव ते ॥
श्रेण्यादिषु ये यस्य द्वेषं कुर्वन्ति ते तस्य न साक्षिण इत्यर्थः । श्रेण्यादिग्रहणं वर्णादिप्रदर्शनार्थम्, द्वेषग्रहणं चायथार्थकथनकारणवताम् उपलक्षणार्थम् । अत एव मनुः ।
	आप्ताः सर्वेषु वर्णेषु कार्याः कार्येषु साक्षिणः ।
	सर्वधर्मविदो ऽलुब्धाः विपरीतांस् तु वर्जयेत् ॥
आप्ताः विप्रलम्भकव्यतिरिकाः । विपरीतान् अयथार्थवादकारणोपेतान्यर्जयेद् इत्यर्थः । तान् एवाह स एव ।
	नार्थसंबन्धिनो नाप्ता न सहाया न वैरिणः ।
	न दृष्टदोषाः कर्तव्या न व्याध्यार्ता न दूषिताः ॥
	न साक्षी नृपतिः कार्यो न कारुककुशीलवौ ।
	न श्रोत्रियो न लिङ्गस्थो न सङ्घेभ्यो विनिर्गतः ॥
	नाध्यधीनो न वक्तव्यो न दस्युर् न विकर्मकृत् ।
	न वृद्धो न शुशुर् नैको नान्यो न विअकलेन्द्रियः ॥
	नार्तो न मत्तो नोन्मत्तो न क्षुत्तृष्णोपपीडितः ।
	न श्रमार्तो न कामार्तो न क्रुद्धो नापि तस्करः ॥ इति ।
अर्थसंबन्धिनः विप्रतिपद्यमानार्थस्य संबन्धिनः । आप्तास् तु कात्यायनेन दर्शिताः ।
	तद्वृत्तिजीविनो ये च तत्सेवाहितकारिणः ।
	तद्बन्धुसुहृदो भृत्या आप्तास् ते तु न साक्षिणः ॥ इति ।
सहायाः प्रतिभूप्रभृतयः । वैरिणः विप्रतिपन्नयोर् अन्यतरस्य दृष्टदोषाः कूटसाक्षित्वेनान्यत्र ज्ञाताः । दूषिताः सहापातकादिदोषेण । नृपतिः बहुव्यापारव्यकुलत्वात् प्रतिषिध्यते । कारुकः शिल्पोपजीवी हेमकारादिः । कुशीलव रङ्गावतारी, तयोर् अर्थप्रवणत्वात् प्रतिषेधः । श्र्ōत्रियो ऽत्र कर्मानुष्ठाननिष्ठो विवक्षितः, न पुनः श्रुतिपाठकः, तस्य साक्षित्वेनोक्तत्वात् । लिङ्गस्थो ब्रह्मचारी यतिश्च । सङ्घेभ्यो विनिर्गतः वानप्रस्थादिः । एतेषु श्रोत्रियादिष्व् अयथार्थवादहेत्वभावे ऽपि वचनबलेनैव प्रतिषेधो ऽध्यवसेयः । आध्यधीनो मानसव्याधिविह्वलः । वक्तव्यः कुष्टादीना कुत्सितदेहः । दस्युः क्रूरचेष्टः । विकर्मकृत् शास्त्रविरुद्धकर्मकृत् । वृद्धः जरावशेन स्खलितबुद्धिः । शिशुः अपूर्णषोडशवर्षः । एको विवदमानाभ्याम् अननुमतः । अन्त्यः चण्डालादिः । विकलेन्द्रियो बधिरादिः । आर्तादयो व्यक्ताः । तेषां भेदः पूर्वम् उक्तो ऽत्राप्यनुसंधेयः । नारदो ऽपि वर्जनीयान् आह ।
	दासनैकृतिकाश्राद्धवृद्धस्त्रीबालचाक्रिकाः ।
	मत्तोन्मत्तप्रमत्तार्तकितवग्रामयाजकाः ॥
	महापथिकसामुद्रवणिक्प्रव्रजितातुराः ।
	युग्मैकश्रोत्रियआचारहीनक्लीबकुशीलवाः ॥
	नास्तिकव्रात्यदाराग्नित्यागिनो ऽयाज्ययाजकाः ।
	एकस्थालिसहायारिचरज्ञातिसनाभयः ॥
	प्राग्दृष्टदोषशैलूषविषजीव्याहितुण्डिकाः ।
	गरदाग्निदकीनाशशूद्रापत्युपपातकाः ॥
	क्लान्तसाहसिकाशान्तनिर्धूतान्तावसायिनः ।
	भिन्नवृत्तासमावृत्तजडतैलिकपौषिकाः ॥
	भूताविष्टनृपद्विष्टवर्षनक्षत्रसूचकाः ।
	अघशंस्यात्मविक्रेतृहीनाङ्गभगवृत्तयः ॥
	कुनखी स्यावदन् श्वित्री मित्रध्रुक्शठशौण्डिकाः ।
	ऐन्द्रजालिकलुब्धोग्रश्रेणीगणविरोधिनः ॥
	वधकृच्चित्रकृन्मूर्खः पतितः कूटकारकः ।
	कुहकः प्रत्यवसितः तस्करो राजपूरुषः ॥
	मनुष्यविषमांसास्थिमधुक्षीराम्बुसर्पिषाम् ।
	विक्रेता ब्राह्मणस् चैव द्विजो वार्धुषिकस् च यः ॥
	च्युतः स्वधर्मात् कुलिकः सूचको हीनसेवकः ।
	पित्रा विवदमानश्च भेदकृच् चेत्यसाक्षिणः ॥ इति ।
नैक्र्तिकः पररन्ध्रान्वेषणशीलः । चाक्रिको वैतालिकः । सामुद्रवणिक् वहित्रयायी (?) । युग्मौ द्वित्वविशिष्टौ । एकस्थालीत्यस्य द्वेधा विग्रहः, एकपाकसधनस्थाली यस्य पुरुषस्य, विप्रतिपन्नयोर् अन्यतरेण पुरुषेण सह यस्य वा एकं भोजनस्हालम् स एकस्थ्ताली एकपाकः सहभोजनो वेति यवत् । अरिषु चरतीत्यरिचरः शत्रुसंबन्धीति यावत् । सनाभयस् तु कात्यायनेन दर्शिताः ।
	मातृष्वसृसुताश्चैव सोदयीसुतमातुलाः ।
	एते सनाभयस् तूक्ताः साक्ष्यं तेषु न योजयेत् ॥ इति ।
शैलूषो नटः । विषजीवी विषस्य संग्रहणरक्षणादिव्यापारे नियुक्तः । आहितुण्डिकः सर्पग्राही । गरदो विषदः । अग्निदो गृहदाहकः । कीनाशः कृपणः । क्लान्तः खिन्नः । निर्धूतो बहिष्कृतः । अन्तावसायी प्रतिलोमजः । भिन्नवृत्तो दुराचारः । असमावृत्तो नैष्ठिकब्रह्मचारी । जडो मन्दबुद्धिः । तैलिकः तिलघाती, महायन्त्रिक इति यावत् । पौपिकः अपूपादिविक्रयी । वर्षसूचको वृष्टिसूचकः, नैमित्तिक इति यावत् । नक्षत्रसूचको ज्यौतिषवृत्तिः । अघसंसी परदोषप्रकाशकः । भगवृत्तिः स्ववृत्तये भार्यावेश्यात्वकारी । शौण्डिको मद्यविक्रयी । मूर्खो देवतां गृहीत्वा याचकः । कुहको दाम्भिकः । प्रत्यवसितः प्रव्रज्यातो निवृत्तः । सूचकः परदोxअसूचनर्थं राज्ञा नियुक्तः । भेदकृत् पिशुनः । अन्ये प्रसिद्धाः । कात्यायनो ऽपि कतिपयान् असाक्षिजनान् आह ।
	कुल्याः संबन्धिनश्चैव विवाह्यो भगिनीपतिः ।
	पिता बन्धुः पितृव्यश्च श्वसुरो गुरवस् तथा ॥
	नगरग्रामदेशेषु नियुक्ता ये पदेषु च ।
	वल्लभाश्च न पृच्छेयुर् भक्तास् ते राजपूरुषाः ॥ इति ।
ये कुल्यादयो राजपुरुषान्ताः कीर्तिताः ते साक्xयं कर्तुं न पृच्छेयुः न साक्षिणः स्युर् इत्यर्थः ।
	नन्व् अयम् असाक्षिकथनप्रपञ्चो व्यर्थः । लक्षणोक्त्यैवार्थाद् विलक्षणानाम् असाक्षित्वसिद्धेः, सत्यम् एवं तथापि यत्र सर्वधा विहितसाक्षिणाम् अलाभः तत्र मनुष्यमात्रस्य साक्षित्वम् "न ये केचिद् अनापदि" इति मनुवचनतो ऽर्थात् प्राप्तम्, तत्र केषांचित् प्रतिषेधार्थम् "नार्थसंबन्धिनो नाप्ताः" इत्यादिवचनरचना कृतेत्यर्थवान् एवायं प्रपञ्चः । एवं च लक्षणान्वितसाक्xइनाम् अलाभे प्रतिषेधराहित्यमात्रशालिनां साक्षित्वं विहितम् इत्यनुसंधेयम् । अत एव तेषाम् अपि प्रशंसा व्यासेन कृता ।
	दिव्यम् ओषधिभिर् मन्त्रैः प्रायेण व्यभिचार्यते ।
	न खल्व् अदोषदुष्टानां व्यभिचारो ऽस्ति साक्षिणाम् ॥ इति ।
यत् पुनर् मनुनोक्तम् ।
	अनुभावी तु यः काश्चित् कुर्यात् साक्ष्यं विवादिनाम् ।
	अन्तर्वेश्मन्यरण्ये वा सरीरस्यापि वात्यये ॥
	स्त्रियाप्यसंभवे कार्यं बालेन स्थविरेण वा ।
	शिष्येण बन्धुना वापि दासेन भृतकेन वा ॥ इति ।
अनुभावी कार्याभिज्ञः । यद् अपि नारदेन,
	असक्षिणो ये निर्दिष्टाः दासनैकृतिकादयः ।
	कार्यगौरवम् आसाद्य भवेयुस् ते ऽपि साक्षिणः ॥
इति — कार्यगौरवं कार्यस्य प्रशस्तज्ञातुः राहित्यम् — तद् एतद् सर्वं साहसाद्य्स्थिरकर्मविषयं तत्र प्रशस्तानां दुर्बलत्वात् । अत एव संग्रहकारः ।
	उत्कृष्टमध्यमाभावे निषिद्धा अपि साक्षिणः ।
	साहसादिषु मन्तव्याः कालकार्यानिबन्धनाः ॥ इति ।
अत्र विशेषम् आहोशना ।
	दासो ऽन्धो बधिरः कुष्ठी स्त्रीबालस्थविरादयः ।
	एते ऽप्यनभिसंबन्धाः साहसे साक्षिणो मताः ॥
अनभिसंबन्धाः मित्रारिभावरहिताः । साहसे साहसादिष्व् इत्यर्थः । अभिसंबन्धाश्चेत् साहसादिष्व् अपि ते वर्जनीया एव । अत एव नारदः ।
	तेषाम् अपि न बालः स्यान् नैको न स्त्री न कूटकृत् ।
	न बान्धवो न चारातिर् ब्रूयुस् ते साक्ष्यम् अन्यथा ॥
तेषां दासनेइकृतिकादीनां मध्ये ऽपि व्यक्तानृतहेतुशालिनो बालादयो वर्ज्या इत्यर्थः । व्यक्तानृतहेतवो ऽपि तेषु तेन दर्शिताः ।
	बालो ऽज्ञानाद् असत्यात् स्त्री पापाभ्यासाच् च कूटकृत् ।
	विब्रूयाद् बान्धवः स्नेहाद् वैरनिर्यातनाद् अरिः ॥
असत्यात् असत्यशीलत्वाद् इत्यर्थः । अनेनाज्ञत्वासत्यशीलत्वाद्यधर्मनिष्ठत्वात्यन्तोत्कटरागद्वेषशालित्वादीन्येव व्यकानृतहेतवो न पुनर् बालत्वाद् अयः इति दर्सितम् । एवम् एकस्मिन्न् अपि नैकत्वं व्यक्तानृतहेतुः अपि तु लुब्धत्वम् इत्याह मनुः "एको लुभस् त्व् असाक्षी स्यत्" इति । एवं चाज्ञात्वासत्यशीलत्वादिदोषाणां सद्भावे दासादयो ऽपि हेयाः, तदभावे तु बालादयो ऽप्युपादेयाः इति साहसादिविषये ऽनुसन्धेयम् । यत् पुनर् मनुनोक्तम्,
	साहसेषु तु सर्वेषु स्तेयसंग्रहणेषु च ।
	वाग्दण्डयोस् च पारुष्ये न परीक्षेते साक्षिणः ॥ 
इति, यद् अपि कात्यायनेन,
	व्याघातेषु नृपाज्ञायाः संग्रहे साहसेषु च ।
	स्तेयपारुष्ययोश्चैव न परीक्षेत साक्षिणः ॥
इति, तद् गृहस्थत्वादिगुणगणविषयपरीक्षाया निषेधकं न पुनर् अज्ञत्वादिदोषविषयपरीक्षाया अपि, पूर्वोक्तवचनविरोधात् । यत् पुनः कात्यायनेनोक्तम्,
	ऋणादिषु परीक्षेत साक्षिणः स्थिरकर्मसु ।
	साहसात्ययिकं चैव परीक्षा कुत्रचित् स्मृता ॥
इति, यद्यत्र साहसादौ पराजये वधादिगुरुतरदण्डप्राप्तिसंभावना, तत्र परीक्षाविधानार्थम् ऋणादिसाहचर्याद् अज्ञत्वादिदोषपरीक्षायाः सार्वत्रिकत्वेन कुत्रचिद् विधानासंबवाच् च । यत् तु याज्ञवल्क्येनोक्तम्,
	सर्वः साक्षी संग्रहणे चौर्यपारुष्यसाहसे ।
इति, तद् अपि गुणपरीक्षामात्रनिवृत्त्यर्थम् इत्यवगन्तव्यम् ।


इति स्मृतिचन्द्रिकायां साक्षिलक्षणानि 

अथ साक्षिभेदाः 


तत्र कात्यायनः ।
	लेख्यारूढश्चोत्तरश्च साक्षी मार्गद्वयान्वितः ॥ इति ।
प्रजापतिर् आह ।
	साक्षी द्विभेदो विज्ञेयः कृत एको ऽपरो ऽकृतः ।
	लेख्यारूढः कृतो ज्ञेय उत्तरो ऽकृत उच्यते ॥
लेख्यारूढो लिखितादिर् इत्यार्थः । तथा च नारदः ।
	लिखितः स्मारितश्चैव यदृच्छाभिज्ञ एव च ।
	गूढश्चोत्तरसाक्षी च साक्षी पञ्चविधः स्मृतः ॥
तथा अकृतसाक्षिभेदोऽपि तेनैव दर्शितः ।
	अकृतः षड्विधः साक्षी सूरिभिः परिकीर्तितः ।
	ग्रामश्च प्राड्विवाकस् च राजा च व्यवहारिणाम् ॥
	कर्येष्व् अभ्यन्तरो यः स्याद् अर्थिना प्रहितश्च यः ।
	कुल्याः कुलविवादेषु भवेयुस् ते ऽपि साक्xइणः ॥ इति ।
तत्र तावत् कृतानां लक्षणम् आह बृहस्पतिः ।
	जातिनामादि लिखितं येन स्वं पित्र्यम् एव च ।
	निवासश्च स विज्ञेयः साक्षी लिखितसंज्ञिकः ॥
	आहूय यः कृतः साक्षी ऋणन्यासक्रियादिके ।
	स्मार्यते च मुहुर् यश्च स्मारितः स उदाहृतः ॥
	क्रियमाणे तु कर्तव्ये यः कश्चित् स्वयम् आगतः ।
	अत्र साक्षी त्वव् अस्माकम् उक्तो यादृच्छिकस् तु सः ॥
	कुड्यव्यवहितो यस् तु श्राव्यते ऋणिभाषितम् ।
	विनिष्कृते तथाभूत (?) गूढसाक्षी स उच्यते ॥
	यत्र साक्षी दिसं गच्छन् मुमूर्षुर् वा यथाश्रुतम् ।
	अन्यं संश्रावयेत् तं तु विद्याद् उत्तरसाक्षिणम् ॥ इति ।
लिखिते तु विशेषम् आह हारीतः ।
	सुदीर्घेणापि कालेन लिखितः सिद्धिम् आप्नुयात् ।
	आत्मनैव लिखेज् जानन्न् अज्ञस् त्व् अन्येन लेखयेत् ॥
यत् पुनस् तेनैवोक्तम्,
	आष्टमाद् वत्सरात् सिद्धिः स्मारितस्येह साक्षिणः ।
	आपञ्चमात् तथा सिद्धिर् यदृच्छोपगतस्य च ॥
	आतृतीयात् तथा वर्षात् सिद्धिर् गूढस्य साक्षिणः ।
	आ वत्सरात् तु सिद्धिं च वदन्त्युत्तरसाक्षिणः ॥ 
इति, तत् पूर्वपक्षत्वेनाभिहितम् इत्यवगन्तव्यम् । यतो ऽनन्तरम् आह स एव ।
	अथ वा कालनियमो न दृष्टः साक्षिणं प्रति ।
	स्मृत्यपेक्षं हि साक्षित्वम् आहुः शास्त्रविदो जनाः ॥
	यस्य नोपहता बुद्धिः स्मृतिः श्रोतुश्च साक्षिणः ।
	सुदीर्घेणापि कालेन स साक्षी साक्ष्यम् अर्हति ॥ इति ।
बृहस्पतिनाप्यकृतसाक्षिणो निरूपिताः ।
	घातितं मुषितं यत्र सीमायाश्च समन्ततः ।
	अकृतो ऽपि भवेत् साक्षी ग्रामस् तत्र न संशयः ॥
	निर्णीते व्यवहारे तु पुनर् न्यायो यदा भवेत् ।
	अध्यक्षः सभ्यसहितः साक्षी स्यात् तत्र नान्यथा ॥
	अर्थिप्रत्यर्थिनोर् वाक्यं यच् छ्रुतं भूभृता स्वयम् ।
	स एव तत्र साक्षी स्याद् विसंवादे द्वयोर् अपि ॥
	उभाभ्यां यत्र विस्वस्तं कार्यं चापि निवेदितम् ।
	गूढधारी स विज्ञेयः कार्यमध्यगतस् तथा ॥
	अर्थिप्रत्यर्थिवचनं शृणुयात् प्रेषितस् तु यः ।
	उभयोः संमतः साधुर् दूतकः स उदाहृतः ॥
	विभागादाव् अपि ऋणे ज्ञातिर् यत्रोपयुज्यते ।
	द्वयोः समानो धर्मज्ञः कुल्यः स परिकीर्तितः ॥ इति ।
यत् पुनस् तेनोक्तम्,
	लिखितो लेखितो गूढः स्मारितः कुल्यदूतकौ ।
	यादृच्छिकश्चोत्तरश्च कार्यमध्यगतो ऽपरः ।
	नृपो ऽध्यक्षस् तथा ग्रामः साक्षी द्वादसधा स्मृतः ॥ 
इति, तल् लिखितस्यावान्तरभेदं स्वनामादिलिपिकर्तृत्वकारयितृत्वरूपम् आश्रित्योक्तम् ।
	एकादशविधः साक्षी शास्त्रे दृष्टो मनीषिभिः ।
इति नारदेनानादृत्योक्तम् ॥


इति स्मृतिअन्द्रिकायां साक्षिभेदाः 

अथासाक्षिभेदाः 

तत्र नारदः ।
	असाक्ष्यपि हि निर्दिष्टः शास्त्रे पञ्चविधो बुधैः ।
	वचनाद् दोषतो भेदात् स्वयम् उक्तिर् मृतान्तरः ॥
असाक्षित्वहेतूनां पञ्चविधत्वात् तद्वशेनासाक्ष्य् (?) अपि पञ्चविधो बुधैर् निर्दिष्ट इत्यर्थः । अत एव संग्रहकारः ।
	दृष्टत्वात् प्रतिषिद्धत्वाद् अकृतत्वद् अनिस्चयात् ।
	एकाङ्गविकलत्वाच् च स्याद् असाद्ष्यपि पञ्चधा ॥
	स्तेनादिः श्रोत्रियादिश्च स्वंभूर् भिन्नगीर् मिथः ।
	मुमूर्षुश्राविताद् अन्यः पञ्चमः स्यात् मृतान्तरः ॥ इति ।
दुष्टत्वाद् असाक्षी स्तेनादिः प्रतिषिद्धत्वाच् छ्रोत्रियादिः । अकृतत्वात् स्वयंभूः, अनिश्चयात् मथोभिन्नगीह् (?), एकाङ्गविकलत्वात् मृतान्तर इत्यर्थः । नारदो ऽपि ।
	स्तेनाह् साहसिकाश्चड्णाः (?) कितवा वधकास् तथा ।
	असाक्षिणस् ते दुष्टत्वात् तेषु सत्यं न विद्यते ॥
	श्रोत्रियास् तापसा वृद्धा ये च प्रव्रजितादयः ।
	असक्षिणस् ते वचनान् नात्र हेतुर् उदाहृतः ॥
	स्वयमुक्तिर् अनिर्दिष्टः स्वयम् एवैत्य यो वदेत् ।
	सूचीत्युक्तः स शास्त्रेषु न स साक्षीत्वम् अर्हति ॥
	राज्ञा परिगृहीतेषु साक्षिष्व् एकार्थनिश्चये ।
	वचनं यत्र भिद्येत ते स्युर् भेदाद् असाक्षिणः ॥
	यो ऽर्थः श्रावयितव्यः स्यात् तस्मिन्न् असति चार्थिनि ।
	क्व तद् वदतु साक्षित्वम् इत्यसाक्षी मृतान्तरः ॥ इति ।
सूची सूचकः । यो ऽर्थ इत्यस्यायम् अर्थः: अस्मिन्न् अर्थे मयासौ साक्षी कृत इति यो ऽर्थो ऽर्थिना स्वस्यास्थिरत्वं मन्वानेन श्रवयितव्यः पुत्रादेर् ज्ञापयितव्यः, तस्मिन्न् अर्थे असत्यज्ञापिते ऽर्थिनि चासिति मृते, तत्साक्षित्वम् अर्थिना कृतं साक्षित्वम् अर्थिपुत्रादिः (?) क्व कस्मिन्न् अर्थे कस्य पुरुषस्य प्रमाणोक्तिकाले वदत्व् इत्यनवधृतेर् असाक्षी मृतान्तर इति । अर्थिग्रहणं प्रत्यर्थिनो ऽप्युपलक्षणार्थम् । अत एव व्यासः ।
	अर्थी यत्र न विद्येत तत्र साक्षी मृतान्तरः ।
	प्रत्यर्थी वा मृतो यत्र तत्राप्येवं प्रकल्पयेत् ॥
अर्थिनि प्रथ्यर्थिनि वा मृते तदीयः साक्षी मुमूर्षुश्रावितद् अन्यो मृतान्तर इत्यर्थः,
	मृतान्तरो ऽर्थिनि प्रेते मुमूर्षुश्राविताद् ऋते ।
इति नारदस्मरणात् । मुमूर्षुग्रहणं स्वस्थस्याप्युपलक्षणार्थम् । अत एव स्मृत्यन्तरम् ।
	श्रावितो ऽनातुरेणापि यस् त्व् अर्थो धर्मसंहितः ।
	मृते ऽपि तत्र साक्षी स्यात् षट्सु त्व् अन्वाहितादिषु ॥
एवं च यद् उक्तं स्मृत्यर्तरं (ए?),
	न्यासान्वाहितविर्क्रीते हृते दत्ते ऽथ याचिते ।
	मुमूर्षुश्रावितर्णे च पृच्छेत् साक्ष्यं मृतान्तरम्
इति, तच् छ्रावितस्य साक्षित्वं मृते ऽपि श्राविते ऽर्थिनि नापैतीति ज्ञापनार्थम्, न पुनर् मृतान्तरस्यापि क्वचित् साक्षित्वविधानर्थम् इत्यवगन्तव्यम्, मृतान्तरस्य साक्षित्वासंभवात् । 
यथा श्रावितस्य साक्षित्वं नापगतं तथा साक्षिद्वैधे ऽप्युत्कृष्टकोटेः साक्षित्वम् अक्षतम् एव । तथा च याज्ञवल्क्यः ।
	द्वैधे बहूनां वचनं समेषु गुणिनां तथा ।
	गुणिद्वैधे तु वचनं ग्राह्यं ये गुणवत्तराः ॥
संग्रहकारस् त्व् अस्यार्थम् आह ।
	बहुत्वेन गुणानां वा तारतम्येन निश्चयः ।
	साक्षिविप्रतिपत्तौ स्यात् सर्वसाम्ये प्रमाणता ॥
अनिश्चयाद् असाक्षित्वं कोट्योः विशेषाग्रहण् एवेत्यर्थः । यत् तु कात्यायणेनोक्तम्,
	साक्षिणां लिखितानां तु निर्दिष्टानां च वादिना ।
	तेषाम् एको ऽन्यथावादी भेदात् सर्वे न साक्षिणः ॥ 
इति, तत्र सर्वशब्देनान्यथावादिसहितानाम् एव बहूनाम् असाक्षित्वम् उक्तं न पुनः केवलानाम् इत्यवगन्तव्यम्, अन्यथा "द्वैधे बहूनां वचनम्" इत्यादिवचनविरोधात् । तथा स्वयमुक्तित्वेनासाक्षित्वं मा भूद् इति येन केनचित् साक्षिनिर्देशो न कार्यम् इत्याह स एव ।
	अन्येन हि कृतः साक्षी नैवान्यस् तं विवादयेत् ।
	तदभावे नियुक्तो वा बान्धवो वा विवादयेत् ॥
अर्थी तदीयो वा साक्षिणं निर्दिशेन् नान्य इत्यर्थः । एवं चान्येन निर्दिष्टो ऽनिर्दिष्टवद् एवासाक्षीत्यवगन्तव्यम् । अत्र प्रसङ्गाद् अन्यद् अपि किंचिद् उक्तं नारदेन ।
	द्वयोर् विवदतोर् अर्थे द्वयोः सत्सु च साक्षिषु ।
	पूर्वपक्षो भवेद् यस्य भवेयुस् तस्य साक्षिणः ॥
	आधर्यं पूर्वपक्षस्य यस्मिन्न् अर्थवशाद् भवेत् ।
	विवादे साक्षिणस् तत्र प्रष्टव्याः प्रतिवादिनः ॥ इति ।
अत्रोदाहरणम्: यत्रैकं क्षेत्रं प्रतिग्रहेण प्राप्य भुक्त्वा त्यक्त्वा देशान्तरं सकुटुम्बो गतः, पुनर् अन्येन लब्धं भुक्तं च, सो ऽइ देशविभ्रमादिना देशान्तरं सकुटुम्बो गतः । पुनस् तौ द्वाव् अपि चिरन्तनकालापगमे स्ववृत्तिलोभेन स्वस्थानम् आगत्य क्षेत्रविवादे निर्णयार्थं धर्मस्थानं युगपद् आगतौ, ततैकः प्रतिजानीते: "जयतिचन्द्राख्येन राज्ञा स्वराज्यकाले मह्यं दत्तम् इत्यस्मदीयम् एवैतत् क्षेत्रम्" इति । इतरो ऽपि प्रजानीते: "हरिचन्द्राख्येन राज्ञा जयतिचन्दाख्यसुतेन राज्यार्थम् अभिषिक्तेन मह्यं दत्तम् अस्मदीयम् एवैतत् क्षेत्रम्" इति । अथ वा इतरस्यैवं प्रतिज्ञा: "सत्यं जयतिचन्द्रेणास्मै दत्तं किं त्व् एतस्य हस्ताद् धरिचन्द्रेण तत् क्षेत्रं क्रयेण गृहीत्वा मह्यं दत्तम् इत्यस्मदीयम् एव" इति । सन्ति च द्वयोर् अपि विवादिनोः साक्षिणः । तत्रेदम् उक्तम् "द्वयोर् विवदतोर् अर्थे" इति । अयम् अर्थः: यस्य विवदमानस्य पूर्वपक्षो भवेत् पूर्वकालिकस्य दानस्य स्वत्वहेतुतयोपन्यासेन पक्षो भवेत् तस्य साक्षिणः सभ्यैः प्रष्टव्या भवेयुर् नेतरस्य साक्षिणः, तेषाम् उत्तरकालदनसाक्षित्वेनासाक्षिप्रायत्वात् । यदा पुनर् इतरप्रतिज्ञातार्थवशेनैतस्य हस्तात् क्रीत्वा मह्यं दत्तम् इत्यदिना पूर्वदानोपन्यासपक्षस्याधर्यम् अकिंचित्करतं भवेत् तदा पश्चात् प्रतिजानानस्य साक्षिणः प्रष्टव्याः । न पूर्वं प्रतिजानानस्य, सिद्धसाध्यत्वेन वैयर्थ्यात् । किं त्व् असाक्षिवद् उपक्षणीयास् त इति ॥


इति स्मृतिचन्द्रिकायाम् असाक्षिभेदाः 

अथ साक्ष्युद्भावनम्

तत्र गौतमः: "विप्रतिपत्तौ साक्षिनिमित्ता सत्यव्यवस्था" इति । तेनोत्तरानन्तरम् अर्थिना साक्षिणः सन्ति चेन् निर्देष्टव्या इत्यभिप्रायः । ते च निर्दिष्टाः सदोषाश् (?) चेद् दूषयितव्याः । तथा च बृहस्पतिः ।
	सक्षिणो ऽर्थिसमुद्दिष्टान् सत्सु दोषेषु दूषयेत् ।
	अदुष्टान् दूषयन् वादी तत्समं दण्डम् अर्हति ॥
तसमो दुष्टसाक्षिदण्डसमः । यैर् द्वेष्यत्वादिहेतुभिर् असाक्षित्वम् उक्तं ते साक्षिदोषाः । ते यद्यर्थिनिर्दिष्टसक्षिषु निगूढाः सन्ति तदा प्रत्यर्थिना प्रख्यापनीया इत्यर्थः । यदि पुनः प्रकटाः सन्ति तदा सभ्यैर् एव वक्तव्याः । तथा च कात्यायनः ।
	प्रमाणस्य हि ये दोषा वक्तव्यास् ते विवादिना ।
	गूढास् तु प्रकटाः सभ्यैः काले शास्त्रप्रदर्शनात् ॥
	प्रमाणस्य हि ये दोषा वक्तव्यास् ते विवादिना ।
	गूढास् तु प्रकटाः सभ्यैः काले शास्त्रप्रदर्सनात् ॥
प्रमाणस्य प्रमाणतया निर्दिष्टस्य काले निर्णयकाले इत्यर्थः । तथा च बृहस्पतिः ।
	साक्षिभिर् गदितैः सभ्यैः प्रक्रान्ते निर्णये तु यः ।
	पुनर् विवादं कुरुते तस्य राजा विचारयेत् ॥
गदितैर् अर्थिनिर्दिष्टैः प्रकटदोषरहितैः साक्षिभिर् निर्णये प्रक्रान्त इत्यर्थः । प्रक्रान्तग्रहणं निर्णयाद् ऊर्ध्वं दूषणाभिधानकाल इति प्रतिपादनार्थम् । अत एव कात्यायनः ।
	लेख्यदोषास् तु ये केचित् साक्षिणां चैव ये स्मृताः ।
	वादकाले तु वक्तव्याः पश्चाद् उक्तान् न दूषयेत् ॥
उक्तात् पश्चाद् दूषयतो दण्डम् आह स एव ।
	नातथ्येन प्रमाणं तु दोषेणैव तु दूषयेत् ।
	मिथ्याभियोगे दण्डः स्यात् साध्यार्थाच् चापि हीयते ॥
दोषेणैव तु दूषयेत् न तु गुणाभावेन, तस्य वचनप्रामाण्यविघातकारित्वाभावाद् इत्यभिप्रायः । अत् एवापै गुणरहितस्यापि निषिद्धेतरस्य ऋणादौ साक्षित्वम् उक्तम् । अतो न गुणाभावोद्भावनमात्रेण ऋणादौ निर्दिष्टसाक्षिणाम् असाक्षित्वसिद्धिः, किं तु दासत्वादिनिषिद्धनिमित्तोद्भावनेनेत्यवगन्तव्यम् । साहसादौ न तेनापि (?) किं त्व् अज्ञत्वासत्यशीलत्वादिदोषोद्भावनेनैवेत्यनुसंधेयम् । अत एव व्यासेनापि दोषोद्भावनेनैवासाक्षित्वम् उक्तम् ।
	साक्षिदोषाः प्रयोक्तव्याः संसदि प्रतिवादिना ।
	पत्रे विलिख्य तान् सर्वान् वाच्याः प्रत्युत्तरं तु ते ॥
	प्रतिपत्तौ न साक्षित्वम् अर्हन्ति तु कदाचन ।
	अतो ऽन्यथा भावनीयाः क्रियया प्रतिवादिना ॥ इति ।
प्रतिपत्तिर् दोषाङ्गीकारः । क्रियया साक्षिव्यतिरिक्तयेति शेषः । तथा च स एव ।
	अन्यैस् तु साक्षिभिः साध्ये दूषणे पूर्वसाक्षिणाम् ।
	अनवस्था भवेद् दोषस् तेषाम् अप्यन्यसंभवात् ॥
एवं प्रतिवादिना दूषणप्रतिपादनं न प्रकटे दूषणे कार्यम्, वैयर्थ्यात् । किं तु सभ्यैर् एव तथाविधदूषणं ग्राह्यम् इत्याह स एव ।
	सभासदां प्रसिद्धं यल् लोक्कसिद्धम् अथापि वा ।
	साक्षिणां दूषणं ग्राह्यम् असाध्यं दोषवर्णनात् ॥
ग्राह्यं परीक्षकैर् इति शेषः । असाध्यं च प्रतिवादिना तत्र दूषणम्, प्रसिद्धदोषाद् वर्जनसिद्धेर् इत्यर्थः । यत्र पुनर् अप्रसिद्धं दूषणं कीर्तितं तत्र तद् असाधयतो दण्डम् आह स एव ।
	असाधयन् दमं दाप्यः प्रत्यर्थी साक्षिणः स्फुटम् ।
	भविताः साक्षिणो वर्ज्याः साक्षिधर्मनिराकृताः ॥
स्फुटं यथा भवति तथा साक्षिदोषम् असाधयन्न् इत्यर्थः । दोषत्वेन साधिताः साक्षिणो वर्ज्याः, न तु दण्ड्या इत्यभिप्रायः । वर्जितेषु साक्षिषु यद्यर्थी प्रमाणान्तरं प्रति निराकाङ्क्षस् तदासौ जितो दण्ड्य इत्याह स एव ।
	जितस्य विनयं दाप्यः शास्त्रदृष्टेन कर्मणा ।
	यदि वादी निराकाङ्क्षः साक्षिसभ्येष्व् अवस्थितः ॥
निराकाङ्क्षः प्रमाणान्तरं प्रतीति शेषः । यदा तु साकाङ्क्षः तदा मानुषाभावे दिव्येनापि जयावधरणं कार्यम् इत्यभिप्रायः । यदा तु निर्दोषिणः साक्षिणो भवेयुस् तदा तैर् एव जयावधारणं कार्यम् । तथा च बृहस्पतिः ।
	साक्षिणां दूषणे कायं पूर्वं साक्षिविशोधनम् ।
	शुद्धेषु साक्षिषु ततः पश्चात् कार्यं विशोधयेत् ॥
ततः शुद्धसाक्षिभ्य इत्यर्थः । अनेन पूर्वव्यवहारमध्य एव प्रमाणदोषविवादनिर्णयः कार्यः । न पुनर् व्यवहारान्तरनिर्णयवत् पूर्वव्यवहारसमाप्त्यनन्तरकाल इत्युक्तम् । न च व्यवहारमध्ये व्यवहारान्तरनिर्णयस्यानुचितत्वाद् अयुक्तम् इति वाच्यम् । प्रमाणदोषविवादनिर्णयस्य पूर्वव्यवहारशेषत्वेन तत्रैव कर्यत्वात्, पृथक्फलाभावेन व्यवहारान्तरत्वाभावाच् च । तथा च स एव ।
	लेख्यं वा साक्षिणो वापि विवादे यस्य दूषिताः ।
	तस्य कार्यं न सिध्येत् तु यावत् तन् न विशोधयेत् ॥
व्यासो ऽपि ।
	अन्तरप्रभवो वादः सर्वसाक्षिसमुद्भवः ।
	न याति निर्णयं यावत् तावत् पूर्वं विवर्जयेत् ॥
	प्रत्यर्थिनो ऽर्थिनो वापि साक्षिदूषणसाधने ।
	न तु साक्ष्यभियोगः स्याद् व्यवहारान्तरं तथा ॥ इति ।
अतः प्रमाणदोषविवादनिर्णयः पूर्वव्यवहारमध्य एव कर्तव्य इति स्थितम् ।


इति स्मृतिचन्द्रिकायां साक्ष्युद्भावनम्

अथ साक्षिपरीक्षा

तत्र कात्यायनः ।
	राजा क्रियां समाहूय यथान्यायं विचारयेत् ।
	लेख्याचारेण लिखितं साक्ष्याचरेण साक्षिणः ॥ इति ।
साक्ष्याचारेण साक्षिलक्षणजातेनेत्यर्थः । अत्र बृहस्पतिः ।
	प्रष्टव्याः साक्षिणो ये तु वर्ज्याश्चैव नराधमाः ।
	तान् अहं कथयिष्यामि सांप्रथं शास्त्रचोदितान् ॥
तत्र तावत् प्रष्टव्यान् आह ।
	श्रौतस्मार्तक्रियायुक्ताः लोभद्वेषविवर्जिताः ।
	कुलीनाः साक्षिणो ऽनिन्द्यास् तपोदानदयान्विताः ॥ इति ।
तथा वर्ज्यान् अप्याह ।
	मातुः पिता पितृव्यश्च भार्याया भ्रातृमातुलौ ।
	भ्राता सखा च जामाता सर्ववादेष्व् असाक्षिणः ॥
	परस्त्रीपानसक्ताश्च कितवाः पूर्वदूषिताः ।
	उन्मत्तार्ताः सहसिका नास्तिकाश्च न साक्षिणः ॥ इति ।
एतच् च साक्ष्यसाक्ष्यभिधानं मनुनारदादिभिर् उक्तानां साक्षिणाम् असाक्षिणां च पर्दर्सनार्थम् । अत एव शास्त्रचोदितान् इत्युक्तम् । तथा स्वरादितो ऽपि साक्षिणः परीक्ष्या इत्याह स एव ।
	उपस्थिताः परीक्ष्याः स्युः स्वरवर्णेङ्गितादिभिः ॥ इति ।
तत्र ये निर्विकारास् ते वस्तुतः साक्षिणो भवन्ति । ये पुनः सविकारास् ते कूटसाक्षिण इत्यवगन्तव्यः । अत एव मनुः ।
	बालवृद्धातुराणां तु साक्ष्येषु वदतां मृषा ।
	जानीयाद् अस्थिरां वाचम् उत्सिक्तमनसां तथा ॥
उत्सिक्तमनसाम् अधीराणाम् । विष्णुर् अपि: "स्वभावाद् विकृतौ मुखवर्णविनाशे चासंबन्धप्रलापे कूटसाक्षिणं विद्यात्" इति । नारदो ऽपि ।
	यस् त्व् आत्मदोषदुष्टत्वाद् अस्वस्थ इव लक्ष्यते ।
	स्थानात् स्थानान्तरं गच्छेद् एकैकं चानुधावति ॥
	कासत्यकस्माच् च भृशम् अभीक्ष्णं निश्वसत्यपि ।
	विलिखत्यवनीं पद्भ्यां बाहू वासश्च धूनयेत् ॥
	भिद्यते मुखवर्णो ऽस्य ललाटं स्विद्यते तथा ।
	शोषम् आगच्छतश्चौष्ठाव् ऊर्ध्वं तिर्यक् च वीक्षते ॥
	त्वरमाण इवात्यर्थम् अपृष्टो बहु भाषते ।
	कूटसाक्षी स विज्ञेयः तं पापं विनयेद् भृसम् ॥ इति ।
याज्ञवल्क्यो ऽपि ।
	देशाद् देशान्तरं याति सृक्वणी परिलेढि च ।
	ललाटं स्विद्यते यस्य मुखं वैवर्ण्यम् एति च ॥
	परिशुष्यत्स्खलद्वाक्यो विरुद्धं बहु भाषते ।
	वाक्चक्षुः पूजयति नो तथौष्ठौ निर्भुजत्यपि ॥
	स्वभावाद् विकृतिं गच्छेत् मनोवाक्कायकर्मभिः ।
	अभियोगे च साक्ष्ये च दुष्टः स परिकीर्तितः ॥ इति ।
एवं च दुष्टचिह्नविहीनाः साक्षिलक्षणलक्षिताश्च साक्षिणो यद्युपस्थितास् तदा तैर् निर्णेतव्यम् । अथ विपरीतास् तदा प्रमाणान्तरेणेत्यनुसंधेयम् ।


इति स्मृतिचन्द्रिकायां साक्षिपरीक्षा

अथ साक्ष्यनुयोजनविधिः 


तत्र मनुः ।
	सभान्तः साक्षिणः सर्वान् अर्थिप्रत्यर्थिसंनिधौ ।
	प्राड्विवाको ऽनुयुञ्जीत विधिनानेन सान्त्वयन् ॥
अनेन वक्ष्यमाणेन विधिना सर्वान् साक्षिणो ऽनुयुञ्जीत यथार्थकथनोन्मुखान् कुर्वीतेत्यर्थः । तम् एव विधिं दर्सयति ।
	यद् द्वयोर् अनयोर् वित्थ कर्ये ऽस्मिन् चेष्टितं मिथः ।
	तद् ब्रूत सर्वं सत्येन युष्माकं ह्यत्र साक्षिता ॥
	समक्षदर्शनात् साक्ष्यं श्रवणाच् चैव सिध्यति ।
	तत्र सत्यं ब्रुवन् साक्षी धर्मार्थाभ्यां न हीयते ॥
	सत्यं साक्ष्ये ब्रुवन् साक्षी लोकान् आप्नोति पुष्कलान् ।
	इह चानुत्तमाम् कीर्तिं वाग् एषा ब्रह्मपूजिता ॥
	ब्राह्मणो वा मनुष्याणाम् आदित्यस् तेजसाम् इव ।
	शिरो वा सर्वगात्राणां धर्माणां सत्यम् उत्तमम् ॥
	सत्येन पूजते साक्षी धर्मः सत्येन वर्धते ।
	तस्मात् सत्यं हि वक्तव्यं सर्ववर्णेषु साक्षिभिः ॥
	यस्य विद्वान् हि वदतः क्षेत्रज्ञो नातिशङ्कते ।
	तस्मान् न देवाः श्रेयांसं लोके ऽस्मिन् पुरुषं विदुः ॥ इति ।
ब्राह्मणो वा ब्राह्मण इवेत्यर्थः । एवं शिरो वेत्यत्रापि वाशब्द उपमानार्थो ऽवगन्तव्यः । यस्य साक्ष्यं वदतः साक्षिणः विद्वान् क्षेत्रज्ञो नतिशङ्कते, तस्मात् श्रेयांसम् अस्मिन् लोके देवा न विदुर् इत्यन्त्यश्लोकस्यार्थः । नारदो ऽपि ।
	सत्यम् एव परं दानं सत्यम् एव परं तपः ।
	सत्यम् एव परो धर्मो लोकानाम् इति नः श्रुतिः ॥
	सत्यं देवाः समासेन मनुष्यास् त्व् अनृतं स्मृतम् ।
	इहैव तस्य देवत्वं यस्य सत्ये स्थिता मतिः ॥
	नास्ति सत्यात् परो धर्मो नानृतात् पातकं परम् ।
	साक्षिधर्मे विशेषेण सत्यम् एव वदेद् अतः ॥ इति ।
व्यासो ऽपि ।
	साक्षिभावे नियुक्तानां देवता वियति स्थिताः ।
	पितरश्चावलम्बन्ते वितथाख्यानशङ्कया ॥
	सत्यवक्यैर् व्रजन्त्य् ऊर्ध्वम् अधो यान्त्यन्यथाकृते ।
	तस्मात् सत्यं प्रवक्तव्यं भवद्भिः सभ्यसंनिधौ ॥ इति ।
मनुर् अपि ।
	साक्ष्ये ऽनृतं वदन् पाशैर् बध्यते वारुणैर् नरः ।
	विवशः शतम् आजातीस् तस्मात् साक्षी वदेद् ऋतम् ॥
	आत्मैव ह्यात्मनः साक्षी गतिर् आत्मा तथात्मनः ।
	मावमंस्थास् त्वम् आत्मानं नृणां साक्षिणम् उत्तमम् ॥
	मन्यन्ते वै पापकृतो न कस्चित् पस्यतीति नः ।
	तांस् तु देवाः प्रपश्यन्ति यस्यैवान्तरपूरुषाः ॥
	द्यौर् भूमिर् आपो हृदयं चन्द्रार्काग्नियमानिलाः ।
	रात्रिः संध्या च धर्मश्च वृत्तज्ञाः सर्वदेहिनाम् ॥ इति ।
शतम् आजातीः सतम् यावज् जन्मानि । नारदो ऽपि । 
	कुबेरादित्यवरुणशक्रवैवस्वतादयः ।
	पश्यन्ति लोकपालाश्च नित्यं दिव्येन चक्षुषा ॥
तेन वञ्चनापि न सुकरेत्यभिप्रायः । उचथ्यो ऽपि । (?)
	यः साक्षी कौटसाक्ष्यं तु विवदेद् भुवि निर्भयः ।
	उभयोः सप्त गोत्राणाम् अस्हस्तान् नयति ध्रुवम् ॥
	सप्तजन्मकृतं पापं स्रीरे यत् तु तिष्ठति ।
	गृह्णाति तस्य सर्वस्वं यस् तु साक्ष्यं मृषा वदेत् ॥ इति ।
बृहस्पतिर् अपि ।
	कूटसभ्यः कूटसाक्षी ब्रह्महा च समाः स्मृताः ।
	भ्रूणहा वित्तहा चैषां नाधिकः समुदाहृतः ॥
मनुर् अपि ।
	साक्षी दृष्टश्रुताद् अन्यद् विब्रुवन्न् आर्यसंसदि ।
	अवङ् नरकम् अभ्येति प्रेत्य स्वर्गाच् च हीयते ॥
वसिष्ठो ऽपि ।
	अथ चेद् अनृतं ब्रूयात् सर्वतो ऽमेध्यभक्षणम् ।
	मृतो नरकम् आयाति तिर्यग् गच्छेत् त्व् अनन्तरम् ॥
अमेध्यभक्षणयुतं नरकं मृतो गच्छतीत्यर्थः । कात्यायनो ऽपि ।
	कालपाशावृतग्रीवं मुद्गराहतिविह्वलम् (?) ।
	क्रुद्धः कण्डकिनीं भूमिं तं नयेद् यमकिङ्करः ॥
	असिपत्रवनाघातशलल्यालिङ्गनातुराः ।
	पूयशोणितसंपूर्णां नदीं पास्यन्ति दारुणाम् ॥ इति ।
कालपाशावृतग्रीवं कृष्णायसपासबद्धग्रीवम् । नारदो ऽपि ।
	निरयेषु च ते शश्वज् जिह्वाम् उत्कृत्य दारुणाः ।
	असिभिः शातयिष्यन्ति बलिनो यमकिङ्कराः ॥
	शूले मत्यान् इवाक्षिप्य क्रोशन्तम् अपरायनम् ।
	अवाक्शिरसम् उत्क्षिप्य क्षेप्स्यन्त्यग्नौ ह्रदेषु च ॥
	लोहयन्त्रादिपीडाभिः क्षुत्पिपासासुविह्वलः (?) ।
	प्रक्षिप्यते तथा घोरे नरके संप्रतापने ॥ इति ।
उशनापि ।
	लोहगृध्रमुखोत्खातलोचनाद्रीकृताननाः ।
	पतिष्यन्त्यन्धतामिस्रे नरके पापमोहिताः॥
पितामहो ऽपि ।
	गृहान्ततप्तसंदंशजिह्वात्रोटनमूर्छितम् ।
	किङ्कराः पातयिष्यन्ति महारौरवरौरवे ॥
व्यासो ऽपि ।
	बध्यन्ते वारुणैः पाशैः साक्षिणो ऽनृतवादिनः ।
	षष्टिं वर्षसहस्राणि तिष्ठन्ति नरके ध्रुवम् ॥
	तेषां वर्वशते पूर्णे पाश एकः प्रमुच्यते ।
	काले ऽतीते मुक्तपाशः तिर्यग्योनिषु जायते ॥ इति ।
नारदो ऽपि ।
	अपि चेन् नरके कल्पं वसेयुः कूटसाक्षिणः ।
	परवित्तहरा ये च राजानश्चाप्यधार्मिकाः ॥
	अनुभूय च दुःखार्ताः चिरं नरकवेदनाम् ।
	इहायास्यन्त्यभव्यासु गृध्रकाकादियोनिषु ॥ इति ।
वसिष्ठो ऽपि ।
	सूकरो दशवर्षाणि शतवर्षाणि गर्दभः ।
	श्वा वै द्वादशवर्षाणि भासो वर्षाणि विंशतिः ॥
	क्रिमिकीटपतङ्गेषु चत्वारिंसत् तथैव च ।
	मृगस्तु दशवर्षाणि जायते मानवः स्मृतः ॥
	मानुष्यं तु यद् आप्नोति मूको ऽन्धश्च भवेत् तु सः ।
	दारिद्र्यं तु भवेत् तस्य पुनर् जन्मनि जन्मनि ॥ इति ।
व्यासो ऽपि ।
	मानवो जायते पश्चात् संपरित्यक्तबान्धवः ।
	पङ्ग्वन्धबधिरो मूकः कुष्ठी नग्नः पिपासितः ॥
	बुभुक्षितः शत्रुगृहे भिक्षते भार्यया सह ।
	ज्ञात्वा त्व् अनृततो दोषान् ज्ञात्वा सत्ये च सद्गुणान् ॥
	श्रेयस्करम् (?) इहामुत्र सत्यं साक्ष्ये वदेद् अतः । इति ।
एवं संबोधनम् एतैर् एव वचनैः कार्यम्, न पुरुषान्तररचितैः । यत आह नारदः ।
	पौराणैर् धर्मवचनैः सत्यमाहात्म्यकीर्तनैः ।
	अनृतस्यापवादैश्च भृशम् उत्त्रासयेद् अपि ॥ इति ।
आर्षैः सस्तुतिकसत्यवादविधिवचनैः साक्षिणां प्रोत्साहनम्, अनृतप्रतिषेधवचनैः दुरितापूर्वफलसहितैर् अत्यर्थं भीषणम् अपि कुर्याद् इत्यर्थः ।


इति स्मृतिचन्द्रिकायां साक्ष्यनुयोजनविधिः 

अथ साक्ष्यप्रश्नविधिः

तत्र मनुः ।
	देवब्राह्मणसांनिध्ये साक्ष्यं पृच्छेद् ऋतं द्विजान् ।
	उदङ्मुखान् प्राङ्मुखान् वा पूर्वाह्णे वै शुचिः शुचीन् ॥
द्विजान् इति साक्षिपुरुषोपलक्षणार्थम्, उपात्तविशेषणत्वात् । अत एव नारदः ।
	आहूय साक्षिणः पृच्छेन् नियम्य शपथैर् भृशम् ।
	समस्तान् विदिताचारान् विज्ञातार्थान् पृथक् पृथक् ॥
भयावहैः शपथैः सत्यनिष्ठान् कृत्वा प्रत्येकं पृच्छेद् इत्यर्थः । ते च शपथास् तेन दर्शिताः ।
	सत्येन शापयेद् विप्रं क्षत्रियं वाहनायुधैः ।
	गोबीजकाञ्चनैर् वैस्यं शूद्रं सर्वैस् तु पातकैः ॥
सत्यादीष्टविघातोपदर्शनेन विप्रादीन्, वक्ष्यमाणानिष्टापत्तिदर्शनेन शूद्रं शापयेद् इत्यर्थः । प्रश्ने तु विशेषो मनुना दर्शितः ।
	ब्रूहीति ब्राह्मणं पृच्छेत् सत्यं ब्रूहीति पार्थिवम् ॥ इति ।
एवं चान्यथा ब्रुवतः सत्यं ते नश्यति, अतो ऽवधार्य ब्रूहीति ब्राह्मणे । क्षत्रिये तु अन्यथावदतस् तव वाहनायुधानि विफलानि भविष्यन्ति, अतो ऽवधार्य सत्यं ब्रूहीति प्रश्नो ऽवगन्तव्यः । वैश्ये तु प्रश्ने विशेषास्मृतेः गोबीजकाञ्चनैर् वियोगः स्यात् यद्यन्यथा भ्रूया इत्येवं शपथेन नियम्य यथाकामं पृच्छेत् । शूद्रे तु प्रश्नवाक्यप्रकारो मनुना प्रपञ्चितः ।
	ब्रह्मघ्नो ये स्मृता लोकाः ये च स्त्रीबालघातिनः ।
	मित्रद्रुहः कृतघन्स्य ते ते स्युर् वदतो मृषा ॥
	जन्मप्रभृति यत् किंचित् पुण्यं भद्र त्वया कृतम् ।
	तत् ते सर्वं शुनो गच्छेद् यति ब्रूयास् त्वम् अन्यथा ॥
	एको ऽहम् अस्मीत्यात्मानं यस् त्वं कल्याण मन्यसे ।
	नित्यं स्थितस् ते हृद्येष पुण्यपपेक्षिता मुनिः ॥
	यमो वैवस्वतो देवो यस् तवैष हृदि स्थितः ।
	तेन चेद् अविवादस् ते मा गङ्गां मा गुकून् गमः  ॥
	नगो मुण्डः कपालेन भिक्षार्थी क्षुत्पिपासितः ।
	अन्धः शत्रुगृहं गच्छेत् यः साक्ष्यम् अनृतं वदेत् ॥
	अवाक्छिरास् तमस्यन्धे किल्बिषी नरकं व्रजेत् ।
	यत् प्रश्नं वितथं ब्रूयात् पृष्टः सन् धर्मनिश्चये ॥
	अन्धो मत्स्यान् इवाश्नाति स नरः कण्टकैः सह ।
	यो भाषते ऽर्थवैकल्यम् अप्रत्यक्षं सभां गतः ॥
	यावतो बान्धवान् यस्मिन् हन्ति साक्ष्ये ऽनृतं वदन् ।
	तावतः संख्यया तस्मिन् शृणु सौम्यानुपूर्वशः ॥
	पञ्च पश्वनृते हन्ति दश् हन्ति गवानृते ।
	शतम् अश्वानृते हन्ति सहस्रं पुरुषानृते ॥
	हन्ति जातान् अन्जातांश्च हिरण्यार्थे ऽनृतं वदन् ।
	सर्वं भूम्यनृते हन्ति मा स्म भूम्यनृतं वदीः ॥
	अप्सु भूमिवद् इत्याहुः स्त्रीणां भोगे च मैथुने ।
	अब्जेषु चैव रत्नेषु सर्वेष्व् अश्ममयेषु च ॥
	एतान् दोषान् अवेक्ष्य त्वं सर्वान् अनृतभाषणे ।
	यथाश्रुतं यथादृष्टं सर्वम् एवाञ्जसा वद ॥ इति ।
कुरुः कुरुक्षेत्रम् । अञ्जसा शुद्धेन हृदयेन । अत्र केचित्: "नग्नो मुण्डः" इत्यादिश्लोकत्रयम् अपकृष्यानुयोजनविधौ निवेशनीयम्, अन्यथानन्वयः स्याद् इति मन्यन्ते । तदा "मा कुरून् गमः" इत्यभिधनानन्तरं "यावतो बान्धवान्" इत्याद्यभिधातव्यम् इत्यगन्तव्यम् । अयं च शूद्रप्रश्नविधिर् अनापदि हीनवृत्त्युपजीविनां द्विजानाम् अपि भवति, तेषाम् अल्पशपथेन नियन्तुम् अश्क्यत्वात् । अत एव मनुः ।
	गोरक्षकान् वाणिजकान् तथा कारुकुशीलवान् ।
	प्रेष्यान् वार्दुषिकांश्चैव विप्राञ् छूद्रवद् आचरेत् ॥
	ये व्यपेताः स्वकर्मभ्यः परपिण्डोपजीविनः ।
	द्विजत्वम् अभिकांक्षन्ति तांश्च शूद्रवद् आचरेत् ॥
द्विजत्वम् अभिकांक्षन्तीति (?) वदन्न् अद्विजातीनाम् अम्बष्टादीनां शूद्रवद् एव प्रश्नविधिं दर्शयति ।


इति स्मृतिचन्द्रिकायां साक्ष्यप्रश्नविधिः

अथ साक्ष्यवादविधिः

तत्र कात्यायनः:
	सभान्तस्थैस् तु वक्तव्यं साक्xयं नान्यत्र साक्षिभिः ।
	सर्वसाक्ष्येष्व् अयं धर्मो ह्यन्यत्र स्थावरेषु तु ॥
अन्यत्र स्थावस्योपरीत्यर्थः । तथा च स एव ।
	अर्थस्योपरि वक्तव्यं तयोर् अपि विना क्वचित् ।
	चतुष्पदेष्व् अयं धर्मो द्विपदस्थावरेषु च ॥
तयोः पूर्वोक्तस्थानयोः । ते स्थाने विनापि क्वचिद् वधरूपविवादे साक्ष्यं वक्तव्यम् इत्यर्थः । तथा च स एव ।
	वधे वेत् प्राणिनां साक्ष्यं वादयेच् छिवसंनिधौ ।
	तदभावे तु चिह्नस्य तान्यथैव प्रवादयेत् ॥
चिह्नस्य सृङ्गादेः । सक्ष्यवादप्रकारम् आह वसिष्ठः ।
	प्राङ्मुखो ऽस्वस्थितः साक्षी शपथैः शापतिअः स्वकैः ।
	हिरण्यं गोशकृद् दर्भान् तान् संस्पृश्य वदेद् ऋतम् ॥
बृहस्पतिर् अपि ।
	विहायोपन्दुष्णीषं दक्षिणं पाणिम् उद्धरेत् ।
	हिरण्यगोशकृद्दर्भान् समादाय ऋतं वदेत् ॥
दक्षिणं पाणिम् उद्धरेत् प्रावृतं वस्त्रं यज्ञोपवीतवत् कुर्याद् इत्यर्थः । ऋतं वदेद् इत्यस्य क्वच्द् विषये ऽपवादम् आह मनुः ।
	शूद्रविट्क्षत्रविप्राणां यथोक्ते तु भवेद् वधः ।
	तत्र वक्तव्यम् अनृतं तद् धि सत्याद् विशिष्यते ॥
बृहस्पतिर् अपि ।
	सकृत् प्रमादापराधिविप्रं व्यापदि पीडितम् ।
	भटादिभिर् विध्यमानं रक्षेद् उक्त्वानृतान्यपि ॥
अपिशब्दाद् अत्राप्यनृतोक्त्या किंचिद् पापं भवतीति गम्यते । अत एव प्रायश्चित्तम् आह याज्ञवल्क्यः ।
	वर्णिनां हि वधो यत्र तत्र साक्ष्यम् अनृतं वदेत् ।
	तत्पावनाय निर्वाप्यः चरुः सारस्वतो द्विजैः ॥
मनुर् अपि ।
	वाग्देवत्यैस् तु चरुभिर् यजेरंस् ते सरस्वतीम् ।
	अनृतस्यैनसस् तत्र कुर्वाणाः निष्कृतिं पराम् ॥
	कूश्माण्डैर् वाथ जुहुयात् घृतम् अग्नौ यथविधि ।
	उदित्यृचा वा वारुण्या तृचेनाब्देवतेन वा ॥ इति ।
विष्णुर् अपि: "तत्पावनाय कूश्माण्डीभिर् द्विजो ऽग्नौ जुहुयात् । शूद्रश्चैकाहिकं गोदशकस्य ग्रासं दद्यात्" इति । यत् त्व् गौतमेनोक्तम्, "नानृतवचने दोषो जीवनं चेत् तदधीनम्" इति, यद् अपि व्यासेन:
	न नर्मयुक्तं वचनं हिनस्ति न स्त्रीषु नित्यं न विवाहकाले ।
	प्राणात्यये सर्वधनापहारे पञ्चानृतान्याहुर् अपातकानि ॥
इति, तयोर् अयम् अर्थः: "साक्षिधर्मे विशेषेण" इत्यादिभिर् वचनैर् यद् अधिकपातकम् उक्तम्, तद् अत्र नास्तीति । अन्यत्र अस्त्येव । तथा च गौतमः: "नासमवेताः पृष्टाः प्रब्रूयुर् अवचने न दोषिणः स्युः" इति । चशब्दाद् अनृतवचने चेत्यवगम्य इत्युक्तं व्याख्यातृभिः । असमवेतप्रतिषेधः समवेतानां साक्षिभाव एव न सर्वत्र । अत आह वसिष्ठः ।
	समवेतैस् तु यद् दृष्टं वक्तव्यं तु तथैव तत् ।
	विभिन्नेनैव यत् कार्यं वक्तव्यं तत् पृथक् पृथक् ॥
	भिन्नकाले तु यत् कार्यं ज्ञातं वा यत्र साक्षिभिः ।
	एकैकं वादयेत् तत्र विधिर् एष प्रकीर्तितः ॥ इति
अथ साक्षिवचोविषयाणि कानिचित् वचनानि लिख्यन्ते । तत्र कात्यायनः ।
	स्वभावोक्तं वचस् तेषां ग्राह्यंयद् दोषवर्जितम् ।
	उक्ते तु साक्षिणो राज्ञा न प्रष्टव्याः पुनः पुनः ॥
	स्वभावेनैव यद् ब्रूयुः यद् ग्राह्यं व्यावहारिकम् ।
	अतो यद् अन्यद् विब्रूयुर् धर्मार्थं यद् अपार्थकम् ॥
नारदो ऽप्यपार्थम् आह ।
	निर्दिष्टेष्व् अर्थजातेषु साक्षी चेत् साक्ष्य आगते ।
	न ब्रूयाद् अक्षरसमं न तन् निगदितं भवेत् ॥
साक्ष्य आगते सक्ष्यवादावसरे अक्षरसमम् अक्षरानुरूपं पृष्टार्थम् इति यावत् । अनेनापृष्टार्थसमर्पकम् अपार्थम् इत्युक्तम् । एवं पृष्टार्थन्यूनाधिकार्थं च व्यर्थम्, तथा च स एव ।
	ऊनम् अभ्यधिकं वार्थं (?) विब्रूयुर् यत्र साक्षिणः ।
	तद् अप्यनुक्तं विज्ञेयम् एष साक्षिविधिः स्मृतः ॥
यत्र ऋणादिस्थिरप्रायविवादेष्व् इत्यर्थः । तथा च कात्यायनः ।
	ऋणादिषु विवादेषु स्थिरप्रायेषु निश्चितम् ।
	ऊने वाप्यधिके वार्थे प्रोक्ते साध्यं न सिध्यति ॥
यावत् प्रतिज्ञातार्थसाधनार्थम् उद्दिष्टं साक्षिवाक्यम् ऊनाधिकं चेत् संदेहापादकम् एव , न पुनः प्रतिज्ञातार्थैकदेशसाधनार्थम् उद्दिष्टं साक्षिवाक्यम् अपि ततो न्यूनाधिकं चेत् एवम् एवाप्रमाणम् इत्येतस्माद् एव वचनाद् अवगन्तव्यम्, साध्यं न सिध्यतीति सामान्येनाभिधानात् । अस्थिरकर्मसु पुनः सिध्यत्येव साध्यम् इत्याह स एव ।
	साध्यार्थांशे ऽपि गदिते साक्षिभिः सकलं भवेत् ।
	स्त्रीसंग्रहे साहसे चौर्य यत् साध्यं परिकल्पितम् ॥
यत् पुनः तेनोक्तम्,
	ऊनधिकं तु यत्र स्यात् तत् साक्ष्यं तत्र वर्जयेत् ।
	साक्षी तत्र न दण्ड्यः स्याद् अब्रुवन् दण्डम् अर्हति ॥
तत् स्थिरकर्मविषयम् । एवं निर्दिष्टार्थैकदेसविसंवादे ऽपि विफलं साक्षिवचनम् इत्याह स एव ।
	देशं कालं धनं संख्यां रूपं जात्याकृती वयः ।
	विसंवदेद् यत्र साक्ष्ये तद् अनुक्तं विदुर् बुधाः ॥
नारदो ऽपि ।
	देशकालवयोद्रव्यप्रमाणाकृतिजातिषु ।
	यत्र विप्रतिपत्तिः स्यात् साक्ष्यं तद् अपि विप्लुतम् ॥
एवं च, ऋणादौ स्थिरकर्मणि अन्यूनातिरिक्तं पृष्टार्थसमर्पकं साक्षिवचनं प्रमाणं नान्यद् इत्यनुसंधेयम् । अत एव व्यासः ।
	कालाकृतिवयोद्रव्यदेसजातिप्रमाणतः ।
	अन्यूनं चेन् निगदितं सिद्धं साध्यम् विनिर्दिशेत् ॥
बृहस्पतिर् अपि ।
	यत्राशेषः प्रतिज्ञार्थः साक्षिभिः प्रतिवर्णितः ।
	स जयी स्याद् अन्यथा तु सध्यार्थं न समाप्नुयात् ॥
प्रतिवर्णितः सत्यत्वेनेति शेषः । तथा च याज्ञवल्क्यः ।
	यस्योचुः साक्षिणः सत्यां प्रतिज्ञां स जयी भवेत् ।
	अन्यथा वादिनो यस्य ध्रुवस् तस्य पराजयः ॥
साक्षिणः सर्वे यस्य वादिनः प्रतिवादिनो वा प्रतिज्ञां साध्योक्तिं सत्यां ऊचुर् इत्यर्थः । यस्य पुनः प्रतिज्ञां केचित् साक्षिणः सत्याम् ऊचुः, केचित् त्व् अन्यथा तत्राह मनुः ।
	बहुत्वं परिगृह्णीयात् साक्षिद्वैधे नराधिपः ।
	समेषु च गुण्ōत्कृष्टान् गुणिद्वैधे द्विजोत्तमान् ॥
नारदो ऽपि ।
	साक्षिविप्रतिपत्तौ तु प्रमाणं बहवो मताः ।
	तत्साम्ये शुचयो ग्राह्याः तत्साम्ये स्मृतिमत्तराः ॥
	स्मृतिमत्साक्षिसाम्यं तु विवादे यत्र दृश्यते ।
	सूक्ष्मत्वात् साक्षिधर्मस्य साक्ष्यं व्यावर्तयेत् ततः ॥ इति ।
शुचिग्रहणं गृहस्थत्वादिगुणवताम् उपलक्षणार्थम् । अत एव याज्ञवल्क्यः ।
	द्वैधे बहूनां वचनं समेषु गुणिनां तथा ।
	गुणिद्वैधे तु वचनं ग्राह्यं ये गुणवत्तराः ॥
अत्र बृहस्पतिः ।
	लिखिते साक्षिवादे च संदेहो जायते यदा ।
	अनुमाने च संभ्रान्ते तत्र दैवं विशोधनम् ॥


इति स्मृतिचन्द्रिकायां साक्षिविषयाणि 

अथान्यान्यपि साक्षिविषयाणी कानिचिद् वचनानि लिख्यन्ते

तत्र याज्ञवल्क्यः ।
	न ददाति हि यत् साक्ष्यं जानन्न् अपि नराधमः ।
	स कूटसाक्षिणां पापैस् तुल्यो दण्डेन चैव हि ॥
यो विप्रतिपन्नम् अर्थं परमार्थतो जानन्न् अपि दौरात्म्यात् साक्ष्यं नाङ्गीकरोति असौ कूटसाक्षिवत् पापी दण्ड्यश्चेत्यर्थः । नारदो ऽपि ।
	श्रावयित्वा ततो ऽन्येभ्यः साक्षित्वं यो विनिह्नुते ।
	स विनेयो भृशतरं कूटसाक्ष्यधिको हि सः ॥
यदा पूर्वम् अहं साक्षीति स्रावितः साक्षिणाम् आगमनकाले अहं न साक्षीत्यपलपति असाव् अत्यर्थं दण्ड्य इत्यर्थः । बृहस्पतिर् अपि ।
	अहूतो यस् तु नागच्छेत् साक्षी रोगविवर्जितः ।
	ऋणं दमं च दाप्यः स्यात् त्रिपक्षात् परतस् तु सः ॥
वसिष्ठो ऽपि ।
	यः साक्षी नैव निर्दिष्टो नाहूतो नैव चोदितः ।
	ब्रूयान् मिथ्येति तथ्यं वा दण्ड्यः सो ऽपि नराधमः ॥
कात्यायनः ।
	अपृष्टः सर्ववचने पृष्टस्याकथने तथा । 
	साक्षिणः संनिरोद्धव्याः गर्ह्या दण्ड्याश्च धर्मतः ॥
	वाक्पारुष्ये छले वादे दाप्याः स्युस् त्रिशतं दमम् ।
	ऋणादिवादेषु धनं ते स्युर् दाप्या ऋणं तथा ॥ इति ।
धनं दण्डधनम् । त इत्य् सरनाम्ना प्रश्नस्योत्तरम् अकथयन्त एव प्रत्यवमृश्यन्ते, तेषाम् अत्यर्थं प्रकृतत्वात् । अत एवाह स एव ।
	साक्षी साक्ष्यं न चेद् ब्रूयात् समदण्डं वहेद् ऋणम् ।
	अतो ऽन्येषु विवादेषु त्रिशतं दण्डम् अर्हति ॥
अन्येषु ऋणादितो ऽन्येष्व् इत्यर्थः (?) । तथा च मनुः ।
	त्रिपक्षाद् अब्रुवन् साक्ष्यम् ऋणादिषु नरो ऽगदः ।
	तद् ऋणं प्राप्नुयात् सर्वं दसबन्धं च सर्वतः ॥
अगदः स्वस्थः, तद् ऋणं साक्षिरूपप्रमाणसाध्यं धनम्, सर्वं सवृद्धिकं प्राप्नुयात् दाप्य इत्यर्थः । तथा च याज्ञवल्क्यः ।
	अब्रुवन् हि नरः साक्ष्यम् ऋणं सदशबन्धकम् ।
	राज्ञा सर्वं प्रदाप्यः स्याच् छट्चत्वारिंशत्तमे ऽहनि ॥ (??)
दशबन्धशब्धेन दशमोंश उच्यते । स च दण्डत्वाद् राज्ञा ग्राह्यम् इत्युक्तं व्याख्यातृभिः । अत्राधमर्णेन न किंचिद् दातव्यम्, तद् देयम् एव अब्रुवन् साक्षी दाप्य इति पूर्ववचनस्य तात्पर्यार्थत्वात् । न चाब्रुवता साक्षिणा स्वेन दत्तम् अधर्मणतो ग्राह्यम्, स्वापराधेन दत्तत्वात् । षट्चत्वारिंशत्तमे ऽहनीति ग्रहणात् ततो वार्ब्रुवन् (?) न दाप्य इति गम्यते । अत एव कात्यायनः ।
	सम्यक्क्रियापरिज्ञाने देयः कालस् तु साक्षिणम् ।
	संदिग्धं यत्र साक्ष्यं तु सद्यः स्पष्टं विवादयेत् ॥
एवं च यद् उक्तं तेन,
	न कालहरणं कार्यं राज्ञा साक्षिप्रभाषणे ।
	महान् दोषो भवेत् कालाद् धर्मव्यावृत्तिलक्षणः ॥ 
इति, तत् स्पष्टसाक्षिविषयम् इत्यवगन्तव्यम्, संदिग्धसाक्ष्ये कालदानविधानात् । यः पुनः साक्षी प्रश्नवाक्यं श्रावितः सन् वादकाले रागद्वेषान्धो नाहम् अत्र साक्षी भवमीति स्वसाक्षित्वम् अपलपति तस्य दण्डम् आह याज्ञवल्क्यः ।
	यः साक्ष्याम् श्रावितो ऽन्येभ्यो निह्नुते तत् तमोवृतः ।
	स दाप्यो ऽष्टगुणं दण्डं ब्राह्मणं तु विवासयेत् ॥
विवादाद् इत्यनुषज्यते । तेन विवादपराजयो दण्डः, तम् अष्टगुणं दाप्य इत्यर्थो ऽवगन्तव्यः । विवासयेद् इत्यस्य नग्नीकरणं गृहभङ्गः, स्वराष्ट्रबहिष्कारो वार्थः । अत्र तु दण्डाविवृद्धिसाहचर्यात् स्वराष्ट्रबहिष्काररूपो ऽर्थः प्रत्येतव्यः । कात्यायनस्मृत्या साक्ष्यं पुनर् अन्यथा पुनर् अन्यथा ब्रुवाणा अपि साक्षिणो दण्ड्या इत्याह ।
	उक्त्वान्यथा ब्रुवाणाश्च दण्ड्याः स्युर् वाक्छलान्विताः । इति ।
गौतमस् तु प्रथमत एव "अन्यथा ब्रुवाणो गर्ह्यो दण्ड्य्श्च" इत्याह । "मिथ्यावचने दाप्यो दण्ड्यस् च साक्ष्ये" इति । याज्ञवल्क्यस् त्व् एवंविधसाक्षिणो दण्डे विशेषम् आह ।
	पृथक् पृथग् दण्डनीयाः कूटकृत् साक्षिणस् तथा ।
	विवादाद् द्विगुणं दण्डं विवास्यो ब्राह्मणः स्मृतः ॥
कृटं साक्ष्यं कुर्वन्न् इति कूटकृतः मिथ्यावादिन इति यावत् । ते राज्ञा पृथक् पृथग् दण्डनीयाः । विवादपराजयनिबन्धनदमात् द्विगुणं दमम् इत्यर्थः । विवास्यो ब्राह्मण इत्यविशेषेणोक्ते ऽपि यत्र क्षत्रियादीनाम् अल्पधनेन द्विगुणो दमः सम्पद्यते, तत्र ब्राह्मणस्य नग्नीकरणरूपविवसनं दण्डः । यत्र तु बहुधनेन क्षत्रियादीनाम्, तत्र स्वराष्ट्रबहिष्काररूपविवासनं ब्राह्मणस्येति मन्तव्यम्, दण्डतारतम्यस्य दोषतारतम्यानुविधायित्वात् । अत एव मनुनानृतबीजनिबन्धनदोषतारतम्यानुसारेण दण्डवैचित्र्यम् उक्तम् ।
	लोभान् मोहाद् भयान् मैत्रात् कामात् क्रोधात् तथैव च ।
	अज्ञानाद् बालभावाच् च साक्ष्यं वितथम् उच्यते ॥
	तेषाम् अन्यतमे स्थाने यः साक्ष्यम् अनृतं वदेत् ।
	तस्य दण्डविशेषांस् तु प्रवक्ष्याम्यनुपूर्वशः ॥
	लोभात् सहस्रं दण्ड्यस् तु मोहात् पूर्वं तु साहसम् ।
	भयाद् वै मध्यमो दण्डो मैत्रात् पूर्वं चतुर्गुणम् ॥
	कामाद् दशगुणं पूर्वं क्रोधात् तु त्रिगुणं परम् ।
	अज्ञानात् द्वे शते पूर्णे बालिश्याच् छतम् एव तु ॥
	एतान् आहुः कौटसाक्ष्ये प्रोक्तान् दण्डान् मनीषिणः ॥ इति \
लोभो ऽर्थपर्तवम् । मोहः सम्यक्प्र**र्थानवधारणम् । भयम् अनिष्टप्राप्तिशङ्का । मैत्री स्नेहातिसयः । कामो रतिविषयाभिलाषः । क्रोधो ऽमर्षः । अज्ञानं समक्षदर्शनश्रवणसमय एवान्यथाज्ञानम् । बालिश्यम् अप्राप्तबुद्धिस्थैर्यम् । अत्र लोभभयमैत्रनिमित्तानृते तुल्यदोषे वचोभङ्ग्योत्तमसाहस उक्तः । कामतो ऽनृते तु ततो दोषबाहुल्यात् सार्धोत्तमसाहसद्वयम् उक्तम् । क्रोधनिमित्ते पुनस् ततो ऽपि दोषबाहुल्याद् उत्तमसाहसत्रिकम् उत्तमम् । मोहे त्व् अल्पदोषत्वात् प्रथमसाहस उक्तः । अज्ञाने तु ततो ऽल्पदोषत्वात् कार्षापणशतद्वितयम् उक्तम् । बालिश्ये पुनस् ततो ऽप्यल्पदोषत्वात् तदर्थम् एवोक्तम् इति मन्तव्यम् । इदं च दण्डवैचित्र्यं ब्राह्मणस्यापि कूटसाक्षिणो ज्ञेयम् "एतान् आहुः कौटसाक्ष्ये" (म्ध् ८।१२२) इत्यविशेषस्मृतेः । 
	कौटसाक्ष्यं तु कुर्वाणांस् त्रीन् वर्णान् धार्मिको नृपः ।
	प्रवासयेद् दण्डयित्वा ब्राह्मणं तु विवासयेत् ॥ इति ।
कौटसाक्ष्यावृत्तिविषये ब्राह्मणस्य विशेषस्मरणाच् च । कः पुनर् अत्र विशेषः । न तावद् दण्डयित्वा प्रवासनं क्षत्रियादेः । ब्राह्मणस्य तु प्रवासनमात्रम् इति विसेषो युक्तः, सकृत् कृते ऽपि कौटसाक्ष्ये ब्राह्मणस्य याज्ञवल्क्येन प्रवासनविधानात् अभ्यासे ऽधिकदण्डानुक्तिप्रसक्तेः । अतो यत् कैश्चिद् उक्तं तुसब्दो ब्राह्मणे धनदण्डनिवृत्त्यर्थ इति, तद् अपास्तम् । कथं तर्हि ब्राह्मणे दण्डविशेष उक्तः (?) । उच्यते । प्रवासशब्देनात्र दन्तछन्द्च्छेदनं (?) जिह्वाच्छेदो मारणं चोच्यते । विवासशब्देन तु नग्नीकरणादिकम् । तेन दण्डयित्वेत्यस्यानुषङ्गे ऽपि विशेषोक्तिर् युक्ता । प्रवासनविवासनावान्तरभेदाद् दन्तच्छदद्धेदादयो नग्नीकरणादयश्च कौटसाक्ष्यविषयानुसारेणाभ्याससंख्याविवृद्ध्यनुसारेण चनुसंधातव्याः । अनवधारितहेतुके कौटसाक्ष्ये सकृत् कृते "पृथक् पृथक्" इत्यदिवचनोक्तो याज्ञवल्कीयो दण्डः, अन्यत्र मानव इति चानुसंधेयम् । यत् पुनर् विष्णुनोक्तम् "कूटसाक्षिणां सर्वस्वापहारः कार्यः" इति, तद् भूम्यनृतविषयम् इति कैश्चिद् उक्तम्, शूद्राद्यस्हर्मजातिविषयं वा द्रष्टव्यम् । कूऋअसाक्षिग्रहणं तन्निर्देसकस्यापि प्रदर्शनार्थम् । अत एव कात्यायनः ।
	येन कार्यस्य लोभेन निर्दिष्टाः कूटसाक्षिणः ।
	गृहीत्वा तस्य सर्वस्वं कुर्यान् निर्विषयं ततः ॥
निर्विषयं स्वदेशान् निर्वासनम् । येन पुनः निर्दिष्टसाक्षिणां कूटत्वायोद्यमः कृतः स हीनो भवतीत्याह नारदः ।
	न परेण समुद्दिष्टम् उपेयात् साक्षिणं रहः ।
	भेदयेत न चान्येन हीयेतैवं समाचरन् ॥
तेन तथा चरन्तं हीनदण्डेन दण्डयेद् इत्यभिप्रायः । एवं कूटसाक्षिणं तन् निर्देशकं दण्डयित्वा च कूटसाक्षिवचनान् निर्णीतं कार्यं निवर्तनीयम् । तथा च मनुः ।
	यस्मिन् यस्मिन् विवादे तु कौटसाक्ष्यं कृतं भवेत् ।
	तत् तत् कार्यं निवर्तेत कृतं चाप्यकृतं भवेत् ॥
कस्मिन् पुनः कार्ये कौटसाक्ष्यं भवतीत्यपेक्षिते याज्ञवल्क्यः ।
	उक्ते ऽपि साक्षिभिः साक्ष्ये यद्यन्ये गुणवत्तराः ।
	द्विगुणा वान्यथा ब्रूयुः कूटाः स्युः पूर्वसाक्षिणः ॥
अस्यार्थः: यत्रार्थिना संनिहिता असंनिहिताश्च बहवः साक्षिणो निर्दिष्टाः, तत्रासंनिहितानयने क्लेशम् आलोच्य यदा संनिहितैर् एवालम् इत्यङ्गीकृत्य तद्वचनान् निर्णीतम् अर्थिनः पराजय इति तं च पराजयं कौटसाक्ष्यनिबन्धनम् इति मन्यमानो ऽर्थी पुनः पूर्वम् उद्दिष्टान् असंनिहितान् संनिहितेभ्यो गुणवत्तरान् द्विगुणान् वानीय विजयी भवति, तदा पूर्वसंनिहिताः साक्षिणः कूटाः स्युर् इति । कात्यायनो ऽपि ।
	यत्र वै भावितं कार्यं साक्षिभिर् वादिना भवेत् ।
	प्रतिवादी यदा तत्र भावयेत् कार्यम् अन्यथा ॥
	बहुभिश्च कुलीनैर् वा पूर्वाः स्युः कूटसाक्षिणः । इति ।
अस्यार्थः: अर्थिना निर्दिष्टेषु साक्षिष्व् अर्थिपक्षानुकूलम् अभिहितवत्सु यदा प्रत्यर्थी संख्यया गुणैर् वाधिकान् साक्षिणः पूर्वोक्तविपरीतं वादयति, तदार्थिसाक्षिणः कूटाः स्युर् इति । 
	ननु च एकस्मिन् व्यवहारे कथम् अर्थिप्रत्यर्थिनोः साक्षिसंभवः, 
	न चैकस्मिन् विवादे तु क्रिया स्याद् वादिनोर् द्वयोः । (क्स्म् १९०)
इति प्रतिषिद्धत्वात् । अत एव "यत्र वै भावितम्" इत्यादिवचनस्य पुनर् बाधविषयत्वम् आश्रीयते । तेन न कश्चिद् विरोधः । एकस्य साक्षित्वविषये तु मनुर् आह ।
	यस्य दृश्येत सप्ताहाद् उक्तवाक्यस्य साक्षिणः ।
	रोगो ऽग्निर् ज्ञातिमरणम् ऋणं दाप्यो दमं च सः ॥
सप्ताहावधिकं दैविकव्यसनोद्भावेनैकस्य साक्षिणः परीक्षणं कर्तव्यम् इत्यर्थः । एतच् च परीक्षणं दूतकादेः साक्षिणः कार्यम्, न पुनर् गुणान्वितस्य नृपाध्यक्ष्योर् वा, तत्रैकैकस्याप्यनृतसंभावनासंभवात् । अत एव व्यासः ।
	मणिमन्त्रौषधिबलात् प्रदत्तं चाविधानतः ।
	विसंवदेद् दिव्यम् अपि न तु साक्षी गुणान्वितः ॥
अत एव बृहस्पतिना दूतकादेः नृपाध्यक्षयोः व्यवधानं कृतम् ।
	सूतको घटिकाग्राही कार्यमध्यगतस् तथा ।
	एक एव प्रमाणं स्यान् नृपो ऽध्यक्षस् तथैव च ॥ इति ।
घटिकाग्राही गणकः । इतरौ कात्यायनेन दर्सितौ ।
	अभ्यन्तरस् तु निक्षेपे साक्ष्यम् एको ऽपि वाच्यते ।
	अर्थिना प्रहितः साक्षी भवत्येको ऽपि दूतकः ॥


इति स्मृतिचन्द्रिकायां साक्षिविषयाणि 

साक्षिप्रकरणं समाप्तम्


अथासाक्षिप्रत्ययाः 


तत्र नारदः ।
	असाक्षिप्रत्ययास् त्व् अन्ये षड्विवादाः प्रकीर्तिताः ।
	लक्षणान्येव साक्षित्वम् एषाम् आहुर् मनीषिणः ॥
अग्निदत्वादिविवादेषूल्काहस्तत्वादिचिह्नान्येव साक्षिकर्यंकुर्वन्तीत्यर्थः । तथा च स एव ।
	उल्काहस्तो ऽग्निदो ज्ञेयः सस्त्रपाणिस् च घातुकः ।
	केशाकेशी गृहीतश्च युगपत्परदारिकः ॥
	कुद्दालपाणिर् विज्ञेयः सेतुभेत्ता समीपगः ।
	तथा कुठारपाणिस् तु वनच्छेत्ता प्रकीर्तितः ॥
	प्रत्यग्रचिह्नैर् विज्ञेयो दण्डपारुष्यकृन् नरः ।
	असाक्षिप्रत्यया ह्येते पारुष्ये तु परीक्षणम् ॥ इति ।
प्रत्यग्रचिह्नैः नूतनक्षतादिभिः । असाक्षिप्रययाः विनापि साक्षिभिश्चिह्नैर् एव विगतसंशयाः, पारुष्ये तु परीक्षणं दण्डपारुष्ये कृत्रिमचिह्नविवेकाय परीक्षणं कर्तव्यम् इत्यर्थः । तथा च स एव ।
	कश्चित् कृत्वात्मनश्चिह्नं द्वेषात् परम् उपद्रवेत् ।
	युक्तिहेत्वर्थसंबन्धैस् तत्र युक्तं परीक्षणम् ॥
तत्र पारुष्य इत्यर्थः । 
	नन्व् इदम् अनर्थकं वचः,
	तलवद् दृश्यते व्योम खद्य्तो हव्यवाड् इव ।
	न तलं विद्यते व्योम्नि न खद्योतो हुताशनः ॥
	तस्मात् प्रत्यक्षदृष्टे ऽपि युक्तम् अर्थण् परीक्षितुम् ।
	परीक्ष्य ज्ञापयन्न् अर्थान् अधर्मात् परिहीयते ॥
इति, उल्काहस्तादौ सर्वत्र परीक्षणस्य तेनैव विहितत्वात् ।
	सत्यम् । तत्रैवोपायविधानार्थं परीक्षणम् अनूद्यत इत्यदोषः । एवं चौर्यविवादो ऽपि काचिद् असाक्षिप्रत्ययो ऽवगन्तव्यः । तथा व शङ्खलिखितौ: "केशाकेशी सङ्ग्रहणात् पारदारिकः उल्काहस्तो ऽग्निदः शस्त्रपाणिर् घतुकः लोप्त्रहस्तश्चोरः" इति । लोप्त्रम् अपहृतैकदेशादिलिङ्गम्, अत्रापि परीक्षणं कार्यम् । तथा च नारदः ।
	यात्यचोरो ऽपि चोरत्वं चोरश्चायात्यचोरताम् ।
	अचोरश्चोरतां प्राप्तो माण्डव्यो व्यवहारतः ॥ इति ।
अतः परीक्षणम् आवश्यकम् इत्यभिप्रायः । अत एव बृहस्पतिः ।
	लिखिते साक्षिवादे च संदेहो यत्र जायते ।
	अनुमाने च संभ्रान्ते तत्र दैवं विशोधनम् ॥
अनुमानम् उल्खाहस्तत्वादियुक्तिः ।
	अनुमानं विदुर् हेतुस् तर्कश्चेति मनीषिणः ।
इति व्यासस्मरणात् ॥


इति स्मृतिचन्द्रिकायाम् साक्षिप्रत्ययाः 

अथ दिव्यनिरूपणम्

तत्र पितामहः ।
	यस्मिन् यस्मिन् विवादे तु साक्षिणां नास्ति संभवः ।
	साहसेषु विशेषेण तत्र दिव्यानि दापयेत् ॥
साक्षिग्रहणं मानुषप्रमाणोपलक्षणार्थम् । अत एव याज्ञवल्क्यः ।
	प्रमाणं लिखितं भुक्त्ः साक्षिणश्चेति कीर्तितम् ।
	तेषाम् अन्यतमाभावे दिव्यान्यतमम् उच्यते ॥
एषाम् अन्यतमाभाव इति युक्त्यभावस्याप्युपलक्षणार्थम् । अत एव नारदः ।
	युक्तिष्व् असमर्थासु शपथैर् एव निर्णयेत् ।
	अर्थकालबलापेक्षम् अग्न्यम्बुसुकृतादिभिः ॥
अर्थापेक्षं सिषाधयिपितार्थाल्पत्वमहत्त्वरूपम् इत्यर्थः । तथा च व्यासः ।
	अर्थानुरूपाः शपथाः स्मृताः सत्यधटादयः ॥ इति ।
तत्रार्थाल्पत्वानुरूपाः सत्यादय इत्याह बृहस्पतिः ।
	सत्यं वाहशस्त्राणि गोबीजकनकानि च ।
	देवब्राह्मणपादाश्च पुत्रदारशिरांसि च ॥
	एते तु शपथाः प्रोक्ताः स्वल्पे ऽर्थे सुकराः सदा ॥ इति ।
स्वल्पे ऽर्थे इति स्वल्पपीडाया अप् सिषाधयिषितायाः प्रदर्शणार्थम् । अत एव सामान्येनोक्तं नारदेन ।
	सत्यं वाहनशस्त्राणि गोबीजकनकानि च ।
	देवतापितृपादाश्च दत्तानि सुकृतानि च ।
	इत्येते शपथाः प्रोक्ताः मनुना स्वल्पकारणे ॥ इति ।
स्वल्पकारणे स्वल्पापराध इत्यर्थः । सुकृतानि चेति चशब्देनान्ये ऽपि लोकप्रसिद्धाः शपथाः संगृह्यन्ते । अत एव शङ्खलिखितौ "इष्टापूर्तप्रदानम् अन्यांश्च शपथान् कारयेत्" इति । यत् पुनर् नारदेनोक्तम्,
	कारणे महति प्रोक्तं दिव्यं वादार्थिनां नृणाम् ।
इति, यद् अपि पितामहेन,
	महापराधे दिव्यानि दापयेत् पृथिवीपतिः ।
इति, तत् तुलादिदिव्यविषयम् । यद् आह याज्ञवल्क्यः,
	तुलाग्न्यापो विषं कोशो दिव्यानीह विशुद्धये ।
	महाभियोगेष्व् एतानि शीर्षकस्थे ऽभियोक्तरि ॥ इति ।
अग्निशब्देन तप्तायःपिण्डस् तप्तमाषस् तप्तफालं च निर्दिस्यते सामान्येनाभिधानात् । तेन तप्तमाषफाले अप्यस्माद् एव वचनात् महाभियोगे शीर्षकस्थे चाभियोक्तरि विहिते इति बोद्धव्यम् । शीर्षकं विवादपराजयनिबन्धनो दण्डः, व्यवहारशिरस्थानीयत्वात्, तत्र तिष्ठतीति शीर्षकस्थः । एतद् उक्तं भवति "न महाभियोगमात्रे तुलादीनि भवन्ति, किं तु यत्रैतस्य जये ऽहम् इत्थं दण्ड्य इति शरीरदण्डम् अर्थदण्डं वा मिथ्याभियोगिनो विहितम् अभियोक्ता स्वकृताभियोगदार्ढ्यख्यापनायाङ्गीकुरुते तत्रैव, इति । अत एव नारदः ।
	शिरोवर्ती यदा न स्यात् तदा दिव्यं न दीयते । इति ।
शिरोवर्ती यदा न स्याद् अभियोक्तेत्य् शेषः । तथा च पितामहः ।
	अभियोक्ता शिरस्थाने दिव्येषु परिकल्प्यते ।
	अभियुक्ताय दतव्यं दिव्यं स्रुतिनिदर्शनात् ॥
दिव्यं धटादिपञ्चकेष्व् अन्यतमम्, "एतानि" इति याज्ञवल्क्येन विशेषितत्वात् । अत एव नारदः ।
	यथाविधानेन सदा पञ्च दिव्यानि धर्मतः ।
	ददद् राजाभियुक्तानां प्रेत्य चेह च नन्दति ॥
अनेन अभियोक्तॄणाम् एतानि दिव्यानि भवन्तीत्यर्थाद् उक्तम् । उक्तं च कात्यायनेन ।
	न काश्चिद् अभियोक्तारं दिव्येषु विनियोजयेत् ।
	अभियुक्ताय दातव्यं दिव्यं दिव्यविशारदैः ॥
कश्चित् सभापत्यादिः । दिव्यविशारदाः प्राड्विवाकादयः । अनेनार्थिप्रत्यर्थिनोर् अन्यतरेच्छया दिव्याङ्गीकारे नायं नियम इत्यर्थाद् उक्तम् । उक्तं च याज्ञवल्क्येन ।
	रुच्या वान्यतरः कुर्याद् इतरो वरतेच् छिरः । इति ।
नारदेनाप्युक्तम् ।
	अभियोक्ता शिरस्थाने सर्वत्रैव प्रकल्पितः ।
	इच्छया त्व् इतरः कुर्याद् इतरो वर्तयेच् छिरः ॥
सर्वत्र शिरोवति दिव्यपञ्चक इत्यर्थः । अभियुक्तस्य शिरोवर्तनम् अनपलापदार्ढ्यख्यापनार्थम् । अत एव एतस्य जये ऽहम् इत्थं दण्ड्य इत्यपलापिनो विहितदण्डाङ्गीकरः । तथा क्वचिद् विषये न को ऽपि शिरो वर्तयेद् इत्याह स एव ।
	शिरोऽवस्थायिनि नरे अभियोक्तर्युपस्थिते ।
	दिव्यप्रदानम् उचितम् अन्यत्र नृपशासनात् ॥
नृपशासनात् नृपाज्ञया त्व् अशिरांस्यपि धटादीनि भवन्ति । तथा च स एव ।
	अशिरांसि च दिव्यानि राजा भृत्येषु दापयेत् । इति ।
याज्ञवल्क्यस् त्व् अपराधविशेषे शिरोऽवस्थाननियमस्याप्यपवादम् आह ।
	विनापि शीर्षकात् कुर्यात् नृपद्रोहे ऽथ पातके ।
शीर्षकात् शीर्षकवर्तनाद् इत्यर्थः । तथा विष्णुः: "राजद्रोहसाहसेषु विना शीर्षकवर्तनात्" इति । तुलादीनि नियोज्यानीति शेषः । तथा च कात्यायनः ।
	पार्थिवैः शङ्कितानां तु तुलादीनि नियोजयेत् ।
	आत्मशुद्ध्विधाने च न शिरस् तत्र कल्पयेत् ॥
	लोकापवाददुष्टानां शङ्कितानां च सस्युभिः ।
	तुलादीनि नियोज्यानि न शिरस् तत्र वै भृगुः ॥ इति ।
दस्युभिः सह वासेन शङ्कितानाम् इत्यर्थः । यत् पुनस् तेनोक्तम्,
	न शङ्कासु शिरः कोशे कल्पयेत् तु कदाचन ।
इति, तच् छङ्काभियोगे कोशस्य ऋणादाव् अप्यशिरस् त्व् अनियमार्थम्, कदाचनेत्यभिधानात् । शङ्काभियोगे च कोशो व्यासेनाभिहितः ।
	धटो ऽग्निर् विषतोयं च प्रमाणं तु चतुर्विधम् ।
	दैविकस्य प्रभेदो ऽयं कोशः शङ्कासु पञ्चमः ॥
शङ्कास्व् इति विश्वासादीनां प्रदर्शनार्थम् । अत एव कात्यायनः ।
	शङ्काविश्वाससंधाने विभागे रिक्थिनां सदा ।
	क्रियासमूहकर्तृत्वे कोशम् एव प्रदापयेत् ॥
पितामहो ऽपि ।
	विस्रम्भे सर्वशङ्कासु संधिकार्ये तथैव च ।
	एषु कोशः प्रदातव्यो नित्यं चित्तविशुद्धये ॥
कोशः शिरोरहित इति शेषः । तथा च स एव ।
	शिरःस्थायिविहीनानि दिव्यानि परिवर्जयेत् ।
	धटादीनि विषान्तानि कोश एको ऽशिराः स्मृतः ॥
शङ्काभियोगादिविषय इति शेषः । महातत्त्वाभियोगे कोशो ऽपि शिरःस्थायिविहीनो वर्ज्य एव । "शीर्षकस्थे ऽभियोक्तरि" इति पञ्चदिव्यशेषतया याज्ञवल्क्येनोक्तत्वात् । महातत्त्वादियोगेष्व् अपि राजप्राड्विवाकेतरसभायां तु न धटादिदिव्यपञ्चके शिरःकल्पनम् अस्ति । 
	वाग्दण्डो धिग्दमश्चैव विप्रायत्ताव् उभौ स्मृतौ ।
	अर्थदण्डवधाव् उक्तौ राजायत्ताव् उभाव् अपि ॥ इति ।
राजप्राड्विवाकसभायाम् एव दण्डस्य् व्यवहारशिरःस्थानीयस्योक्तेः । ततश्च,
	शिरःस्थायिविहीनानि दिव्यानि परिवर्जयेत् ।
इत्यादिवचनं राजप्राड्विवाकसभाविषयम् एवेति मन्तव्यम् । एवं च यत् पितामहेन "मिथ्याक्रिया पूर्ववादे" इत्यस्यान्यथाकरनार्थम् उक्तम्,
	अभियुक्ताय दातव्यं दिव्यं श्रुतिनिदर्शनात् ।
इति, तद् अपि राजप्राड्विवाकसभाविषयम् एवेत्यवगन्तव्यम्, न तद्व्यतिरिक्तसभायाम् । अत एव "मिथ्याक्रिया पूर्ववादे" इति वचनोक्तार्थानतिक्रमेण सभैर् दिव्याभिधानं क्रियमाणं युक्तम् इति लिखितादिवद् एव भवतीति मन्तव्यम् । न च,
	तण्डुलाश्चैव कोशश्च शङ्कास्व् एतौ नियोजयेत् ।
इति पितामहवचने तण्डुलसाहचर्याच् छङ्कास्व् एव कोश इति शङ्का कार्याः । "शीर्षकस्थे" इत्यादिपूर्वोक्तयाज्ञवल्क्यवचनविरोधापत्तेः । तण्डुलसाहचर्यं त्व् अल्पाभियोगे ऽपि कोशो भवतीति ज्ञापनार्थम् । अत एव नारदः "कोशम् अल्पे पि दापयेत्" इति । एवं च "महाभियोगेष्व् एतानि" इति याज्ञवल्क्येनोक्तो नियमस् तुलादिविषान्तविषय एवेत्यनुसंधेयम् । कोशस्यापि नियमे पूर्वोक्तनारदवचनविरोधः स्यात् । अत एव संग्रहकारः ।
	धटादीनि विषान्तानि गुरुष्व् अर्थेषु दापयेत् । इति ।
यत् पुनस् तेनोक्तम्,
	कोशादीनि पुनस् त्रीणि लघ्वर्थेषु यथाक्रमम् ।
इति, तदपहार एव लघ्वर्थनियमकथनार्थम्, न पुनर् अपह्नवे ऽपि (?), कोशतण्डुलतप्तमाषाणां गुर्वर्थापह्नवे विहितत्वेन लघ्वर्थेष्व् एवेति नियमासंभवात् । लघ्वर्थेष्व् अपि शङ्कास्व् एव तण्डुलाः 
	तण्डुलाश्चैव कोशश्च शङ्कास्व् एतौ नियोजयेत् ।
इति पितामहस्मरणात् । तप्तमाषो ऽपि लघ्वर्थेषु शङ्कायाम् एव,
	अल्पचौर्यादिशङ्कायां तप्तमाषकम् आदिशेत् ।
इति तेनैव स्मृतत्वात् । फालम् अपि क्वचिल् लघ्वर्थे प्रदातव्यम् । तथा च बृहस्पतिः ।
	गोचरस्य प्रदातव्यं सभ्यैः फालं प्रयत्नतः । इति ।
एवं च,
	महाभियोगेष्व् एतानि शीर्षकस्थे ऽभियोक्तरि ।
इति नियमो ऽग्नाव् उच्यमानो ऽयःपिण्डाग्निविषयो न तप्तमाषफालाग्निविषय इत्यवगन्तव्यम् । अत एवाग्निदिव्यानां पृथङ्निर्देशो बृहस्पतिना कृतः ।
	धटो ऽग्निर् उदकं चैव विषं कोशश्च पञ्चमम् ।
	षष्ठं च तण्डुलाः प्रोक्तं सप्तमं तप्तमाषकम् ॥
	अष्टमं फालम् इत्युक्तं नवमं धर्मजं भवेत् ।
	दिव्यान्येतानि सर्वाणि निर्दिष्टानि स्वयंभुवा ॥ इति ।
धर्मजं तु महाभियोगबहिष्कृतत्वाल् लघ्वर्थेष्व् एव नियतम् इति मन्तव्यम् । यत् तु पितामहेनोक्तम्,
	हन्तॄणां याचमानानां प्रायश्चित्तार्थिनां नृणाम् ।
	संदिग्धे ऽर्थे ऽभिशस्तानां धर्माधर्मपरीक्षणम् ॥
तस्यायम् अर्थः । हिंसाधनपातकाद्यभियोगेष्व् अल्पेष्व् अभिशस्तानां धर्मजं दिव्यम् इति ॥


इति स्मृतिचन्द्रिकायां दिव्यनिरूपणम्

अथाभियोगाल्पत्वमहत्त्वज्ञानोपयोगीनि कानिचिद् वचनानि लिख्यन्ते 


तत्र मनुः ।
	लोकसंव्यवहारार्थं याः संज्ञाः प्रथिता भुवि ।
	ताम्ररूप्यसुवर्णानां ताः प्रवक्ष्याम्यशेषतः ॥
दण्डदिव्यशास्त्रार्थव्यामोहापनुपत्तये (?) ताम्रादीनां परिमाणनिबन्धनाः संज्ञाः प्रदर्श्यन्त इत्यर्थः । प्रतिज्ञातार्थं दर्शयति ।
	जालान्तरगते भानौ यत् सूक्ष्मं दृश्यते रजः ।
	प्रथमं तत् प्रमाणानां त्रसरेणुं प्रचक्षते ॥
	त्रसरेणवो ऽष्टौ विज्ञेया लिक्षैका परिमाणतः ।
	ता राजसर्षपस् तिस्रस् ते त्रयो गौरसर्षपः ॥
	सर्षपाः षड्यवो मधस् त्रियवं त्व् एककृष्णलम् ।
	पञ्चकृष्णलको माषः ते सुवर्णस् तु षोडश ॥
	पलं सुवर्णाश्चत्वारः पलानि धरणं दश ।
	द्वे कृष्णले समधृते विज्ञेयो रूप्यमाषकः ॥
	ते ष्ōडश स्याद् धरणं पुराणं चैव राजतम् ।
	कार्षापणस् तु विज्ञेयस् ताम्रिकः कार्षिकः पणः ॥
	धरणानि दश ज्ञेयः शतमानस् तु राजतम् ।
	चतुःसुवर्णको निष्को विज्ञेयस् तु प्रमाणतः ॥ इति ।
एतेषां श्लोकानां तात्पर्यार्थः प्रातिलोम्येनोच्यते । निष्कशतमानशब्दाव् एकपले रूप्यद्रव्ये वर्तेते । अत एव रूप्यसंज्ञाधिकारे,
	शतमानं तु दशभिः धरणैः पलम् एव तु ।
	निष्कः सुवराश्चत्वारः,
इति याज्ञवल्क्येनोक्तम् । पणकार्षापणसब्दौ पलचतुर्थांशकर्षस्य ताम्रद्रव्यस्य नामधेयम् । पुराणधरणशब्दौ पलदशमांशस्य रूप्यद्रव्यस्य नामनी । कर्षचत्वारिंशत्तमांशस्य रूप्यद्रव्यस्य मापसंज्ञा । दशपलस्य धरणसंज्ञा । सा च रजतेतरद्रव्यविषये वेदितव्या । राजतधरणस्याल्पपरिमाणत्वात् पलसंज्ञा सर्वद्रव्यविषये ऽवगन्तव्या, विशेषास्मृतेः । सुवर्णशब्दस् तु काञ्वनकर्षवचनः "सुवर्णविस्तौ हेम्नोक्षे" इत्यमरसंहेन विशेषितत्वात् । अक्षेकर्ष इत्यर्थः "ते षोडशाक्षः कर्षो ऽस्त्री" इति तेनैवोक्तत्वात् ।कर्षषोडशभागस्य माषसंज्ञा । सा च रूप्यद्रव्याद् अन्यत्र विज्ञेया, रूप्यमाषकस्य कर्षचत्वारिंशत्तमांशत्वात् । कृष्णलशब्दस् तु कार्षाशीतिभागवाची, माषपञ्चमांशत्वात् । एवं सर्षपलिक्षात्रसरेणुपदार्थेष्व् अपि द्रव्येयत्ता स्वयम् ऊहनीया । "यवो मध्यः" इत्यत्र मध्यसब्दः श्लोकपूरणार्थ इत्युक्तं तद्भाष्ये । त्रसरेणौ पद्मरजःसंज्ञापि पुराणे दर्शिता ।
	अष्टानां परमाणूनां समवायो यदा भवेत् ।
	त्रसरेणुः समाख्यातस् तत् पद्मरज उच्यते ॥ इति ।
माषशब्दः कार्षापणस्य विंशतितमे भागे वर्तत इत्याह कात्यायनः ।
	माषो विंशतिभागस् तु ज्ञेयः कार्षापणस्य तु ।
	काकणी तु चतुर्भागा माषकस्य पणस्य च ॥
	पञ्चनद्याः प्रदेशे तु संज्ञेयं व्यावहारिकी ॥ इति ।
सुवर्णशब्दो द्वादसपलवाचीत्याह बृहस्पतिः ।
	ताम्रकर्षकृता मुद्रा विज्ञेयः काषिकः पणः ।
	स एव चाण्डिका प्रोक्ता ताश्चतस्रस् तु धानका ॥
	ता द्वादश सुवर्णास् तु दीनाराख्यः स एव तु ॥ इति ।
कात्यायनो ऽपि ।
	कार्षापणो ऽण्डिका ज्ञेया ताश्चतस्रस् तु धानकः ।
	ते द्वादश सुवर्णास् तु दीनारश्चित्रकः स्मृतः ॥ इति ।
पले तु विकल्पो याज्ञवल्क्येन दर्शितः ।
	पलं सुवर्णाश्चत्वारः पञ्च वापि प्रकीर्तितम् । इति ।
राजतो ऽपि कार्षापणो ऽस्तीत्याह नारदः ।
	कार्षापणो दक्षिणस्यां दिशि रौप्यः प्रवर्तते । इति ।
व्यासस् तु सौवर्णनिष्कस्य प्रमाणम् आह ।
	पलान्यष्टौ सुवर्णस्य सुवर्णाश्च चतुर्दश ।
	एतन् निष्कप्रमाणं तु व्यासेन परिकीर्तितम् ॥ इति ।
अत्र मनूक्तप्रमाणान्तरमाxआदिः दिव्यदण्डविषये देशव्यवहारविरोधे ऽपि ग्राह्य एव । तथा च बृहस्पतिः ।
	संख्या रश्मिरजोमूला मनुना समुदाहृता ।
	कार्षापणान्तो सा दिव्ये नियोज्या विनये तथा ॥ इति ।
कार्षापणान्तग्रहणं निष्कप्रमाणे तु नायं नियम इति प्रतिपादनार्थम् । तेन निष्कान्तरेण दिव्यं किंचिद् उत्तरत्रोच्यमानम् अविरुद्धम् ।


इति स्मृतिचन्द्रिकायाम् अभियोगालपत्वमत्त्वज्ञानोपयोगीनि 


अथ धनपरिमाणतो दिव्यव्यवस्था

तत्र कात्यायनः ।
	दत्तस्यापह्नवो यत्र प्रमाणं तत्र कल्पयेत् । इति ।
अपह्नवो ऽपलापः । कथं कल्पयेद् इत्यपेक्षिते स एवाह ।
	सर्वं द्रव्यप्रामाणं (?) तु ज्ञात्वा हेम प्रकल्पयेत् ।
	हेमप्रमाणयुक्तं तु तदा दिव्यं नियोजयेत् ॥
	ज्ञात्वा संख्यां सुवर्णस्य सतनाशे विषं स्मृतम् ।
	अशीतेस् तु विनाशे वै दद्याच् चैव हुताशनम् ॥
	षष्ट्या नाशे जलं देयं चत्वारिंशति वै धटम् ।
	विंशद्दसविनाशे तु कोषपानं विधीयते ॥
	पञ्चाधिकस्य वै नाशे तदर्हार्धस्य तण्डुलाः ।
	तदर्थार्धविनाशे तु स्पृशेत् पुत्रादिमस्तकम् ॥
	तदर्धार्थविनाशे तु लौकिक्यश्च क्रियाः स्मृताः ॥ इति ।
सर्वत्र विनाशशब्दस्यापह्नवार्थता प्रत्येतव्या, "दत्तस्यापनवो यत्र" इत्युपक्रान्तत्वात् । विंशद्दशविनाशे त्रिंशद्विनाशे विंशद्नाशे वेत्यर्थः । पञ्चभ्यो ऽधिकः पञ्चाधिकः षट्प्रभृतिर् (?) इति यावत् । तदर्धार्धस्य सार्धसुवर्णप्रसृतेर् विनाशे तण्डुलाः । तदर्धार्धविनाशे त्व् अष्टांशोनसुवर्णार्धप्रसृतेर् विनाशे तण्डुलाः । तदर्धार्धविनाशे त्व् अष्टांशोनसुवर्णार्धप्रसृतेर् विनाशे पुत्रदारशिरःस्पर्शनम् । तदर्धार्धविनाशे तु सार्धसप्तकृष्णलप्रसृतेर् विनाशे तु द्रव्याष्टगुणवचनादयो लौकिकाः शपथाः । चशब्दः स्मार्थशब्दानां संग्रहार्थः । अत एव विष्णुः: "सर्वेष्व् एवार्थजातेषु मूल्यं कनकं कल्पयेत् तत्र कृष्णलोने शूद्रं दूर्वाकरं शापयेत्, द्विकृष्णलोने तिलकरम्, त्रिकृष्णलोने रजतकरम्, चतुःकृष्णलोने सुवर्णकरम्, पञ्चकृष्णलोने सीरोद्धृतमहीकरम्, द्विगुणे ऽर्थे यथाभिहिता समयक्रिया वैश्यस्य, त्रिगुणे ऽर्थे राजन्यस्य, चतुर्गुणे ऽर्थे ब्राह्मणस्य" इति ।सीरोद्धृतमहीकरं लाङ्गलोद्धृतहस्तम् इत्यर्थः । ऊनग्रहणम् अधिके शापविनिवृत्त्यर्थम् । शापे तु विशेषम् आह मनुः ।
	सत्येन शापयेद् विप्रं क्षत्रियं वाहनायुधैः ।
	गोबीजकाञ्चनैर् वैश्यं शूद्रं सर्वैस् तु पातकैः ॥
अस्यार्थः: यद्यहम् अर्थापह्नवी स्यां तदा सत्याभिधानधर्मो मम निष्फलः स्याद् इति शपथकारिणं ब्राह्मणं वाचयेत् । एवं क्षत्रियादीन्, सत्याभिधानधर्मो मम निष्फलः स्याद् इत्यस्य स्थाने वा हनायुधानि मम निष्फलानि स्युर् इति क्षत्रिये । गोबीजकाञ्चनानि निष्फलानि स्युर् इति वैश्ये । सर्वाणि पातकानि मम स्युर् इति शूद्रे विशेष इति । पादस्पर्शादीनां विषयः स्मृत्यन्तरे दर्शितः ।
	निष्के तु सत्यवचनं द्विनिष्के पादलम्भनम् ।
	ऊनत्रिके तु पुष्पं स्यात् कोशपानम् अतः परम् ॥
निष्कशब्देनात्र काञ्चनकर्षचतुर्थांशो मुद्रामुद्रितः प्रतिपाद्यते । तत्रापि क्वचिद् देशे निष्कस्य व्यवहारात् । 
	ननु मनूक्तो माषादिः दिव्यादिविषये ग्रहीतव्य इति नियमान् न व्यावहारिकनिष्कप्रतिपादनं युक्तम् ।
	मैवम्, निष्के मनूक्तग्रहणनियमो नास्तीत्युक्तत्वात् । किं च तत्र मनूक्तनिष्कस्य राजतपलात्मकस्य मूल्यं काञ्चनकार्षार्धाद् अधिकं भवति । तत्र सत्यवचनविधौ (?) "चतुर्गुणे ऽर्थे ब्राह्मणस्य" इति विष्णुवचनविरोधः स्यात् । चतुर्गुणस्य हि कृष्णलपञ्चकस्य कर्षचतुर्थांशत्वात् । तस्माद् व्यावहारिकनिष्काश्रयेण सत्यवचनादिव्यवस्थोकेति मन्तव्यम् । पारिशेष्याद् इष्टापूर्तादिसुकृतदानम्, जातिशपथविषयाद् अधिके धर्मजदिव्यविषयाद् ऊने धने ऽवगन्तव्यम् । धर्मजस्य तु विषयम् आह बृहस्पतिः ।
	शते हृते ऽपह्णुते च दातव्यं धर्मशोधनम् । इति ।
कार्षापणशतप्रभृति निकृष्टस्य, द्विशतप्रभृति मध्यमस्य, चतुःशतप्रभृत्युत्तमस्य, धर्मजं दिव्यं भवतीत्यर्थः ।
	एषा संख्या निकृष्टानां मध्यानां द्विगुणा स्मृता ।
	चतुर्गुणोत्तमानां तु
इति तेनैवाभिधानात् । कार्षापणमूल्यं व्यावहारिकनिष्कस्याशीतितमो भागो भवति । कृष्णलं तु व्यावहारिकनिष्कस्य विंशतितमो भागः । सुवर्णः पुनर् व्यावहारिकनिष्कचतुष्कं भवति । एवं च सर्वदिव्यानां व्यावहारिकनिष्कतो व्यवस्थैवं वेदितव्या । चतुःशतनिष्कप्रभृति विषम्, विंशत्युत्तरत्रिशतनिष्कप्रभ्र्त्यग्निः, चत्वारिंशदुत्तरदिविशतनिष्कप्रभृति जलम्, षष्ट्युत्तरशतनिष्कप्रभृति धटः । विंशत्युत्तरशतनिष्कप्रभृति वा चत्वारिंशन्निष्कप्रभृति वा चतुर्विंशतिनिष्कप्रभृति वा भवति । षण्णिष्कप्रभृति तण्डुलाः । पञ्चनिष्कप्रभृत्युत्तमस्य धर्मजं दिव्यम्, त्रिनिष्कप्रभृति तण्डुलाः । पञ्चनिष्कप्रभृत्युत्तमस्य धर्मजं दिव्यम्, त्रिनिष्कप्रभृत्यल्पाभियोगविहितः कोशः, किंचिद् ऊनत्रिनिष्कप्रभृति पुष्पम्, सार्धद्विनिष्कप्रभृति धर्मजं दिव्यम्, मध्यमस्य द्विनिष्कप्रभृति देवताप्रतिमायाः पितुर् ब्राह्मणस्य् पादस्पर्शनम् । सार्धनिष्कप्रभृति पुत्रदारशिरःस्पर्शनम् । पादाधिकनिष्कप्रभृति निकृष्टस्य मध्यमं दिव्यम्, निष्कप्रभृतीष्टापूर्तादिसुकृतदानम्, निष्कदसमांशचतुष्टयप्रभृति लौकिकाः शपथः निष्कविंशतितमांशप्रभृति जातिशपथाः । तेषु दूर्वाकरत्वादिधर्माः यथाविष्णुवचनं बोद्धव्याः । सैषा व्यवस्था धर्मजेतरेषां धटादीनां न धनापहारविषये कल्पनीया । प्रकारान्तरेण धनापहारविषये तेषां यतो व्यवस्थाम् आह बृहस्पतिः ।
	विषं सहस्रे ऽपहृते पादोने च हुताशनः ।
	त्रिभागोने च सलिलम् अर्धे देयो धटः सदा ॥
	चतुःशताभियोगे तु दातव्यस् तप्तमाषकः ।
	त्रिशते (?) तण्डुला देयाः कोशश्चैव तदर्धके ॥
	शते हृते ऽपह्नुते च दातव्यं धर्मशोधनम् ।
	गोचरस्य प्रदातव्यं सभ्यैः फालं प्रयत्नतः ॥
	एषा संख्या निकृष्टानां मध्यानां द्विगुणा स्मृता ।
	चतुर्गुणोत्तमानां तु कल्पनीया परीक्षकैः ॥ इति ।
अत्र महाभियोगे नियतधटस्य पञ्चशतादिकार्षापणापहारे ऽभिधानात् तदादिकार्षापणसंबन्ध्यभियोगो महाभियोगस् तदादिकोन्यूनकार्षापणसंबन्धी त्व् अल्पाभियोग इत्यवगन्तव्यम् । अत एव संग्रहकारः ।
	ऋणं वा यदि वा दण्डः प्रायश्चित्तम् अथापि वा ।
	यत्र पञ्चशतादिः स्यात् तत् कार्यं गुरु कीर्त्यते ॥
	यत्रारभ्य दशभ्यस् एव् एतान्या सैकचतुःशतात् ।
	कार्यं तल् लघु निर्दिष्टं स्मृतितन्त्रविशारदैः ॥ इति ।
आ सैकचुअत्ःशताद् आ पञ्चशताद् इत्यर्थः । ऋणम् इति विवादास्पदं धनम् अनास्थयोक्तम् । अधनाभियोगमहत्त्वाल्पत्वे तत्र विहितदण्डधनप्रायश्चित्तप्रत्यान्(?)मानधनयोर् अन्यतरसंख्यया प्रत्येतव्ये इति तात्पर्यार्थः । यत् तु याज्ञवल्क्येनोक्तम्,
	नासहस्राद् धरेत् फालं न विषं न तुलां तथा ।
इति, तच् चरित्रादितो मध्यमपुरुषा ये भवन्ति तेषां प्रतिषेधार्थम् । अधमानां सहस्राद् अर्वाग् अपहारे ऽपह्नवे वा महाभियोगाभावात् । एवं चोत्तमानां द्विसहस्राद् अर्वाग् अल्पाभियोगत्वाद् धटादिप्रतिषेधो ऽवगन्तव्यः । यत् पुनः पितामहेनोक्तम्,
	सहस्रे तु धटं दद्यात् सहस्रार्धे तथायसम् ।
	अर्धस्यार्धे तु सलिलं तस्यार्धे तु विषं स्मृतम् ॥
इति, तत् प्राग्द्ट्ष्टदोषपुरुषविषयम् । यद् आह विष्णुः: "प्राग्दृष्टदोषं स्वल्पे ऽप्यर्थे दिव्यानाम् अन्यतमम् एव कारयेत्" इति । एवं चोत्तमस्यापि प्राग्दृष्टदोषस्य सहस्रे ततुर्गुणात् स्वल्पे ऽर्थे धटो भवतीति पितामहवचनस्य तात्पर्यार्थः प्रत्येतव्यः । एवं नृपद्रोहेषु महापातकाभियोगे च स्वल्पे ऽप्यर्थे दिव्यानि भवन्तीत्याह याज्ञवल्क्यः ।
	नृपार्थेष्व् अभिशापे च वहेहुः शुचयः सदा । इति ।
विष्णुर् अपि: "अथ समयक्रिया राजद्रोहे साहसेषु यथाकामम्" इति । समयक्रिया धऋआदिदिव्यकरणम् । तथा च गोबलीवर्दन्यायेन धटादिकम् एवात्राह बृहस्पतिः ।
	एते तु शपथाः प्रोक्ताः स्वल्पे ऽर्थे सुकराः सदा ।
	साहसेष्व् अभिशापेषु दिव्यान्याहुर् विशोधनम् ॥ इति ।
एवं च साहसादौ सत्यादयः शपथाः कदाचिद् अपि न भवन्तीति मन्तव्यम् । अपहारे ऽपि व्यावहारिकनिष्कसंख्यया व्यवस्था व्याख्यास्यते:
	उत्तमस्य पुरुषस्य पञ्चाशन्निष्कप्रभृति विषम्, निष्ङार्धाधिकसप्तत्रिंशन्निष्कप्रभृत्यग्निः, यवोनसप्तकृष्णलाधिकत्रयस्त्रिंशन्निष्कप्रभृतु जलम्, पञ्चविंशन्निष्कप्रभृति धटः, विंशतिनिष्कप्रभृतितप्तमाषः, पञ्चदशनिष्कप्रभृति तण्डुलाः, निष्कार्धाधिकसप्तनिष्कप्रभृति कोशः, पञ्चनिष्कप्रभृति धर्मजं दिव्यम्, गोव्यक्तिचतुष्टयम्प्रभृति पालम् ।
	मध्यमस्य तु पुरुषस्य पञ्चविंशतिनिष्कप्रभृति विषम्, सपादनिष्कोनविंशतिनिष्कप्रभृत्यग्निः, यवसहितत्रयोदशकृष्णलाधिकषोडशनिष्कप्रभृति जलम्, निष्कार्धादिकद्वादशनिष्कप्रभृति धटः, दशनिष्कप्रभृति तप्तमाषः, निष्कार्धाधिकसप्तनिष्कप्रभृति तण्डुलाह्, निष्कपादोनचतुर्निष्कप्रभृति कोशः, सर्धद्विनिष्कप्रभृति धर्मजं दिव्यम्, गोव्यक्तिद्वयप्रभृति फालम् ।
	निकृष्टस्य तु पुरुषस्य सार्धद्वादशनिष्कप्रभृति विषम्, सार्धसप्तकृष्णलाधिकनवतिनिष्कप्रभृत्यग्निः, यवोनसप्तकृष्णलाधिकाष्टनिष्कप्रभृति जलम्, सपादषण्णिष्कप्रभृति धटः, पञ्चनिष्कप्रभृति तप्तमाषः, पादोनचतुर्निष्कप्रभृति तण्डुलाः, पादार्धोनद्विनिष्कप्रभृति कोशः, सपादनिष्कप्रभृति धर्मजं दिव्यम्, एकगोव्यक्तिप्रभृति फालम् ।
	प्राग्दृष्टदोषाणाम् उक्तावधिभ्यो ऽल्पधने ऽपि तत् तद् दिव्यं देयम् । नृपद्रोहाभिशापसाहसेषु च तथैव देयम् । सत्यादिपुष्पादिशपथानां तु व्यवस्थाविशेषस्य अत्रादर्शनाद् अपह्नव (?) इव व्यवस्थास्थेया, विष्णुवचने स्मृत्यन्तरवचने चापह्नव इति विशेषस्मरणाच् चेति ॥


इति स्मृतिचन्द्रिकायां धनपरिमाणतो दिव्यव्यवस्था

अथ विवादिजात्यादितो व्यवस्था

तत्र बृहस्पतिः ।
	ऋणादिकेषु कार्येषु विसंवादे परस्परम् ।
	द्रव्यसंख्यान्विता देया पुरुषापेक्षया तथा ॥
पुरुषापेक्षया विवादिनोर् जात्याद्यपेक्षयेत्यर्थः । तत्र जात्यपेक्षया व्यवस्थाम् अह नारदः ।
	ब्राह्मणस्य धटो देयः क्षत्रियस्य हुताशनः ।
	वैश्यस्य सलिलं देयं शूद्रस्य विषम् एव तु ।
	साधारणः समस्तानां कोशः प्रोक्तो मनीषिभिः ॥ इति ।
अनित्या चेयं व्यवस्था । यद् आह कात्यायनः ।
	सर्वेषु सर्वदिव्यं वा विषवर्जं द्विजोत्तमे ॥ इति ।
लिङ्गसामर्थ्याभाववयोभ्यो ऽपि व्यवस्थाम् आह नारदः ।
	क्लीबातुरान् सत्यहीनान् परितश्चार्दितान् नरान् ।
	बालवृद्धस्त्र्यन्ध्कांश्च परीक्षेत धटे सदा ॥
नित्या त्व् इयं व्यवस्था, सदेत्यभिधानात् । धऋअग्रहणम् अग्न्यम्ब्य्विषाणां परिसङ्ख्यानार्थम्, न पुनः कोशादेर् अपि । यद् आह स एव ।
	स्त्रीणां तु न विषं प्रोक्तं न चापि सलिलं स्मृतम् ।
	धटकोशादिभिस् तासाम् अन्तस् तत्त्वं विचारयेत् ॥ इति ।
धटकोशादिभिर् इति वदन्न् अग्नेर् अपि प्रतिषेधं दर्सयति । दर्शितं च साक्षाद् अपि तेन ।
	न मज्जनीयं स्त्रीबालं धर्मशास्त्रविचक्षणैः ।
	रोगिणो ये च वृद्धाः स्युः पुमांसो ये च दुर्बलाः ॥
	साहसे ऽप्यागतान् एतान् नैव तोये निमज्जयेत् ।
	न चापि हारयेद् अग्निं न विषेण विशोधयेत् ॥ इति ।
यत् पुनः पितामनेनोक्तम्,
	सव्रतानां कृशाङ्गानां बालवृद्धतपस्विनाम् ।
	स्त्रीणां तु न भवेद् दिव्यं यदि धर्मस् त्व् अवेक्ष्यते ॥ 
इति, तद् अग्न्यम्बुविषयम्, धटकोशादीनाम् अपि प्रतिषेधे पूर्वोक्तवचनविरोधात् । एवं च क्लीबादीनाम् अग्न्यम्बुविषवर्ज्यानि द्व्यानि भवन्तीत्यनुसंधेयम् । तथा लोहकारादीनाम् अपि न सर्वाणि दिव्यानि भवन्तीत्याह कात्यायनः ।
	न लोहशिल्पिनाम् अग्निं सलिलं नाम्बुसेविनाम् ।
	मन्त्रयोगविदां चैव विषं दद्याच् च न क्वचित् ॥
	तण्डुलैर् न नियुञ्जीत प्राणिनं मिखरोगिणम् ॥ इति ।
पितामहो ऽपि ।
	कुष्ठिनां वर्जयेद् अग्निं सलिलं श्वासकासिनाम् ।
	पित्तश्लेष्मवतां नित्यं विषं तु परिवर्जयेत् ॥
	मद्यपस्त्रीव्यसनिनां कितवानां तथैव च ।
	कोशः प्राज्ञैर् न दातव्यो ये च नास्तिकवृत्तयः ॥ इति ।
नारदो ऽपि ।
	महापराधे निर्धर्मे कृतघ्ने क्लीबकुत्सिते ।
	नास्तिके दृष्टदोषे च कोशदानं विवर्जयेत् ॥
महापराधे पूर्वसिद्धमाहापराधशालिनीत्यर्थः । एवं च क्लीबस्य अग्न्यादिवत् कोशो ऽपि वर्ज्य इत्यनुसंधेयम् । यत् पुनः कत्यायनेनोक्तम्,
	मातापितृद्विजगुरुबालस्त्रीराजघातिनाम् ।
	महापातकयुक्तानां नास्तिकानां विशेषतः ॥
	लिङ्गिनां प्रशठानां तु मन्त्रयोगक्रियाविदाम् ।
	वर्णसंकरजातानां पापाभ्यासप्रवर्तिनाम् ॥
	एतेष्व् एवाभियोगेषु निन्द्येष्व् एव च यत्नतः ।
	दिव्यं प्रकल्पयेन् नैव राजा धर्मपरायणः ॥ 
इति, तत् तेषां साक्षाद् दिव्यकर्तृत्वनिषेधार्थम्, न पुनर् दिव्येन परीक्षायाः । यतो ऽनन्तरम् एवोक्तम् तेनैव ।
	एतैर् एव नियुक्तानाम् साधूनां दिव्यम् अर्हति ।
	नेच्छन्ति साधवो यत्र तत्र शोध्यः स्वकैर् नरैः ॥ इति ।
दिव्यम् अर्हति राजा कल्पयितुम् इति शेषः । तथा च स एव ।
	एषु वादेषु दिव्यानि प्रतिषिद्धानि यत्नतः ।
	कारयेत् स्वजनैस् तानि नाभिशप्तं त्यजेन् मनुः ॥
त्यजेत् उक्तप्रकारेण विशोधयेद् इति शेषः । यत् पुनस् तेनोक्तम्,
	अस्पृश्यधनदासानां म्लेच्छानां पापकारिणाम् ।
	प्रातिलोम्यप्रसूतानां निश्चयो न तु राजनि ॥
	तत् प्रसिद्धानि दिव्यानि संशये तेषु निर्दिशेत् ॥
इति, तत् तैर् नियुक्तस्वजनालाभविषयम् इत्यवगन्तव्यम् ।


इति स्मृतिचन्द्रिकायां विवादिजात्यादितो दिव्यव्यवस्था

अथर्तुतो द्वियव्यवस्था

तत्र पितामहः ।
	धटः सर्वर्तुकः प्रोक्तो वाते वाति विवर्जयेत् ।
	अग्निः शिशिरहेमन्तवर्षासु परिकीर्तितः ॥
	शरद्ग्रीष्मे तु सलिलं हेमन्ते शिशिरे विषम् ॥ इति ।
धटग्रहणं कोशस्यापि प्रदर्शनार्थम् । कोशस् तु सर्वदा देयः "तुला स्यात् सार्वकालिकः" इति नारदस्मरणात् । कोशग्रहणं तण्डुलप्रभृतीनां प्रदर्शनार्थम् इत्युक्तं तद् व्याख्यातृभिः । तेनाग्न्यम्बुविषाणाम् एवर्तुतो व्यवस्था । अत एव तेषाम् एव ऋत्वन्तरप्रतिषेधस् तेन दर्शितः ।
	न शीते तोयसिद्धिः स्यात् नोष्णकाले ऽग्निशोधनम् ।
	न प्रावृषि विषं दद्यात् प्रवाते तु तुलां नृपः ॥ इति ।
प्रवाते वातातिशय इत्यर्थः । विष्णुर् अपि: "न कुष्ठ्यसमर्थलोहकाराणाम् अग्निर् देयः, शरद्ग्रीष्मयोश्च न कुष्ठिपैत्तिकब्राह्मणानां विषं देयम्, प्रावृषि च न श्लेष्मव्याध्यर्दितानां भीरूणां श्वासकासिनाम् अम्बुजीविनां चोदकम्, हेमन्तशिशिरयोश्च न नास्तिकेभ्यः कोशो देयः व्याधिमरणोपस्पृष्टे च" इति । हेमन्तग्रहणं पुष्यमासस्य प्रतिषेधार्थम्, न पुनर् मार्गशीर्षस्यापि, तस्य शीतातिशयाभावेनोदकदिव्यविरोधित्वाभावात् । अत्र पितामहः ।
	चैत्रो मार्गशिराश्चैव वैशाखश्च तथैव च ।
	एते साधारणा मासा दिव्यानाम् अविरोधिनः ॥ इति ।
अत एते मासाः सर्वदिव्यकाला भवन्तीत्यर्थः ॥


इति स्मृतिचन्द्रिकायां ऋतुतो दिव्यव्यवस्था

अथ दिव्यदेशाः

अत्र पितामहः ।
	प्राङ्मुखो निश्चलः कार्यः शुचौ देशे धटः सदा ।
	इन्द्रस्थाने सभायां वा राजद्वारे चतुष्पथे ॥
इन्द्रस्थानं प्रख्यातदेवतायतनम्, "सभा राजकुलद्वारदेवायतनचत्वरे" इत् नारदस्मरणात् । अत्र व्यवस्थाम् आह कात्यायनः ।
	इन्द्रस्थाने ऽभिशस्तानां महापातकिनां नृणाम् ।
	नृपद्रोहप्रवृत्तानां राजद्वारे प्रयोजयेत् ॥
	प्रातिलोम्यप्रसूतानां दिव्यं देयं चतुष्पथे ।
	अतो ऽन्येषु तु कार्येषु सभामध्ये विदुर् बुधाः ॥ इति ।
दिव्यम् इति सामान्येनाभिधानात् धटस्यैवेयं देशव्यवस्था, किं त्व अनुक्तदेशवेशेषाणाम् अन्येषाम् अपीत्यवगन्तव्यम् । विहितदेशाद्यनादरे दिव्यप्रामाण्यहानिर् भवतीत्याह स एव ।
	अदेशकालदत्तानि बहिर्वासकृतानि च ।
	व्यभिचारं सदार्थेषु कुर्वन्तीह न संशयः ॥
वासः निवासः जनस्थानम्, तस्माद् बहिः निर्जनप्रदेश इति यावत् । अनेन जनसमक्षं एव दिव्यानि देयानीत्यर्थाद् उक्तम् । उक्तं च पितामहेन ।
	प्रत्यक्षं दापयेद् दिव्यं राजा वाधिकृतो ऽपि वा ।
	ब्राह्मणानां श्रुतवतां प्रकृतीनां तथैव च ॥
अधिकृतः प्राड्विवाकः ।


इति स्मृतिचन्द्रिकायां दिव्यदेशाः

अथ धटनिर्माणविधिः 

तत्र नारदः ।
	खादिरं कारयेत् तत्र निर्व्रणं शुक्लवर्जितम् ।
	शिंशुपां तदलाभे तु सालं वा कोटरैर् विना ॥
	अञ्जनस् तिन्दुकीसारं निमिशो रक्तचन्दनम् ।
	एवंविधानि काष्ठानि धऋआर्थं परिकल्पयेत् ॥ इति ।
एवंविधानीति वदन् पूर्वोक्तानाम् अलाभे यज्ञियं वृक्षान्तरम् अपि भवतीति दर्शयति । दर्शितं च पितामहेन ।
	छित्वा तु यज्ञियं वृक्षं विधिवन् मन्त्रपूर्वकम् ।
	प्रणम्य लोकपालेभ्यस् तुला कार्या मनीषिभिः ॥
	मन्त्रस् सोम्यो वानस्पत्यच्छेदने जप्य एव तु ॥ इति ।
सौम्यवानस्पत्ययोर् विकल्पः तुल्यकार्यत्वाद् इति कैश्चिद् उक्तम् । तुलाग्रहणं तत्परिकरस्यापि प्रदर्शनार्थम्, तेन पादस्तम्भाद्यर्थम् अपि वृक्षच्छेदनं कार्यम् । अत एव सपरिकरायास् तुलायाः प्रमाणम् उक्तं तेनैव ।
	चतुर्हस्ता तुला कार्या पादौ कार्यौ तथाविधौ ।
	अन्तरं तुलयोर् हस्तौ भवेद् अध्यर्थ एव वा ॥
पादौ तुलाधारकाष्ठाधारार्थौ स्तम्भौ, तथाविधौ चतुर्हस्तप्रमाणाव् इत्यर्थः । एतच् च पादयोः प्रमाणं निखननीयहस्तद्वयाद् उपरितनभागस्य वेदितव्यम् । अतो निखननीयभागेन सह षड्ढस्तौ भवतः । तथा च व्यासः ।
	हस्तद्वयं निखेयं तु प्रोक्तं मुण्डकयोर् द्वयोः ।
	षड्ढस्तं तु तयोः प्रोक्तं प्रमाणं परिमाणतः ॥
अक्षस्य तु प्रमाणं पादयोर् अन्तरालाभिधानेनैवार्थसिद्धम् इति न पृथग् उक्तम् । तेन पादस्तम्भमस्तकदेशात् बहिर् अनिःसृतो यथा भवति तथा हस्तद्वयात् सार्धहस्ताद् वाभ्यधिको ऽक्षः कार्य इत्यवगन्तव्यम् । हस्तः पुनश्चतुर्विंशत्यङ्गुल इति स्मृत्यन्तरे दर्शितः ।
	तिर्यग्यवोदराण्यष्टाव् ऊर्ध्वा वा व्रीहयस् त्रयः ।
	प्रमाणम् अङ्गुलस्योक्तं वितस्तिर् द्वादशाङ्गुला ॥
	हस्तो वितस्तिद्वितयम् । इति ।
यावति तु स्थौल्ये कृते दार्ढ्यं भवति तावत् स्थौल्यं तुलादीनां कार्यम्, विशेषास्मृतेः(?) । आचाराद् वा विशेषः स्थौल्ये वेदितव्यः । तुलायां त्व् अपरे विशेषाः पितामहेन दर्शिताः ।
	चतुरश्रा तुला कार्या दृढा ऋज्वी तथैव च ।
	कटकानि च देयानि त्रिषु स्थानेष् यत्नतः ॥
कटकानि लोहवलयानि । त्रिषु स्थानेषु उपान्तयोर् मध्ये च । कटकानीत्ययोमयानाम् अन्येषाम् अप्युपलक्षणार्थम्, तेनोपान्तयोर् आयसकीलकौ शिक्यपाशधारणार्थाविपुवद् (?) वक्राग्रौ कर्कटकशृङ्गसंनिभौ देयौ । मध्ये त्व् आयसपाशो ऽक्षकाष्ठे तुलायोजनार्थो देयः । तथा च नारदः ।
	चतुरश्रा स्थितिस्थानैर् धटकर्कटकादिभिः । इति ।
धटशब्देनात्र तुलामध्यसंबन्धी पाशो लक्ष्यते । कर्कटकशब्देनात्र उपान्त्यकीलकौ सादृश्याद् उच्येते । तेनायम् अर्थः: अयोमयैः पाशप्रभृतिभिः स्थितिहेतुभिस् तुलायां भवितव्यम् इति । आदिशब्देनाक्षमध्ये ऽप्येकेन कर्कटकेन भवितव्यम् इति दर्शयति । तथा स्तम्भादिस्थापनप्रकारो ऽपि तेन दर्शितः ।
	दक्षिणोत्तरसंस्थानाव् उभाव् एकाग्र (कत्र) संयतौ ।
	अन्तौ कृत्वा समे देशे तयोः संस्थापयेत् तुलाम् ॥
अस्यार्थः: समायां भूमौ दक्षिणोत्तरभावेन स्थितयोः पादस्तम्भयोर् उभाव् अन्तौ एकत्र अक्षकाष्ठे संघाटितौ कृत्वा तयोः घटकाक्षकाष्ठमध्ये तुलां स्थपयेद् इति । स्थापनं च तत्र कथं कार्यम् इत्यपेक्षिते स एवाह ।
	आयसेन तु पाशेन मध्ये संगृह्य धर्मवित् ।
	योजयेत् तु सुसंयुक्तां तुलां प्रागपरायताम् (?) ॥
प्रागपरायतां पूर्वपश्चिमदीर्घाम् इत्यर्थः । प्रागग्रता च कार्येत्याह पितामःअः ।
	प्राङ्मुखो निश्चलः कार्यः शुचौ देशे धटः सदा । इति ।
निश्चलत्वसिध्यर्थम् आह नारदः ।
	हस्तद्वयं निखेयं तु पादयोर् उभयोस् तथा । इति ।
तथेति वदन् अन्यद् अपि किंचिद् धटाङ्गभूतं तोरणादिकं कार्यम् इति दर्शयति । दर्शितं च पितामहेन ।
	तोरणे तु तथा कार्ये पार्श्वयोर् उभयोर् अपि ।
	धटाद् उच्चरते स्यातां नित्यं दशभिर् अङ्गुलैः ॥
	अवलम्बौ च कर्तव्यौ तोरणाभ्याम् अधोमुखौ ।
	मृन्मयौ सूत्रसंबद्धौ धटमस्तकचुम्बकौ ॥
	धटं तु कारेयन् नित्यं पताकाध्वजशोभितम् ।
	विश्लाम् उच्छ्रितां शुभ्रां धटशालां तु कारयेत् ॥
	यत्रस्थो नोपहन्येत बहिश्चण्डालवायसैः ।
	तत्रैव लोकपालादीन् सर्वदिक्षू निवेशयेत् ॥
	त्रिसंध्यं पूजयेच् चैनान् गन्धमाल्यानुलेपनैः ।
	कवाटबीजसंयुक्तां परिचारकरक्षिताम् ॥
	मृत्पानीयाग्निसंयुक्ताम् अशून्यां कारयेन् नृपः ॥ इति ।
अत्र शालारचनादिकं धटधारणप्रयुक्तम् एव नोत्पत्तिप्रयुक्तम् इति, धारणानिच्छायाम् अननुष्ठेयम् एवेति कैश्चिद् उक्तम् ॥


इति स्मृतिचन्द्रिकायां धटनिर्माणविधिः 

अथ सर्वदिव्यसाधारणविधिः

तत्र बृहस्पतिः ।
	स्नेहात् क्रोधाल् लोभतो वा भेदम् आयान्ति साक्षिणः ।
	विधिदत्तस्य दिव्यस्य न भेदो जायते क्वचित् ॥
अतो दिव्यं विधिवद् देयम् इत्यभिप्रायः । विधिश्च पितामहेन दर्शितः ।
	दिव्येषु सर्वकार्याणि प्राड्विवाकः समाचरेत् ।
	अध्वरेषु यथाध्वर्युः सोपवासो नृपाज्ञया ॥
सर्वकार्याणि साधारणान्यसाधारणानि चेत्यर्थः । तत्र साधारणानि तेनैव दर्शितानि ।
	तत आवाहयेद् देवान् विधिनानेन धर्मवित् । इति ।
अनेन वक्ष्यमाणेनेत्यर्थः । तम् एव विधिं दर्शयति ।
	प्राङ्मुखः प्राञ्जलिर् भूत्वा प्राड्विवाकस् ततो वदेत् ।
	एह्येहि भवन् धर्म अस्मिन् दिव्ये समाविश ।
	सहितो लोकपालैश्च वस्वाइत्यमरुद्गणैः ॥ इति ।
ततः दिव्योपकल्पनानन्तरम् इत्यर्थः, अस्मिन् दिव्य इति मन्त्रलिङ्गात्,
	आवाह्य तु धटे धर्मं पश्चाद् अङ्गानि विन्यसेत् ।
इति तेनैवाभिधानाच् च । धटग्रहणम् उपकल्पितदिव्योपलक्षणार्थम्, सर्वदिव्येषुधर्मावानस्याङ्गविन्यासस्य च वक्ष्यमाणत्वात् । अङ्गानि विन्यसेद् इत्यस्यार्थः तेनैव दर्शितः ।
	इन्द्रं पूर्वे तु संस्थाप्य प्रेतेशं दक्षिणे तथा ।
	वरुणं पश्चिमे भागे कुबेरं चोत्तरे तथा ॥
	अग्न्यादिलोकपालांश्च कोणभागेषु विन्यसेत् ।
	इन्द्रः पीतो यमः श्यामो वरुणः स्फटिकप्रभः ॥
	कुबेरस् तु सुवर्णाभः ह्यग्निश्चापि सुवर्णभः ।
	तथैव निऋतिः श्यामो वायुर् धूम्रः प्रशस्यते ॥
	ईशानस् तु भवेद् रक्त एवं ध्यायेत् क्रमादिमान् ।
	इन्द्रस्य दक्षिणे पार्श्वे वसून् आवाहयेद् बुधः ॥
	धरो ध्रुवस् तथा सोम आपश्चैवानिलो ऽनलः ।
	प्रत्यूपश्च प्रभासश्च वसवो ऽष्टौ प्रकीर्तिताः ॥
	देवेशेशानयोर् मध्य आदित्यानां तथायनम् ।
	धातार्यमा च मित्रश्च वरुणो ऽंशुर् भगस् तथा ॥
	इन्द्रो विवस्वान् पूषा च पर्जन्यो दशमः स्मृतः ।
	ततस् त्वष्टा ततो विष्णुर् अजघन्यो जघन्यजः ॥
	इत्येते द्वादशादित्या नामभिः परिकीर्तिताः ।
	अग्नेः पश्चिमभागे तु रुद्राणाम् अयनं विदुः ॥
	वीरभद्रश्च शम्भुश्च गिरिशश्च महायशाः ।
	अजैकपादहिर्बुध्न्यः पिनाकी चापराजितः ॥
	भुवनाधीश्वरश्चैव कपाली च विशांपतिः।
	स्थाणुर् भगश्च भगवान् रुद्राश् त्व् एकादश स्मृताः ॥
	प्रेतेशरक्षोमध्ये च मातृस्थानं प्रकल्पयेत् ।
	ब्राह्मी माहेश्वरी चैव कौमारी वैष्णवी तथा ॥
	वाराही चैव माहेन्द्री चामुण्डा गणसंयुता ।
	निरृतेर् उत्तरे भागे गणेशायतनं विदुः ॥
	वरुणस्योत्तरे भागे मरुतां स्थानम् उच्यते ।
	गगनस्पर्शनो वायुर् अनिलो मारुतस् तथा ॥
	प्राणः प्राणेशजीवौ च मरुतो ऽष्टौ प्रकीर्तिताः ।
	धटस्योत्तरभागे तु दुर्गाम् आवाहयेद् बुधः ॥ इति ।
अत्रापि पूर्ववद् धटग्रहणम् उपकल्पितदिव्योपलक्षणार्थम् । एवं यथास्थानम् आवाहितानां देवानां पूजनं कुर्यात् । तथा च स एव ।
	एतासां देवतानां तु स्वनाम्ना पूजनं विदुः । इति ।
तत्र च क्रमम् आह स एव ।
	भूषावसानं धर्माय दत्वा चार्घ्यादिकं क्रमात् ।
	अर्ध्यादि पश्चाद् अङ्गानां (?) भूषान्तम् उपकल्पयेत् ॥
अङ्गीनाम् इन्द्रादिदुर्गान्तानाम् इत्यर्थः । तेषाम् अर्ध्याद्युपकल्पनं पदार्थानुसमयेन कार्यम्, न काण्डानसमयेन, तथात्वे प्रयोगवचनावगतसहत्वबाधापत्तेः । दुर्गायौ भूषणं दत्वा धर्मस्येन्द्रादिदुर्गान्तानां च गन्धादिपरिचर्यां पूर्ववत् कुर्यात् । तथा च स एव ।
	गन्धादिकां निवेद्यान्तां परिचर्यां कल्पयेत् । इति ।
ततश्चतसृषु दिक्षु चतुर्भिर् होमः कर्तव्यः । तथा च स एव ।
	चतुर्दिक्षु तथा होमः कर्तव्यो वेदपारगैः ।
	आज्येन हविषा चैव समिद्भिर् होमसाधनैः ॥
	सावित्र्या प्रणवेनाथ स्वाहान्तेनैव होमयेत् ॥ इति ।
लौकिकम् अग्निं चतुर्दिषु प्रतिष्ठाप्यैकैकस्यां दिश्येकैकः ऋत्विक् समिदाज्यचरून् प्रत्येकम् अष्टोत्तरशतं तत्सवितुर् इति मन्त्रेणोभयतः प्रणवेन स्वाहाकारान्तेन जुहुयाद् इत्यर्थः । यद्यप्यत्र संख्या नोक्ता, तथापि,
	अनुक्तसंख्या यत्र स्याच् छतम् अष्टोत्तरंस्मृतम्।
इति स्मृत्यन्तरात् सिद्धेत्यवधेयम् । एतत् सर्वं पूर्वाह्णे कर्तव्यं तस्य प्रधानकालत्वात् । तथा च नारदः ।
	अहोरात्रोषिते स्नाते आर्द्रवाससि मानवे ।
	पूर्वाह्णे सर्वदिव्यानां प्रदानम् अनुकीर्तितम् ॥
यत् तु याज्ञवल्क्येनोक्तम्,
	सचेलस्नातम् आहूय सूर्योदय उपोषितम् ।
	कारयेत् सर्वदिव्यानि नृपब्राह्मणसंनिधौ ॥
इति, तत्र सूर्योदयपदेन पूर्वाह्ण एव वचोभङ्ग्या विहित इत्यवगन्तव्यम् । पूर्वाह्णश्चादित्यवारान्वित एव ग्राह्यः शिष्टाचारबलात् । होमाद् अनन्तरं पितामहः ।
	यं चार्थम् अभियुक्तः स्याल् लिखित्वा तं तु पत्रके ।
	मन्त्रेणानेन सहितं तत् कार्यं तु शिरोगतम् ॥
अनेन वक्ष्यमाणेनेत्यर्थः । तम् एव मन्त्रं दर्सयति ।
	आदित्यचन्द्राव् अनिलो ऽनलश्च द्यौर् भूमिर् आपो हृदयं यमश्च ।
	अहश्च रात्रिश्च उभे च संध्ये धर्मश्च जानाति नरस्य वृत्तम् ॥ इति ।
अयं च विधिः सर्वदिव्यसाधारण इत्याह स एव ।
	इमं मन्त्रविधिं कृत्स्नं सर्वदिव्येषु योजयेत् ।
	इमं मन्त्रविधिं कृत्स्नं सर्वदिव्येषु योजयेत् ।
	आवाहनं च देवानां तथैव परिकीर्तितम् ॥
धर्मावाहनादि शोध्यशिरसि पत्रारोपणान्तं सर्वदिव्येषु कर्तव्यम् इत्यर्थः । तथा सर्वदिव्येषु प्रयोगावसाने ऋत्विगादिभ्यो दक्षिणां तुष्टिकरीं दद्यात् । तथा च स एव ।
	ऋत्विक्पुरोहिताचार्यान् दक्षिणाभिश्च तोषयेत् ॥ इति ।


इति स्मृतिचन्द्रिकायां सर्वदिव्यसाधारणविधिः 

अथ धटारोपणविधिः

तत्र नारदः ।
	शिक्यद्वयं समासज्य धटकर्कटयोर् दृढम् ।
	एकत्र शिक्ये पुरुषम् अन्यत्र तुलयेच् छिलाम् ॥
विधिवन् निर्मितधटकर्कटकद्वये शिक्यद्वयपाशौ समासज्येत्यर्थः । शिलाग्रहणं मृदादेर् उपलक्षणार्थम् । अत एव पितामहः ।
	शिक्यद्वयं समासज्य पार्श्वयोर् उभयोर् अपि ।
	प्रागग्रान् कल्पयेद् दर्भान् शिक्ययोर् उभ्योर् अपि ॥
	पश्चिमे तोलयेत् कर्तॄन् अन्यस्मिन् मृत्तिकां शुभाम् ।
	इष्टकाभस्मपाषाणकपालास्थिविवर्जिताम् ॥ इति ।
इष्टकापाषाणयोर् मृदा सह समुच्चयो निवार्यते न तु विकल्पः, तयोर् अपि विहितत्वात् । तथा च नारदः ।
	पिटकं पूरयेत् तस्मिन्न् इष्टकाग्रावपांसुभिः । इति ।
इष्टकाभिः ग्रावभिः पांसुभिर् वेत्यर्थः । माषैर् वा पिटकं पूरयेत्, "माषराशिम् अथापि वा" इति स्मृत्यन्तरवचनात् । एवं च शिलामृत्तिकेष्टकाग्रावपांसुमाषाणां प्रतिमानत्वे विकल्पो वेदितव्यः । अत एव नारदेनोक्तम् ।
	मृत्पिण्डम् अभिशस्तं च तुलायां धारयेत् समम् ।
	धारयेद् उत्तरे पार्श्वे पुरुषं दक्षिणे शिलाम् ॥ इति ।
उत्तरे पार्श्व इत्येतद् दक्षिणोदगायतत्वेन निर्मिततुलाविषयम् । यद्यपि तथा निर्माणं पूर्वम् अनुपदिष्टम्, तथाप्यस्माद् एव वचनात् पूर्वापरसंस्थानौ पादस्तन्भौ कृत्वोदगग्रा तुला कदाचित् कार्येत्यर्थात् सिद्धम् इति न कश्चिद् विरोधः । तुलां धारयेद् वणिगादीनाम् अन्यतम इति शेषः । तथा च विष्णुः: "तां च वणिक्सुवर्णकारकांस्यकाराणाम् अन्यतमो बिभृयात्" इति । तां तुलाम् इत्यर्थः । अन्यतमेन धृतायाः समतानिरीक्षणार्थं राज्ञा ते सर्वे नियोक्तव्याः । तथा च पितामहः ।
	परीक्षका नियोक्तव्याः तुलामानविशारदाः ।
	वणिजो हेमकाराश्च कांस्यकारास् तथैव च ॥
नियुक्ताश्च समताम् निरीक्षेरन् । तथा च नारदः ।
	सुवर्णकारा वणिजः कुसलाः कांस्यकरकाः ।
	तां तुलाम् अन्ववेक्षेरन् तुलाधारणकोविदाः ॥
न्रीक्षकान् प्रत्याह पितामहः ।
	कार्यः परीक्षकैर् नित्यम् अवलम्बसमो धटः ।
	उदकं च प्रदातव्यं धटस्योपरि पण्डितैः ॥
	यस्मिन् न प्लवते तोयं स विज्ञेयः समो धटः ॥ इति ।
तोरणयोर् लम्बमानौ मृण्मयाव् अवलम्बौ तयोः संबन्धः कटकद्वयोपरिभागेन समो यस्य सो ऽवलम्बसमो धटः । तथा च नारदः ।
	प्रथमारोहणे ग्राह्यं प्रमाणं निपुणैः सह ।
	तुलाशिरोभ्यां तुल्यं तु तोरणन्यस्तलक्षणम् ॥
समतावधारणान्तरं विष्णुः: "प्रतिमानपुरुषौ समधृतौ सुचिह्नितौ कृत्वा पुरुषम् अवतारयेत्" इति । सुचिह्नितौ समतादशायां येष्व् अवयवेषु श्क्यरज्जवः संयुक्तास् तत्र तत्र पाण्डुरेखाङ्किताव् इत्यर्थः । अवतारणानन्तरं पितामहः ।
	तोलयित्वा नरं पूर्वं पश्चात् तम् अवतार्य तु ।
	धटं तु कारयेन् नित्यं पताकाध्वजशोभितम् ॥ इति ।
एवम् उपकल्पनानन्तरं धर्मावाहनादि शोध्यशिरसि पत्रारोपणान्तं सर्वदिव्यसाधारणविधिं कुर्यात् । तथा च स एव ।
	इमं मन्त्रविधिं कृत्स्नं सर्वदिव्येषु योजयेत् ।
	आवाहनं च देवानां तथैव परिकल्पयेत् ॥ इति ।
तत्र धर्माराधनसाधनेषु विशेषम् आह नारदः ।
	रक्तैर् गन्धैश्च माल्यैश्च दध्यपूपाक्षतादिभिः ।
	अर्चयेत् तु धटं पूर्वं ततः शिष्टांस् तु पूजयेत् ॥ इति ।
धटं धटाधिष्ठितं धर्मम्, शिष्टान् इन्द्रादीन् । शोध्यशिरसि पत्रारोपणनन्तरं पितामहः ।
	धटम् आमन्त्रयेच् चैवं विधिनानेन शास्त्रवित् ।
	त्वं धट ब्रह्मणा सृष्टः परीक्षार्थं दुरात्मनाम् ॥
	धकाराद् धर्ममूर्तिस् त्वं टकारात् कुटिलं नरम् ।
	धृतो भावयसे यस्माद् धतस् तेनाभिधीयसे ॥ इति ।
शास्त्रवित् प्राड्विवाकः,
	दिव्येषु सर्वकार्याणि प्राड्विवाकः समाचरेत् ।
इति तेनैवोक्तत्वात् । ततः शोध्यो ऽपि तं धटम् आमन्त्रयेत् । तथा च याज्ञवल्क्यः ।
	तुलाधारणविद्वद्भिर् अभियुक्तस् तुलाश्रितः ।
	प्रतिमानसमीभूतो रेखां कृत्वावतारितः ॥
	त्वं तुले सत्यधामासि पुरा देवैर् विनिर्मिता ।
	तत् सत्यं वद कल्याणि संशयान् मां विमोचय ॥
	यद्यस्मि पापकृन् मातः ततो मां त्वम् अधो नय ।
	शुद्धश्चेद् गमयोर्ध्वं मां तुलाम् इत्यभिमन्त्रयेत् ॥ इति ।
त्वं तुले इत्यादिना ऊर्ध्वं माम् इत्यन्तेन मन्त्रेण पुनर् आरोपणात् प्राक् तुलाम् अभिमन्त्रयेत् शोध्य इत्यर्थः । ततस् तं प्राड्विवाकः पुनर् आरोपयेत् । तथा च नारदः ।
	समयैः परिगृह्याथ पुनर् आरोपयेन् नरम् ।
	निवाते वृष्टिरहिते शिरस्यारोप्य पत्रकम् ॥
समयैः परिगृह्य तुलाधारकं शपथैर् नियम्येत्यर्थः । शपथाश्च तेनैव दर्शिताः ।
	ब्रह्मघ्नो ये स्मृता लोका ये लोकाः कूटसाक्षिणः ।
	तुलाधारस्य ये लोकास् तुलां धारयतो मृषा ॥ इति ।
पुनरारोपणानन्तरं नारदः ।
	तस्मिन्न् एव कृते लक्ष्ये लक्ष्यं कृत्वा द्विजोत्तमः ।
	धर्मपर्यायशब्देन धट इत्यभिधीयसे ॥
	त्वं वेत्सि सर्वभूतानां पापानि सुकृतानि च ।
	त्वम् एव देव जानीषे न विदुर् यानि मानवाः॥
	व्यवहाराभिशस्तो ऽयं मानवस् तोल्यते त्वया ।
	तद् एनं संशयारूढं धर्मतस् त्रातुम् अर्हसि ॥
	देवासुरमनुष्याणां सत्ये त्वम् अतिरिच्यसे ।
	सत्यसंधो ऽसि भगवञ् छुभाशुभविभावनैः ॥
	आदित्यचन्द्राव् अनिलो ऽनलश्च द्यौर् भूमिर् आपो हृदयं यमश्च ।
	अहश्च रात्रिश्च उभे च संध्ये धर्मश्च जानाति नरस्य वृत्तम् ॥ इति ।
शोध्यं शिक्ये यथासंनिवेशं निधाय धर्मेत्यादि वृत्तम् इत्यन्तं प्राड्विवाको वदेच् इत्यर्थः । मन्त्रोच्चारणानन्तरं पितामहः ।
	ज्योतिर्वित् ब्राह्मणश्रेष्ठः कुर्यात् कालपरीक्षणम् ।
	विनाड्यः पञ्च विज्ञेयाः परीक्ष्याः कालकोविदैः ॥
	साक्षिणो ब्राह्मणश्रेष्टाः यथादृष्टार्थवादिनः ।
	ज्ञानिनः शुचयो ऽलुब्धाः नियोक्तव्याः नृपेण तु ॥
	तेषां वचनतो गम्यः शुद्ध्यशुद्धिविनिर्णयः ॥ इति ।
त्रिशतगुर्वक्षरोच्चारणकालः पञ्चविनाड्यात्मको भवति । तथा च स्मृत्यन्तरम् ।
	दशगुर्वक्षरः प्राणः षट्प्राणः स्याद् विनाडिका । इति ।
एवं च ज्योतिर्विद् ब्राह्मणो गुर्वक्षरोच्चारणेन पञ्चविनाड्यात्मककालमानं कुर्यात् । शोध्यस् तावत्कालं तुलाम् आरुह्यासीत । तस्मिन् काले जयपराजयलक्षणैः शुद्ध्यशुद्धिविनिर्णयं नियुक्ताः साक्षिणः कुर्युर् इति पूर्वोक्तवचनानाम् अर्थः प्रत्येतव्यः । कानि पुनर् जयपराजयलक्षणानीत्यपेक्षिते नारदः ।
	तुलितो यदि वर्धेत विशुद्धः स्यान् न संशयः ।
	समो वा हीयमानो वा न विशुद्धो भवेन् नरः ॥
यत् पुनः पितामहेनोक्तम्,
	हीयमानो न शुद्धः स्याद् एकेषां तु समो ऽशुचिः ।
	अल्पपापः समो ज्ञेयो बहुपापस् तु हीयते ॥ इति ।
तत्रैकेषाम् इति पूजनार्थम्, न तु स्वमते समस्थशुद्धित्वद्योतनार्थम् । अल्पपापिनो ऽप्यशुचित्वात् । तेन हीयमानसमयोः पराजये न कश्चिद् विशेषः । दण्डे प्रायश्चित्ते च परं विशेषः, दण्डप्रायश्चित्तयोर् दोषानुसारित्वात् । यत् तूक्तं बृहस्पतिना,
	धटे ऽभियुक्तस् तुलितो हीनश्चेद् धानिम् आप्नुयात् ।
	तत्समस् तु पुनस् तोल्यो वर्धितो विजयी भवेत् ॥ 
इति, तस्यायम् अर्थः: समस्याश्चुत्वनिश्चयो न प्रथमतोलनपर्याये कार्यः, किं तु पुनस् तोल्यमानस्य तु यदि समस्तैव भवति तदानीम् अशुद्धिर् अवधारणीयेति । एवं शिक्यच्छेदादाव् अपि पुनस् तोल्यमानस्य शुद्धिर् अशुद्धिर् वावधारणीया । तथा च कात्यायनः ।
	शिक्यच्छेदे तुलाभङ्गे तथापि तु गुणस्य वा ।
	शुद्धेस् तु संशये चैव परीक्षेत पुनर् नरम् ॥
शुद्धेस् तु संशयो नारदेन प्रपञ्चितः ।
	तुलाशिरोभ्याम् उद्भ्रान्तं विचलं न्यस्तलक्षणम् ।
	यदा वायुप्रपन्नो ऽसौ गच्छत्य् ऊर्ध्वम् अधो ऽपि वा ॥
	निर्मुक्तः सहसा वापि तदा नैकतरं व्रजेत् ॥ इति ।
अयम् अर्थः: यदा तुलान्तौ तिर्यक् प्रचलितौ, यदा च समताज्ञानार्थं न्यस्तम् उदकादि चलितम्, यदा च वायुनाप्रेरिता तुला ऊर्ध्वम् अधश्च कम्पते, यदा च तुला धारकेण हस्तात् प्रमुच्यते तदा जयं पराजयं वा न निश्चिनुयाद् इति । यत् पुनस् तेनोक्तम्,
	कक्ष्यच्छेदे तुलाभङ्गे धटकर्कटयोस् तथा ।
	रज्जुच्छेदे ऽक्षभङ्गे च मूर्छितः शुद्धिम् आप्नुयात् ॥
इति, तद् अपरिदृश्यमानकारणकशिक्यच्छेदादिविषयम्, दैविकस्यैव शिक्यच्छेदादेः शुद्धिकाणत्वात् (?) । तत्र पितामहः ।
	शंसन्ति साक्षिणः सर्वे शुद्ध्यशुद्धी नृपे तथा ।
	सद्भिः परिवृतो राजा शुद्धम् आहूय पूजयेत् ॥
	ऋत्विक्पुरोहिताचार्यान् दक्षिणाभिश्च तोषयेत् ।
	एवं कारयिता राजा भुक्त्वा भोगान् मनोरमान् ॥
	महतीं कीर्तिम् आप्नोति ब्रह्मभूयाय कल्पते । इति ।


इति स्मृतिचन्द्रिकायां धटारोपणविधिः

अथाग्निविधिः

तत्र पितामहः ।
	अग्नेर् विधिं प्रवक्ष्यामि यथावच् छास्त्रचोदितम् ।
	कारयेन् मण्डलान्यष्टौ पुरस्तान् नवमं तथा ॥
प्रख्यातदेवतायतनादिविहितदेशे भूशुद्धिम् उद्धननावोक्षणाभ्यां कृत्वा तत्र नव मण्डलानि प्रागपवर्गाणि प्राड्विवाकः सोपवासो नृपाज्ञया प्रवृत्तः कुर्याद् इत्यर्थः । तानि च गोमयेन कार्याणि,
	गोमयेन कृतानि स्युर् अद्भिः पर्युक्षितानि च ।
इति तेनैव स्मृतत्वात् । तेषाम् अन्तरालपरिमाणे उभे अपि याज्ञवल्क्येन दर्शिते ।
	षोडशाङ्गुलकं ज्ञेयं मण्डलं तावद् अन्तरम् । इति ।
मण्डलानि तेषाम् अन्तरालानि च प्रत्येकं षडशाङ्गुलपरिमाणानि कार्याणीत्यर्थः । मण्डलदेवतास् तु पितामहेन दर्शिताः ।
	आग्नेयं मण्डलं त्व् आद्यं द्वितीयं वारुणं स्मृतम् ।
	तृतीयं वसुदेवत्यं चतुर्थं यमदेवतम् ॥
	पञ्चमं त्व् इन्द्रदेवत्यं षष्ठं कौबेरम् उच्यते ।
	सप्तमं सोमदेवत्यं सावित्रं त्व् अष्टमं तथा ॥
	नवमं सर्वदेवत्यम् इति दिव्यविदो (?) विदुः । इति ।
अग्निर् अत्र पूज्यत इत्याग्नेयम्, हविष्ट्वेन (?) सूक्तत्वेन वा वा मण्डलस्याग्रेयत्वासंभवात् । एवं वारुणत्वादिकम् अपि मण्डलस्य पूजाधिकरणतया द्रष्टव्यम् । तेन "प्रैतु होतुश्चमसः" इत्यादिप्रैषमन्त्रस्थया होतुश्चमस इत्यादिसमाख्यया होत्रादीनां तत्र चमसभक्षप्राप्तिवद् आग्नेयादिसमाख्ययैवाग्न्यादीनां तत्र तत्र मण्डले पूजनं कार्यम् इत्यस्माद् एव वचनात् प्रसिद्धम् । अतो मण्डलानां प्रोक्षणानन्तरं मण्डलाधिदेवतापूजनं कुर्यात् । ततः प्रतिमण्डलं प्रागग्रान् कुशान् क्षिपेत्,
	मण्डले मण्डले देयाः कुशाः शास्त्रप्रचोदिताः ।
इति तेनैव स्मृतत्वात् । ततः प्रथममण्दलाद् दक्षिणतो ऽनतिदूरे लौकिकाग्निं प्रतिष्ठाप्य शान्तिहोमं कुर्यात्,
	शान्त्यर्थं जुहुयाद् अग्नौ घृतम् अष्टोत्तरं शतम् ।
इति स्मरणात् । होमश्च "अग्नये पावकाय स्वाहा" इत्यनेन मन्त्रेण कार्य इत्युक्तं व्याख्यातृभिः । ततस् तस्मिन् अग्नौ लोहपिण्डं तापयेत् । तथा च पितामहः ।
	अश्रिहीनं समं कृत्वा अष्टाङ्गुलम् अयोमयम् ।
	पिण्डं तु तापयेद् अग्नौ पञ्चाशत्पलक्ं समम् ॥
समम् अनिम्नोन्नतम् । पुनः समग्रहणं समन्तात् तापयेद् इति विधानार्थम् । षोडशपलकं वा पिण्डं तपयेत् । "अथ सप्ताश्वत्थपर्णान्तरितं षोडशपलम् अग्निवर्णं लोहपिण्डम् अञ्जलिनादाय सप्तमर्यादां गच्छेत्" इति शङ्खलिखितस्मरणात् । तापनं तु लोहकारेण कार्यम् इत्याह नारदः ।
	जात्यैव लोहकारो यः कुशलश्चाग्निकर्मणि ।
	दृष्टप्रयोगश्चान्यत्र तेनायो ऽग्नौ तु तापयेत् ॥
दृष्टप्रयोगश्चान्यत्रेत्यनेन यथा लोके लोहशुद्ध्यर्थं सुतप्तं लोहम् उदके निक्षिप्य पुनः संताप्योदके निक्षिप्य पुनः संतापनं लोहेकार्यसिद्ध्यर्थं (?) क्रियते तथात्रापि कर्तव्यम् इति दर्शितम् । तत्र तृतीयतापे वर्तमाने धर्मावाहनादि शोध्यशिरसि पत्रारोपणान्तं सर्वदिव्यसाधारणविधिं कुर्यात् । तथा च पितामहः ।
	इमं मन्त्रविधिं कृत्स्नं सर्वदिव्येषु योजयेत् ।
	आवाहनं च देवानां तथैव परिकल्पयेत् ॥ इति ।
तत्र धर्माराधनसाधनेषु विशेषम् आह स एव ।
	तत्र पूजां हुताशस्य कारयेन् मनुजाधिपः ।
	रक्तचन्दनधूपाभ्यां रक्तपुष्पैस् तथैव च ॥ इति ।
हुताशस्य लोहपिण्डाग्नाव् आवाहितस्य धर्मस्येति यावत् । रक्तचन्दनं च धूपश्च रक्तचन्दनधूपौ, ताभ्याम् । इन्द्राद्याराधनसाधनेषु नायं नियमः, हुताशस्येति विशेषितत्वात् । शिरस्यारोपिते प्रतिज्ञापत्रे सत्यनन्तरं शोध्यस्य कर्तव्यम् आह हारीतः ।
	प्राङ्मुखस् तु ततस् तिष्ठेत् प्रसारितकराङ्गुलिः ।
	आर्द्रवासाः शुचिश्चैव शिरस्यारोप्य पत्रकम् ॥
स्थितिश्चाध्यमण्डले कर्तव्या,
	पश्चिमे मण्डले तिष्ठेत् प्राङ्मुखः प्राञ्जलिः शुचिः ।
इति पितामहस्मरणात् । शोध्यस्य प्राड्विवाकस्य च कर्तव्यम् आह विष्णुः ।
	करु विमृदितव्रीही तस्यादाव् एव लक्षयेत् । इति ।
विमृदिता व्रीहयो याभ्यां तौ विमृदितव्र्ही । अनेन कराभ्यां व्रीहिमर्दनं कृत्वा शोध्यः प्रसारितकराङ्गुलिः स्याद् इत्यर्थाद् उक्तम् । लक्षयेद् इत्यस्यार्थो नारदेन प्रपञ्चितः ।
	लक्षयेत् तस्य चिह्नानि हस्तयोर् उभयोर् अपि ।
	प्राकृतानि च गूढानि सव्रणान्यव्रणानि च ॥
अग्निधारणात् प्राक्तनान्येतानीति ज्ञापनर्थं तस्य शोध्यस्य करद्वयस्थितव्रणादिस्थानेषु अलक्तकादिरसेन हंसपदानि कुर्याद् इत्यर्थः । तथा च स एव ।
	हस्तक्षतेषु सर्वेषु कुर्याद् धंसपदानि तु । इति ।
ततः कर्तव्यम् आह याज्ञवल्क्यः ।
	करौ विमृदितव्रीही लक्षयित्वा ततो न्यसेत् ।
	सप्ताश्वत्थस्य पर्णानि तावत् सूत्रेण वेष्टयेत् ॥
विष्णुर् अपि: "ततः प्राङ्मुखस्य प्रसारितभुजद्वयस्य सप्ताश्वत्थस्य पत्राणि करयोर् दद्यात्, तानि च करद्वयसहितानि सूत्रेण वेष्टयेत्" इति । उभयत्रापि ततः शब्देनेदं ज्ञायते: हस्ताङ्कनपत्रन्यसनयोर् मध्ये यत् स्मृत्यन्तरोक्तं होमादि तद् अस्मिन् मते न कर्तव्यम् इति । एवं च यद् उक्तं नारदेन:
	कृत्वैवम् अभिशस्तस्य प्रथमं हस्तलक्षणम् ।
	शान्त्यर्थं जुहुयान् मन्त्रैर् घृतेनाग्नौ यथाविधि ॥
	तर्पितेष्व् अथ देवेषु लोकपालेषु चैव हि ।
	आदित्याभिमुखो भूत्वा इमं मन्त्रम् उदीरयेत् ॥
	त्वम् अग्ने सर्वभूतानाम् अन्तश्चरसि साक्षिवत् ।
	हव्यं वहसि देवानां हुतः शान्तिं प्रयच्छसि ॥
	प्रच्छन्नानि मनुष्याणां पापानि सुकृतानि च ।
	त्वम् एव देव जानीषे न विदुर् यानि मानवाः ॥
	व्यवहाराभिशस्तो ऽहं वह्ने तिष्ठामि संशये ।
	तस्मान् मां संशयारूढं धर्मतस् त्रातुम् अर्हसि ॥
	एवम् उक्तवतस् तस्य प्राङ्मुखस्य तु धीमतः ।
	पत्रैर् अञ्जलिम् आपूर्य आश्वत्थैः सप्तभिः स्मैः ॥ इति ।
मैत्रैः "आकृष्णेन" इत्यादिभिः नवभिः ग्रहप्रकाशकैः । देवेषु वस्वादित्यरुद्रेषु लोकपालेषु च तत्तन्नाम्ना हुतघृताद्याहुतिभिस् तर्पितेषु सत्स्व् इत्यर्थः । तद् एतत् सर्वं वैकल्पिकम् इति मन्तव्यम् । यत् तु पत्रविशेषणम् उक्तं समैर् इति तन् नित्यम्, तेन पक्षद्वये ऽपि समपरिमाणैः पत्रैर् भवितव्यम् । तथा वेष्टनसूत्रेष्व् अपि विशेषस् तेन दर्शितः ।
	वेष्टयीत सितैर् हस्तौ सप्तभिः सूत्रतन्तुभिः । इति ।
सितैः श्वेतैर् इत्यर्थः । यत् तु स्मृत्यन्तरम्,
	अयस् तप्तं तु पाणिभ्याम् अर्कपत्रैस् तु सप्तभिः ।
	अन्तर्हितं हरन् शुद्धस् त्व् अदग्धः सप्तमे पदे ॥
इति, तद् अश्वत्थपत्रालाभविषयम् । यद् आह पितामहः ।
	पिप्पलाज् जायते वह्निः पिप्पलो वृक्षराट् स्मृतः ।
	अतस् तस्य तु पत्राणि हस्तयोर् निक्षिपेद् बुधः ॥ इति ।
यस्मात् प्रशस्तो ऽश्वत्थः तस्मात् पत्राण्येव सति संभवे ग्राह्याणीत्यर्थः । शमीपत्रादीनि पुनः पूर्वोक्तपत्रैःसह समुच्चीयन्ते । तथा च स्मृत्यन्तरम् ।
	सप्त पिप्पलपत्राणि समीपत्राण्यथापि वा ।
	दूर्वायाः सप्त पत्राणि दद्यात् तांश्चाक्षतान् न्यसेत् ॥
तथा कुसुमानि च न्यसेत्,
	सप्त पिप्पलपत्राणि अक्षतान् सुमनोदधि (?) ।
इति पितामहस्मरणात् । सुमनसः कुसुमानि । ततस् तप्तलोहपिण्डे प्राड्विवाकः "त्वम् अग्ने देवाः" इत्यदिना "महानल" इत्यन्तेन मन्त्रेण लोहपिण्डस्थम् अग्निम् अभिमन्त्रयेत् । तथा च पितामहः ।
	तापिते तु ततः पश्चाद् अग्निम् आवाहयेच् छुचिः ।
	आवाहनं तु देवानां कृत्वा पूर्वविधानवित् ॥
	त्वम् अग्ने देवाश्चत्वारस् त्वं च यज्ञेषु हूयसे ।
	त्वं मुखं सर्वदेवानां त्वं मुखं ब्रह्मवादिनाम् ॥
	जठरस्थो हि भूतानां ततो वेत्सि शुभाशुभम् ।
	पापं पुनासि वै यस्मात् तस्मात् पावक उच्यसे ॥
	पापेषु दर्शयात्मानम् अर्चिष्मान् भव पावक ।
	अथ वा शुद्धभावेषु शीतो भव महानल ॥ इति ।
देवानां धर्मादीनाम् आवाहनग्रहणम् आवाहनादेः शोध्यकरसंस्कारकुसुमनिधानान्तस्य कर्मण उपलक्षणार्थम् । विष्णुस् तु लोहपिण्डस्थाग्न्यभिमन्त्रणे मन्त्रान्तरम् आह ।
	त्वम् अग्ने सर्वभूतानाम् अन्तस् चरसि साक्षिवत् ।
	त्वम् एवाग्ने विजानीषे न विदुर् यानि मानुषाः ॥
	व्यवहाराभिशस्तो ऽयं मानुषः सुद्धिम् इच्छति ।
	तद् एनं संशयाद् अस्माद् धर्मतस् त्रातुम् अर्हसि ॥
समुच्चयेनास्य मन्त्रस्य अभिमन्त्रणसाधनत्वं न पुनर् विकल्पेन, प्रार्थनीयार्थस्य शोध्यव्यक्तिविशेषनिष्ठतया प्रकाशकत्वेन भिन्नकार्यत्वात् । यत् तु,
	तृतीयतापे संतप्तं ब्रूयात् सभ्यपुरस्कृतम् ।
	शृण्व् इमं मानवं धर्मं लोकपालैर् अधिष्ठितम् ॥
	त्वम् अग्ने सर्वदेवानां पवित्रं परमं मुखम् ।
	त्वम् एव सर्वभूतानां हृदिस्थो वेत्सि चेष्टितम् ॥
	सत्यानृते च जिह्वा वा त्वत्तः समुपलभ्यते ।
	देवादिभिर् इदं प्रोक्तं नान्यथा कर्तुम् अर्हसि ॥
	अनेनासाव् इदं प्रोक्तो मिथ्यावादम् असौ वदेत् ।
	सर्वथा च यथा मिथ्या तथाग्निं धारयाम्यहम् ॥
	स एष त्वां धारयति सत्येनानेन मानवः ।
	सत्यवाक्यस्य चास्य त्वं शीतो भव हुताशन ॥
	मृषावाक्यस्य पापस्य दह हस्तौ च पापिनः ॥
इति, यत् तु नारदोक्तम् अग्न्यभिमन्त्रणम्, तत् विष्णुपितामहोक्तेनाग्न्यभिमन्त्रणेन विकल्प्यते, एकार्थत्वात् । यदा नारदोक्ताग्न्यभिमन्त्रणं क्रियते तदाभिमन्त्रणानन्त्रं कर्तव्यम् आह स एव ।
	अमुम् अर्थं च पत्रस्थम् अभियुक्तं यथार्थतः ।
	संश्राव्य मूर्ध्नि तस्यैव न्यस्य देयो यथाक्रियम् ॥
पूर्वोक्ताभिमन्त्रणमन्त्रार्थं शिरसि निहितपत्रस्थमन्त्रार्थं च संश्राव्य तत् पत्रं यथास्थानं निधाय लोहपिण्डो देय इत्यर्थः । यदा तु विष्णुपितामहोक्ताग्न्यभिमन्त्रणं क्रियते तदा तस्मिन् कृते कर्तव्यम् आह पितामहः ।
	ततस् तं समुपादाय राजा धर्मपरायणः ।
	संदंशेन नियुक्तो वा हस्तयोस् तस्य निक्षिपेत् ॥
संदंशेन तं लोहपिण्डं समुपादायेत्यन्वयः । नियुक्तः प्राड्विवाकः । निक्षेपणात् प्राक् शोध्यस्य पक्षद्वये ऽपि कर्तव्यम् आह याज्ञवल्क्यः ।
	त्वम् अग्ने सर्वभूतानाम् अन्तश्चरसि पावक ।
	साक्षिवत् पुण्यपापेभ्यो ब्रूहि सत्यं कवे मम ॥
	तस्येत्युक्तवतो लोहं पञ्चाशत्पलिकं समम् ।
	अग्निवर्णं न्यसेत् पिण्डं हस्तयोर् उभयोर् अपि ॥
इत्युक्तवतः पूर्वोक्ताग्न्यभिमन्त्रणं कृतवतस् तस्य शोध्यस्येत्यर्थः । न्यस्ते लोहपिण्डे शोध्यस्य कर्तव्यम् आह स एव ।
	स तम् आदाय सप्तैव मण्डलानि शनैर् व्रजेत् । इति ।
अस्यार्थो विष्णुना विवृतः: "तम् आदाय नातिद्रुतं न च विलम्बितं मण्डलेषु पदन्यासं कुर्वन् व्रजेत्" इति । मण्डलेषु द्वितीयादिष्व् अष्टमान्तेष्व् इत्यर्थः । तथा च नारदः ।
	हस्ताभ्यां तं समादाय प्राड्विवाकसमीरितः ।
	स्थित्वैकस्मिंस् ततो ऽन्यानि व्रजेत् सप्त त्व् अजिह्मगः ॥
	असंभ्रान्तः शनैर् गच्छेद् अक्रुद्धः सो ऽनलं प्रति ।
	न पातयेत् ताम् अप्राप्य या भूमिः परिकल्पिता ॥
	न मण्डलम् अतिक्रामेन् न चार्वाक् स्थापयेत् पदम् ।
	मण्डलं चाष्टमं गत्वा ततो ऽग्निं विसृजेन् नरः ॥ इति ।
एकस्मिन् आद्ये मण्डल इत्यर्थः । ततो ऽन्यानि द्वितीयादीनि । अग्निविसर्जनं च नवमे मण्डले कर्तव्यम्,
	अष्टमं मण्डलं गत्वा नवमे निक्षिपेद् बुधः ।
इति पितामहस्मरणात् । निक्षेपानन्तरं परीक्षकस्य कर्तव्यम् आह नरदः ।
	तस्यैव मुक्तपिण्दस्य कुर्यात् करनिरीक्षणम् । इति ।
शुद्ध्यशुद्धिपरिज्ञानार्थम् इति सेषः । तत्राशुद्धिप्रत्यायकानि लक्षणान्याह स एव ।
	पूर्वदृष्टेषु चिह्नषु ततो ऽन्यत्रापि लक्षयेत् ।
	मण्डलं रक्तसङ्काशं यत्रान्यच् चाग्निसंभवम् ॥
	सो ऽविशुद्धस् तु विज्ञेयो ऽसत्यधर्मव्यवस्थितः ॥ इति ।
यस्य करतलद्वयमध्ये यत्रकुत्रचिद् आहारितं स्फोटकाद्युपलभ्यते तम् अशुद्धं विजानीयाद् इत्यर्थः । यस्य पुनर् नोपलभ्यते स शुद्धो विज्ञेयः । तथा च विष्णुः ।
	यो हस्तयोः क्वचिद्दग्धस् तम् अशुद्धं विनिर्दिसेत् ।
	न दग्धः सर्वथा यस् तु स विशुद्धो भवेन् नरः ॥
यदा तु दग्धादग्धसंदेहः तदाह नारदः ।
	ज्ञानेन न विभागश्चेद् दग्धाव् इति करौ तदा ।
	व्रीहीन् अतिप्रयत्नेन सप्तवारांस् तु दापयेत् ॥
	मर्दितो यदि नो दग्धः सभ्यैस् त्व् एवं विनिश्चितम् ।
	मोच्यः शुद्धस् तु सत्कृत्य दग्धो दण्ड्यो यथाक्रमम् ॥ इति ।
पितामहो ऽपि ।
	हृते च मर्दयेत् पश्चाद् व्रीहीन् वा यदि वा यवान् ।
	निर्विकारे दिनस्यान्ते शुद्धं तम् इति निर्दिशेत् ॥ इति ।
निर्विकारे करद्वये स्थिते शुद्धम् इति तं निर्दिशेद् इत्यर्थः । केचित् "निर्विकारौ यदा हस्तौ" इति पठन्ति । तन्मते हरणान्तरम् एव मर्दनेन शुद्धिर् अवधारणीया । ननु "दिनस्यान्ते शुद्धं तम् इति निर्दिशेत्" इति पाठे,
	मुक्त्वाग्निं मृदितव्रीहिर् अदग्धः शुद्धिम् आप्नुयात् ।
इति याज्ञवल्क्यवचनविरोधः स्यात् । मैवं वोचः, "प्रहृत्य परिधीन् जुहोति" इतिवद् आनन्तर्याभावे ऽपि क्त्वानिर्देशोपपत्तेः । यत् पुनस् तेनोक्तम्,
	अन्तरा पतिते पिण्डे संदेहे वा पुनर् हरेत् ।
इति, तत् व्रीहिमर्दने कृते ऽपि यत्र संदेहो नापैति तद्विषयम्, किं सत्यानृतवशाद् अदाहदाहौ उत दृष्टव्यवधानादिकारणवशाद् इति यत्र संदेहस् तद्विषयं च । "अन्तरा पतिते पिण्डे" इत्यत्र दग्धश्च नोपलभ्यते इति शेषो ऽवगन्तव्यः । दग्धस्योपलम्भे त्व् अशुद्धिनिश्चयेन पुनर्हरणानवकाशात् । अत एव नारदः ।
	यस् त्व् अन्तरा पातयति दग्दश्च न विभाव्यते ।
	पुनस् तं हारयेद् अग्निं स्थितिर् एषा दृढीकृता ॥
दग्धश्च न विभाव्यते करतलद्वयाभ्यन्तरे इति शेषः । अन्यत्र दग्धविभावने ऽपि पुनर् हारयेद् एव । तथा च कात्यायनः ।
	प्रस्खलत्यभियुक्तश्चेत् स्थानाद् अन्यत्र दह्यते ।
	अदग्धं तं विदुर् देवास् तस्य भूयो ऽपि दापयेत् ॥
भूयो ऽपि पुनर् अपीत्यर्थः । अत्र नारदः ।
	अनेन विधिना कार्यो हुताशसमयः सदा ।
	ऋते ग्रीष्माद् असाव् उक्तः काले ऽन्यस्मिंस् तु शीतले ॥ इति ।


इति स्मृतिचन्दिकायाम् अग्निविधिः 

अथ जलविषयोर् उत्सन्नानुष्ठानत्वात् तद्विधिम् अनाख्याय कोशविधिर् उच्यते 

तत्र याज्ञवल्क्यः ।
	देवान् उग्रान् समभ्यर्च्य तत्स्नानोदकम् आहरेत् । इति ।
उग्रा देवा रुद्रदुर्गादित्यादयः । तेषाम् अन्यतमं देवं प्राड्विवाकः कृतोपवासो गन्धपुष्पादिभिः संपूज्य स्नापयित्वा तत्स्नानोदकं दिव्यदेशं नयेद् इत्यर्थः । नरं तत्र निधाय धर्मावाहनादि शोध्यशिरसि पत्रारोपणान्तं सर्वदिव्यसाधारणविधिं विधाय शोध्यं च प्राङ्मुखं कृत्वा पूर्वनिहितोदकात् प्रसृतित्रयं पाययेत् । प्रसृतित्रयमण्डलं च तस्मिन्न् एव काले गोमयेन कार्यम् इति व्याख्यतृभिर् उक्तम् । आदित्याभिमुखं कृत्वा संश्राव्य पाययेत् । तथा च याज्ञव्ल्क्यः ।
	संश्राव्य पाययेत् पश्चाज् जलात् तु प्रसृतित्रयम् । इति ।
किं संश्राव्येत्यपेक्षिते नारदः ।
	एनश्च श्रावयित्वा तु पाययेत् प्रसृतित्रयम् । इति ।
एनः पापं तच् च तत्फलाभिधानमुखेन तेनैव दर्शितम् ।
	स्वेच्छया यः पिबेत् कोशं कस्चिच् छेद् दूषितो नरः ।
	विसंवदेन् नरो लोभाच् छली भवति दुर्मतिः ॥
	आत्मनः कामकारेण कोशं पीत्वा विसंवदेत् ।
	दरिद्रो व्याधितो मूर्खः सप्तजन्मनि जायते ॥
	बलात् कोशं हि यो दत्वा हितम् इच्छेन् न चात्मनः ।
	स विनाशी भवेत् तस्य तच् च कार्यं न सिध्यति ॥ इति ।
अत्रान्त्यश्लोकम् अभियोक्ता श्रावयितव्यः सामर्थ्यात् । शोध्यस् तु श्रावितं श्रुत्वेदं मत्या न कृतम् इति वदन् पिबेत् । तथा च विष्णुः: "उग्रान् देवान् अभ्यर्च्य तत्स्नानोदकात् प्रसृतित्रयं पिबेद् इदं मत्या न कृतम् इति व्याहरन् देवताभिमुखः" इति । एवं यस्य कस्यचिद् उग्रदेवस्य स्नानोदकम् आहृत्य कोशानुष्ठाने प्राप्ते नियमार्थम् आह पितामहः ।
	भक्तो यो यस्य देवस्य पाययेत् तस्य तज्जलम् ।
	समभावे तु देवानाम् आदित्यस्य तु पाययेत् ॥
	दुर्गायाः पाययेच् चोरान् ये च शस्त्रोपजीविनः ।
	भास्करस्य तु यत् तोयं ब्राह्मणं तन् न पाययेत् ॥ इति ।
तथा स्नापनीयप्रदेसनियमम् आह स एव ।
	दुर्गायाः स्नापयेच् छूलम् आदित्यस्य तु मण्डलम् ।
	अन्येषाम् अपि देवानां स्नापयेद् आयुधानि तु ॥ इति ।
प्रसृतित्रयपानाद् अनन्तरं कात्यायनः ।
	अथ दैवविसंवादः त्रिसप्ताहात् तु दापयेत् ।
	अभियुक्तं प्रसन्नेन तम् अर्थं दण्डम् एव च ॥
दैवविसंवादो दैविकव्याधीनाम् आविर्भावः । दैविकाश्च व्याधयस् तेनैव दर्शिताः ।
	क्षयातिसारविस्फोटास् ताल्वस्थिपरिपीडनम् ।
	नेत्ररुग्गलरोगश्च तथोन्मादः प्रजापते ॥
	शिरोरुक् भुजभङ्गश्च दैविका व्याधयो नृणाम् ॥ इति ।
अन्यान्यपि पराजयनिमित्तानि विष्णुना दर्सितानि ।
	यस्य पस्येद् द्विसप्ताहात् त्रिसप्ताहाद् अथापि वा ।
	रोगो ऽग्नेर् ज्ञातिमरणं राजदण्डम् अथापि वा ॥
	तम् अशुद्धं विजानीयात् तथा सुद्धं विपर्यये ॥ इति ।
नारदेनार्थभ्रंशादयो ऽपि पराजये उक्ताः ।
	सप्ताहाभ्यन्तरे यस्य द्विसप्ताहेन वा पुनः ।
	रोगो ऽग्निर् ज्जातिमरणम् अर्थभ्रंशो धनक्षयः ॥
	प्रत्यात्मिकं भवेद् यस्य विद्यात् तस्य पराजयम् ॥ इति ।
प्रत्यात्मिकं न समुदायप्रयुक्तम् । अर्थो ऽत्र पुत्रादिर् अभिप्रेतः, अन्यथा धनशब्दवैयर्थ्यात् । अत एव बृहस्पतिः ।
	सप्ताहाद् वा द्विसप्ताहाद् यस्यार्तिर् न प्रजायते ।
	पुत्रदारधनानां च स शुद्धः स्यान् न संशयः ॥
पितामहेनावध्यन्तरम् अप्युक्तम् ।
	त्रिरात्रात् सप्तरात्राद् वा द्विसप्ताहाद् अथापि वा ।
	वैकृतं यस्य दृश्येत पाककृत् स तु मानवः ॥
यस्य शोध्यस्येत्यर्थः । न केवलं शोध्यस्य विकृतत्वापत्तौ पापकृत्त्वम्, अपि तु स्वकीयजनस्य विकृतत्वापताव् अपीत्याह स एव ।
	तस्यैकस्य न सर्वस्य जनस्य यदि तद् भवेत् ।
	रोगो ऽग्निर् ज्ञातिमरणं सैव तस्य विभावना ॥
तद् रोगादिवैकृतं कृतकोशपानस्यैकस्य यदि भवेत् तद् एव पापकृत्त्वम् इति न, किं तु तदीयजनस्य सर्वस्य मध्ये यदा यस्य कस्यचिद् भवेत् तदापीत्यर्थः । मनुनाप्यवध्यन्तरम् उक्तम् ।
	न चार्तिम् ऋच्छति क्षिप्रं स ज्ञेयः शपथैः शुचिः ॥ इति ।
आर्तिः पूर्वोक्तो रोगादिः । क्षिप्रं शीघ्रम्, एकरात्राद् अर्वाग् इति यावत् । अयं चावधिः स्वल्पकार्यनिर्णायकसत्यादिसपथविषयः स्वल्पकालीनायाः शुद्धिभावनायास् तत्रैवोचितत्वात्, सत्यादिशपथान् प्रस्तुत्याभिहितत्वाच् च । त्रिरात्राद्यवधयस् तु कोशविषयाः, कोशम् अधिकृत्याभिधानात् । तत्रापि त्रिरात्रावधिस् तण्डुलविषयद्रव्याद् अर्चाचीनद्रव्यविषयः । द्विसप्ताहावधिस् तु महाभियोगविषयः । त्रिसप्ताहावधिस् तु,
	विंशद्दसविनाशे तु दोशपानं विधीयते ।
इति प्रतिपादितकोशविषय इत्यवगन्तव्यम् औचित्यात् । सर्वत्रावधौ ऊर्ध्वम् अवधेर् वैकृतदर्शने ऽपि न पापकृच् छोध्यः, अवधिसामर्थ्यात् । ऊर्ध्वकालीनस्य रोगादेर् निमित्तानन्तरकारित्वात् । अत एव नारदः ।
	ऊर्ध्वं यस्य द्विस्पताहाद् वैकृतं सुमहद् भवेत् ।
	नाभियोज्याः स विदुषा कृतकालव्यतिक्रमात् ॥
द्विसप्ताहाद् इति पूर्वोक्तावधीनाम् उपलक्षणार्थम्, "कृतकालव्यतिक्रमात्" इति हेतोर् अवध्यन्तरे ऽपि समानत्वात् ॥


इति स्मृतिचन्द्रिकायां कोशविधिः 

अथ तण्डुलविधिः

तत्र पितामहः ।
	तण्डुलानां प्रवक्ष्यामि विधिं लक्षणचोदितम् ।
	चौर्ये तु तण्डुला देया नान्यस्मिन्न् इति निश्चयः ॥
अन्यस्मिन् स्त्रीसंग्रहणाद्यधनविवादे (?) इत्यर्थः । धनविवादे तु चौर्याद् अन्यत्रापि तण्डुला देयाः "तदर्थार्धस्य तण्डुलाः" इति कात्यायनेनोक्तत्वात् । न च तद्वचनं चौर्यविषयम् एवास्त्व् इति वाच्यम् "दत्तस्यापह्नवो यत्र" इत्युपक्रमविरोधापत्तेः । अतश्चौर्यग्रहणम् अर्थविवादप्रदर्सनार्थम् इति मन्तव्यम् । अत्र प्रयोगो द्व्यहकालः । तत्र पूर्वेद्युर् यत् कर्तव्यं तद् आह स एव ।
	तण्डुलान् क्षालयेच् छुक्लान् शालीयान् यस्य कस्यचित् ।
	मृन्मये भाजने कृत्वा आदित्यस्याग्रतः सुचिः ॥
	स्नानोदकेन संमिश्रान् रात्रौ तत्रैव वासयेत् ।
	आवाहनादि पूर्वं तु कृत्वा रात्रौ विधानतः ॥ इति ।
शुचिर् भूत्वा प्राड्विवाको रात्राव् आदित्यस्य पुरतो ऽनतिदूरे तण्डुलान् उपकल्प्य, धर्मावाहनादि हेमान्तं सर्वदिव्यसाधारणविधिं विधायादित्यस्नानोदकेन यथास्थितांस् तण्डुलान् आप्लुत्य, प्रभातपर्यन्तं तथैव स्थापयेद् इत्यर्थः । प्रभाते च यत् कर्तव्यं तद् अपि तेन दर्शितम् ।
	प्रभाते कार्यिणे देयास् त्रिः कृत्वा प्राङ्मुखाय तु । इति ।
रात्राव् अधिवासितास् तण्डुलाः शोध्याय भक्षणार्थं त्रिवारं देया इत्यर्थः । शोध्यस्य च यद् अनुष्ठेयं तद् अप्यनुवादव्याजेन स एव दर्शयति ।
	प्रामुखोपोषितं स्नातं सिरोरोपितपत्रकम् ।
	तण्डुलान् भक्xअयित्वा तु पत्रे निष्ठीवयेत् त्रिधा ॥ इति ।
प्राङ्मुखत्वादि निष्ठीवनान्तं प्राड्विवाकेन कारयितव्यम् । शोध्येन च कर्तव्यम् इत्यर्थः । पत्रे च विशेषस् तेनैव दर्सितः ।
	भूर्जस्यैव तु नान्यस्य अभावे पिप्पलस्य तु । इति ।
एतच् च प्रभातकृत्यं भक्षणादि सूर्यग्रहे कर्तव्यम् इत्याह बृहस्पतिः ।
	सोपवासः सूर्यग्रहे तण्डुलान् भक्षयेच् छुचिः । इति ।
तथा शुद्ध्यशुद्धिनिमित्तानि च तेन दर्शितानि ।
	शुद्धिः स्याच् छुक्लनिष्ठीवे रक्तमिश्रे च दोषभाक् । इति ।
न केवलं रक्तमिश्रे दोषभाक् अपि तु निमित्तान्तरे ऽपीति चशब्दार्थः । अत एव पितामहः ।
	शोणितं दृश्यते यस्य हनुस् तालु च शीर्यति ।
	गात्रं च कम्पते यस्य तम् अशुद्धं विनिर्दिशेत् ॥


इति स्मृतिचन्द्रिकायां तण्डुलविधिः 

अत तप्तमाषविधिः

तत्र पितामहः ।
	तप्तमाषस्य वक्ष्यामि विधिम् उद्धरणे शुभम् ।
	कारयेद् आयसं पात्रं ताम्रं वा षोडशाङ्गुलम् ॥
	चतुरङ्गुलखातं तु मृन्मयं वाथ मण्डलम् ॥ इति ।
मण्डलं परिमण्डलं वर्तुलम् इति यावत् । एवंविधं पात्रं घृततैलाभ्यां गव्यघृतेनैव वा पूरयित्वा लौकिकम् अग्निं दिव्यदेशे प्रतिष्ठाप्य तत्र तापयेत् । तथा च स एव ।
	पूरयेत् घृततैलाभ्यां विंशत्या वै पलैस् तु तत् ।
	गव्यं घृतम् उपादाय तद् अग्नौ तापयेच् छुचिः ॥
केचिद् अत्र वाशब्दाद्यश्रपणात् (?) घृततैलगव्यघृतानां समुच्चयम् इच्छन्ति, तद् असत् । व्रीहियवयोर् इव निरपेक्षश्रुतिबलेनैव विकल्पावगतेः । अतो विंशतिपलं घृततैलं गव्यं वा घृतं पात्रे निक्षिप्य तापयेत् । पक्षद्वये ऽपि तापे वर्तमाने धर्मावाहनादि शोध्यशिरसि पत्रारोपणान्तं सर्वदिव्यसाधारणविधिं विदध्यात् । ततःपरं पक्षद्वये प्रकारभेदः, तत्र तावत् घृततैलतापनपक्षे भेदम् आह स एव ।
	सुवर्णमाषके तस्मिन् सुतप्ते निक्षिपेत् ततः ।
	अङ्गुष्ठाङ्गुलयोगेन तप्तमाषकम् उद्धरेत् ॥
	कराग्रं यो न धुनुयात् विस्फोटो वा न जायते ।
	शुद्धो भावति धर्मेण निर्विकारकराङ्गुलिघ् ॥ इति ।
माषकं कर्षषोडशांशप्रमाणम् । सुवर्णग्रहणम् अत्र द्विकृष्णलप्रमाणराजतमापनिवृत्त्यर्थम् (?), तस्याल्पत्वेन दुर्ग्रहत्वात् । ततश्च हैमं ताम्रं वा माषकं निक्षिपेद् इत्यर्थः । तस्मिन् घृततैले अङ्गुष्ठाङ्गुलियोगेन तर्जन्यङ्गुष्ठमध्यमानां समूहेनेत्यर्थः । गव्यघृततापनपक्षे ऽपि कृते सर्वदिव्यसाधारणविधौ विशेषम् आह स एव ।
	सौवर्णीं राजतीं ताम्रीम् आयसीं वा सुशोधिताम् ।
	सलिलेन सकृद्धौतां प्रक्षिपेत् तत्र मुद्रिकाम् ॥
	भ्रमद्वीचीतरङ्गाढ्ये अनखस्पर्शगोचरे ।
	परीक्षेतार्द्रपर्णेन चरुकारं सघोषकम् ॥
	ततश्चानेन मन्त्रेण सकृत् तद् अभिमन्त्रयेत् ।
	परं पवित्रम् अमृतं घृतं त्वं यज्ञकर्मसु ॥
	दह पावक पापं त्वं हिमशीतं शुचौ भव ।
	उपोषितं ततः स्नातम् आर्द्रवाससमागतम् ॥
	ग्राहयेन् मुद्रिकां ताम् तु घृतमध्यगतां तथा ।
	प्रदेशिनीं च तस्याथ परिक्षेरन् परिक्षकाः ॥
	यस्य विस्फोटका न स्युः शुद्धो ऽसाव् अन्यथाशुचिः ॥ इति ।
अत्र प्रदेशिन्यैव मुद्रिकोद्धारणम्, तस्याः परीक्षाविधानात् ॥


इति स्मृतिचन्द्रिकायां तप्तमाषविधिः 

अथ फालविधिः

तत्र बृहस्पतिः ।
	आयसं द्वादशपलं घटितं फालम् उच्यते ।
	अष्टाङ्गुलं भवेद् दीर्घं चतुरङ्गुलविस्तरम् ॥
एवंविधं दिव्यदेशप्रतिष्ठापितागौ निक्षिप्य धर्मावाहनादौ शोध्यशिरसि पत्रारोपणान्ते सर्वदिव्यसाधारणविधाव् अनुट्ष्ठिते सुतप्तं कुर्यात् । सुतप्ते कृते कर्तव्यम् आह स एव ।
	अग्निवर्णं तु तच् चोरो जिह्वया लेहयेत् सकृत् ।
	न दग्धश्चेच् छुचिम् इयाद् अन्यथा तु स हीयते ॥
चोरग्रहणं शोध्योपलक्षणार्थम् ॥


इति स्मृतिचन्द्रिकायां फालविधिः

अथ धर्मजविधिः

तत्र पितामहः ।
	अधुना संप्रवक्ष्यामि धर्माधर्मपरीक्षणम् ।
	राजतं कारयेद् धर्मम् अधर्मं सीसकायसम् ॥
	लिखेत् भूर्जे पटे वापि धर्माधर्मौ सितासितौ ।
	अभ्युक्ष्य पञ्चगव्येन गन्धमाल्यैः समर्चयेत् ॥
	सितपुष्पस् तु धर्मः स्याद् अधर्मो ऽसितपुष्पधृक् ।
	एवं विधायोपलिप्य पिण्डयोस् तु निधापयेत् ॥
	गोमयेन मृदा वापि पिण्डौ कार्यौ समन्ततः ।
	मृद्भाण्डके ऽनुपहते स्थाप्यौ चानुपलक्षितौ ॥
	उपलिप्ते शुचौ देशे देवब्राह्मणसंनिधौ ।
	आवाहयेत् ततो देवान् लोकपालांश्च पूर्ववत् ॥
	धर्मावाहनपूर्वं तु प्रतिज्ञापत्रकं लिखेत् ।
	यदि पापविमुक्तो ऽहं धर्मस् त्व् आयातु मे करे ॥
	अभियुक्तस् ततश्चैकं प्रगृह्णीताविलम्बितः ।
	धर्मे गृहीते शुद्धः स्याद् अधर्मे तु स हीयते ॥
	एवं समासतः प्रोक्तं धर्माधर्मपरीक्षणम् ॥ इति ।
सीसकायसं सीसकमिश्रायसनिर्मितम् । आयसनिर्मितं वेति वर्णयन्ति । पिण्डयोस् तौ निधपयेत् पिण्डयोर् अभ्यन्तरे तौ स्थापयेद् इत्यर्थः । पिण्डौ समपरीमाणौ कर्तव्यौ,
	समौ कृत्वा नवे कुम्भे स्थाप्यौ चानुपलक्षितौ ।
इत्य् बृहस्पतिस्मरणात् ।
	यदि पापविमुक्तो ऽहं धर्मस् त्व् आयातु मे करे ।
इति मन्त्रं शोध्यो ब्रूयात्, अहम् इति मन्त्रलिङ्गात् । अन्यत् सर्वं व्यक्तार्थम् ॥


इति स्मृतिचन्द्रिकायां धर्मजविधिः

समाप्तं च दिव्यप्रकरणम्

क्रियापादश्च समाप्तः


अथ निर्णयादिकृत्यम्

तत्र संग्रहकारः ।
	उक्तप्रकाररूपेण स्वमतस्थापिता क्रिया ।
	राज्ञा परीक्ष्य सभ्यैस् च स्थाप्यौ जयपराजयौ ॥
	यो यथोक्तान्यतमया क्रिययार्थं प्रसाधयेत् ।
	भाषाक्षरसमं साध्यं स जयी परिकीर्तितः ॥
	असाधयन् साधयित्वा विपरीतार्थम् आत्मनः ।
	दृष्टकारणदोषो यः पुनः स तु पराजयी ॥ इति ।
अत्र व्यासः ।
	जितं तु दण्डयेद् राजा जेतुः पूजां प्रवर्तयेत् ।
	अजिता अपि दण्ड्याः स्युः वेदशास्त्रविरोधिनः ॥
पूजा च गन्धमाल्यवस्त्रादिना कर्या,
	जेतुः प्रवर्तते पूजा गन्धमाल्याम्बरादिना ।
इति तेनैव स्मृतत्वात् । पूजाप्रवर्तनानन्तरं कात्यायनः ।
	सिद्देनार्थेन संयोज्यो वादी सत्कारपूर्वकम् ।
	लेख्यं स्वहस्तसंयुक्तं तस्मै दद्यात् तु पार्थिवः ॥
नारदो ऽपि ।
	मध्ये यत् स्थापितं द्रव्यं चलं वा यदि वा स्थिरम् ।
	पश्चात् तत् सोदयं दाप्यं जयिने पत्रसंयुतम् ॥
पत्रं जयपत्रम् । तथा च बृहस्पतिः ।
	पूर्वोत्तरक्रियायुक्तं निर्णयान्तं यदा नृपः ।
	प्रदद्याज् जयिने लेख्यं जयपत्रं तद् उच्यते ॥
जयपत्रे च यद् वक्तव्यं तद् अखिलं लेख्यविधाव् उक्तम्, तद् अत्रानुसंधेयम् । "सिद्धेनार्थेन संयोज्यः" इत्यस्य क्वचिद् विषये विशेषम् आह याज्ञवल्क्यः ।
	निह्नुते लिखितं नैकम् एकदेशविभावितः ।
	दाप्यः सर्वं नृपेणार्थं न ग्राह्यस् त्व् अनिवेदितः ॥
अस्यार्थः: निष्कवस्त्राभरणाद्यनेकं प्रतिज्ञाकाले लिखितं यदा प्रतिवादी निह्नुते मिथ्यैत्द् इत्युक्तवान् । एकदेशविभावितः वादिना चैकदेशप्रमाणत एव सत्यं मयेत्यङ्गीकरितः स सर्वम् एव प्रतिज्ञातम् अर्थम् अर्थिने नृपेण दाप्यः । नैवं प्रतिज्ञायां लिखितः । पश्चाद् वादिनोच्यमानो ऽर्थः नृपेण न दाप्यतया ग्रहीतव्य इति । एतद् उक्तं भवति ।
	छलं निरस्य भूतेन व्यवहारान् नयेन् नृपः ।
इत्युक्तम् एवंविधविषये नृपेण नादर्तव्यम्, दुष्टाशयत्वस्यात्र सिद्धत्वाद् इति । न च वाच्यं छलानुसारित्वात् सर्वदापनम् अपि नृपेण नादरणीयम् इति । तद् आह कात्यायनः ।
	सर्वापलापं यः क्र्त्वा मिथो ऽल्पम् अपि संवदेत् ।
	सर्वम् एव तु दाप्यः स्याद् अभियुक्तो बृहस्पतिः ॥
आदरार्थं बृहस्पतिग्रहणम् । नारदो ऽपि सर्वदापनम् आदर्तव्यम् इति दर्शयितुम् अभियुक्तदेयत्वम् आह ।
	अनेकार्थाभियुक्तेन सर्वार्थव्यपलापिना ।
	विभावितैकदेशेन देयं यद् अभियुज्यते ॥
ननु प्राचीनवचनानां प्रागुक्तार्थाभिधाने दर्मनिर्णयार्थता न स्यात् छलानुसारेण तेषां व्यवहारनिर्णयाभिधायकत्वात् । सत्यम् । तथापि न दोषः, प्रागुक्तविषये व्यवहारनिर्णयस्य सर्मनिर्णयबाधकत्वात् । अत एव बृहस्पतिः ।
	केवलं शास्त्रम् आश्रित्य क्रियते यत्र निर्णयः ।
	व्यवहारः स विज्ञेयो धर्मस् तेनापि हीयते ॥ इति ।
यत्र प्रागुक्तविष्यादाव् इत्यर्थः । यत् तु कात्यायनेनोक्तम्,
	अनेकार्थाभियोगे ऽपि यावत् संसाधयेद् धनी ।
	साक्षिभिस् तावद् एवासौ लभते साधितं धनम् ॥ 
इति, तद् यत्र दुष्टाशयत्वस्यात्यन्तदार्ढ्याभावस् तद्विषयम् । प्राचीनवचनेष्व् इवात्र प्रतिवादिनः सर्वापलापलक्षणदौष्ट्यकथनांशाभावात् । केचिद् अस्य वचनस्य पुत्रादिदेयपित्रादिऋणविषयत्वं वदन्ति "तत्रैव नाभिजानामि" इत्युत्तरत्रयसंभवाद् इति वदन्तः । तन् न समीचीनम्, स्वकृतऋणविवादे ऽपि विस्मरणादिनोत्तरत्रयस्य संभवात् । पुत्रादेः पित्रादिकृतऋणविवादे मिथ्यैतद् इत्युत्तरम् उक्तवतो निह्नववादित्वे ऽपि साधितमात्रदानप्रसङ्गाच् च । अथ पुत्रादेर् मिथ्यैतद् इत्युत्तरं न संभवतीत्युच्यते । मैवं वोचः, ऋणग्रहणकाले प्रबुद्धस्य अप्रबुद्धस्यापि मात्रादिवचनतस् तत्संभवात् । अथ नाभिजानामीत्युत्तरम् उक्तवति पुत्रादौ साधितमात्रलाभवचनम् इत्युच्यते, तर्हि नाभिजानामीत्याद्युत्तरत्रयविषयकत्वं तस्य परिकल्प्यताम्, किं पुत्रादिविषयत्वेन । अथ,
	पुत्रपौत्रै ऋणं देयं निह्नवे साक्षिभावितम् ।
इति स्मरणात्, पुत्रादिविषयत्वम् इत्युच्यते, तर्हि मिथ्यैतद् इत्युक्तपुत्रादिविषयत्वं न पुनः नाभिजानामीत्युक्तवत्पुत्रादिविषयत्वम्, "निह्नवे साक्षिभावितम्" इति स्मरणात् ।
	अन्ये त्व् अन्यथा व्यवस्थापयन्ति सर्वार्थदापनवचनं प्रतिज्ञातार्थानां मधे यद्येकम् अप्यर्थम् अर्थी सादयति, तदा सर्वान् एतान् अर्थान् अहं ददामीत्येवं सावष्टम्भोक्तियुक्तनिह्नवविषयम् । तद्रहितविषयं तु साधितमात्रलाभावचनम् इति । एतद् अप्ययुक्तम्, "निह्नुते लिखितं नैकम्" इत्यपि शेषेणाभिधानात् । न च छलोदाहरनपरत्वाद् अस्य वक्यस्य तत्सिद्धये सावष्टम्भनिह्नवविषयत्वम् आस्थीयत इति युक्तम्, सर्वापलापच्छलम् आदाय व्यवहारसमाप्त्यभिधानात् । तावतैव वाक्यस्य छलोदाहरणपरत्वसिद्धेः । भाषाबलेनैवोक्तविषये सर्वदापनात् अनुवादकं च "निह्नुते" इत्यादिवचनम्, तत्समानर्थं वचनद्वयम् अपि स्यात् । न च,
	अनेकार्थाभियोगे ऽपि यावत् संसाधयेद् धनी ।
इत्यादिकात्यायनवचनपरिहारायैवम् आश्रीयत इति युक्तम् । तद्विरोधस्य ऋजुमार्गेन परिहृतत्वाद् इत्यलम् अतिविस्तरकारिणा मतान्तरोपन्यासनिरासेन ।
	दापनप्रकारस् तु कात्यायनेन दर्सितः ।
	राजा तु स्वामिने विप्रं सान्त्वेनैव प्रदापयेत् ।
	देशाचारेण चान्यांस् तु दुष्टान् संपीड्य दापयेत् ॥
	रिक्थिनं सुहृदं वापि छलेनैव प्रदापयेत् ॥ इति ।
न केवलं राजा स्वामिने प्रदापयेत्, स्वयम् अपि दण्डं गृह्णीयाद् इत्याह नारदः ।
	ऋणिकः सधनो यस् तु दौरात्म्यान् न प्रयच्छति ।
	राज्ञा दापयितव्यः स्याद् गृहीत्वांशं तु विंशकम् ॥
दाप्यार्थस्य यावान् विंशतितमो भागः तावन्तम् अर्थम् अधमर्णिकात् गृह्णीयाद् इत्यर्थः । एतद् अपि प्रतिपन्नऋणिकविषयम् । विप्रतिपन्नऋणित्वे त्व् आह विष्णुः: "उत्तमर्णश्चेद् राजानम् इयात् तद्विभावितो ऽधर्मर्णो राज्ञे धनदशभागसमं दण्डं दद्यात् । प्राप्तार्थश्चोत्तमर्णो विंशतितमम् अंशम्" इति । प्राप्तार्थेन दानभृतित्वेन, न दण्डत्वेन निरपराधित्वात् । यदा त्व् अधमर्णो राजानम् इयात् तदा (?) मनुर् आह ।
	यः साधयन्तं छन्देन वेदयेद् धनिकं नृपे ।
	स राज्ञर्णचतुर्भागं दाप्यस् तस्य च तद्धनम् ॥
यो राज्ञः प्रियो ऽधमर्णस् तदाज्ञया प्रतिबन्धनं करिष्यामीति बुद्ध्या धनिकं छन्देन स्वेच्छया स्वेच्छया साधयन्तं प्रयुक्तधनयाचने ऽप्रवृत्तं नृपे वेदयेत् मां पीडयिष्यतीत्यावेदयेत्, असौ ऋणं तच्चतुर्भागसमं च दण्डं राज्ञा दाप्य इत्यर्थः । यत् पुनस् तेनोक्तम्,
	यो यावन् निह्नवीतार्थं मिथ्या यावति वारयेत् ।
	तौ नृपेण ह्यधर्मज्ञौ दाप्यौ तद्द्विगुणं दमम् ॥ म्ध् ८।५९
इति तदुद्वृत्ताधमर्णोत्तमर्णविषय, "अधर्मज्ञग्रहणात्" इत्युक्तं तद्भाष्ये (मेधातिथि ओन् म्ध् ८।६०) । यत् तु याज्ञवल्क्येनोक्तम्,
	निह्नवे भावितो दद्यद् धनं राज्जे च तत्समम् ।
इति, तद् उद्वृत्ताधर्मणस्योक्तदण्डपर्याप्तधनासंभविषये वेदितव्यम्, अन्यथा पूर्वोक्तविष्णुमनुवचनविरोधस्य दुर्वारत्वात् । मिथ्याभियोगिनस् तु अपर्याप्तधनस्यापि न तत्समदण्दः । यद् आह स एव,
	मिथ्याभियोगी द्विगुणम् अभियोगाद् धनं वहेत् । इति ।
अभियोगात् अभियुक्तधनात् द्विगुणं धनं वहेत् राज्ञे दद्यद् इत्यर्थः । तावद् धनाभावे तु "आनृण्यं कर्मणा गच्छेत्" इत्याद्यनुकल्प् ऽवगन्तव्यः । यत् तु नारदेनोक्तम्,
	न च मिथ्याभियुञ्जीत दोषो मिथ्याभियोगिनः ।
	यस् तत्र विनयः प्रोक्तः सो ऽभियोक्तारम् आव्रजेत् ॥
इति, तत्प्रतिपदोक्तदण्डाभावविषयं सामान्यशास्त्रत्वात् । तेन निह्नवे असद्वृत्तस्य यो दण्डो ऽभिहितो विष्णुना स एव सद्वृत्तस्य मिथ्याभियोगिनो भवतीत्यवगन्तव्यम् । तथा,
	निह्नवे तु यदा वादी स्वयं तत् प्रतिपद्यते ।
	ज्ञेया सा प्रतिपत्तिस् तु तस्यार्धो विनयः स्मृतः ॥
इति व्यासेन यो दण्डो ऽभिहितः स एव मिथ्याभियोगे ऽपि स्वयं तत्प्रतिपद्यमानस्य भवतीति चावगन्तव्यम् । यत् पुनर् मनुनोक्तम्,
	अर्थे ऽपव्ययमानं तु कारणेन विभावितम् ।
	दापयेद् धनिकस्यार्थं दण्डलेसं च शक्तितः ॥ (म्ध् ८।५१)
इति, तद्दशमांशदण्डदनासमर्थसद्वृत्ताधमर्णविषयम् इत्युक्तं तद्भाष्ये (मेध् ओन् म्ध् ८।५२) । कारणेनेति वदन् द्विपादव्यवहारे त्व् अर्थदापनम् एव, न दण्डदापनम्, तत्र निह्नवमिथ्याभियोगयोर् अभावाद् इति दर्सयति । एवम् एव चतुष्पादे ऽपि व्यवहारे शङ्काभियोगाज्ञानोत्तरादिना मिथ्याभियोगनिह्नवाभवे दण्डाभावो ऽध्यवसेयः । यत् तु स्मृत्यन्तरम्,
	आद्ये तु दण्डपादः स्यात् द्वितीये ऽर्धं तृतीयके ।
	पादन्यूनं चतुर्थे च पादे संपूर्णदण्डभाक् ॥
इति, तद् विगीतत्वाद् अप्रमाणम् इति प्रपञ्चितं विस्वरूपचार्येण । अतो निह्नवमिथ्याभियोगनिमित्तो दण्डश्चतुष्पद्येव व्यवहारे निमित्तसद्भावविषये ग्रहीतव्यः । तत्र ऋणादानविषयव्यवहारे दण्डविशेषो दर्शितः । निक्षेपादिविषयव्यवहारे तु दण्डविसेषस् तत्र तत्र पदे वक्ष्यते । यत् पुनः कात्यायनेनोक्तम्,
	शतार्धं दपयेच् छुद्धम् अशुद्धो दण्डभाग् भवेत् ।
इति, तद् दिव्याविशेषावधृतशुद्धपुरुषविषयम् । यतो ऽनन्तरम् आह स एव ।
	विषे तोये हुताशे च तुलाकोशे च तण्डुले ।
	तप्तमाषकदिव्ये च क्रमाद् दण्डं प्रकल्पयेत् ॥
	सहस्रं षट्सतं चैव तथा पञ्चशतानि तु ।
	चतुस्त्रिद्व्येकम् एवं च हीनं हीनेषु कल्पयेत् ॥ इति ।
अयं च दिव्यनिबन्धनो दण्डो निह्नवमिथ्याभियोगयोर् अन्यतरनिबन्धेन दण्डेन समुच्चीयते, निमित्तस्मुच्चयात् । पणस् तु शास्त्रोक्तदण्डेन समुच्चीयते इत्याह याज्ञवल्क्यः ।
	सपणस् चेत् विवदः स्यात् तत्र हीनं तु दापयेत् ।
	दण्डं च स्वपणं चैव धनिने धनम् एव च ॥
नारदो ऽपि ।
	विवादे सोत्तरपणे द्वयोर् यस् तत्र हीयते ।
	स पणं स्वकृतं दाप्यो विनयं च पराजये ॥ इति ।
अत्र कात्यायनः ।
	एवं धर्मासनस्थेन समेनैव विवदिना ।
	कार्याणां निर्णयो दृश्यो ब्राह्मणैः सह नान्यथा ॥
बृहस्पतिर् अपि ।
	राज्ञा यत्नेन कर्तव्यं संदिग्धार्थविचारणम् ।
	त्रयस् तत्रोपचीयन्ते हानिर् एकस्य जायते ॥
	जेताप्नोति धनं पूजां जितो विनयनिग्रहम् ।
	जयं दानं दमं राजा सभ्याः पुण्यम् अवाप्नुयुः ॥ इति ।
नारदो ऽपि ।
	एवं पश्यन् सदा राजा व्यवहारान् समाहितः ।
	वितत्येह यशो दीप्तं शक्रस्यैति सलोकताम् ॥
बृहस्पतिर् अपि ।
	एवं शास्त्रोदितं राजा कुर्वन् निर्णयपालनम् ।
	वितत्येह यशो लोके महेन्द्रसचिवो भवेत् ॥
	साक्षिलेख्यानुमानेन प्रकुर्वन् कार्यनिर्णयम् ।
	वितत्येह यशो राजा ब्रध्नस्याप्नोति विष्टपम् ॥ इति ।
मनुर् अपि ।
	कामक्रोधौ तु संयम्य यो ऽर्थं धर्मेण पश्यति ।
	प्रजास् तम् अनुवर्तन्ते समुद्रम् इव सिन्धवः ॥
	यस् त्व् अधर्मेण कार्याणि मोहात् कुर्यान् नराधिपः ।
	अचिरात् तं दुरात्मानं वशे कुर्वन्ति शत्रवः ॥ इति ।


इति स्मृतिचन्द्रिकायाम् निर्णयादिकृत्यम् 

अथान्यान्यपि दण्डविषयाणि कानिचिद् वचनानि लिख्यन्ते

तत्र नारदः ।
	शारीरश्चार्थदण्डश्च दण्डस् तु द्विविधः स्म्र्तः ।
	शारीरस् ताडनादिस् तु मरणान्तः प्रकीर्तितः ॥
	काकण्यादिस् त्व् अर्थदण्डः सर्वस्वान्तस् तथैव च ॥ इति ।
अत्र शारीरो दण्डभेदः परिगणयितुं शक्यो नार्थदण्डभेद् इत्याह स एव ।
	शारीरो दशधा प्रोक्तो ह्यर्थदण्डस् त्व् अनेकधा । इति ।
दशधेति न संख्यानियमार्थम्, अथो बहुविधस्य शारिरदण्डस्य वक्ष्यमाणत्वात् । तथा हि मनुना तावन् नवविधः शारीरो दण्ड इति दर्शितः ।
	दश् स्थानानि दण्डस्य मनुः स्वायंभुवो ऽब्रवीत् ।
	उपस्थ उदरं जिह्वा हस्तौ पादौ च पञ्चमम् ॥
	चक्षुर् नासा च कर्णौ च धनं देहस् तथैव च ॥ इति ।
उपस्थः स्त्रीपुंसयोर् लिङ्गम् । तन्निग्रहो ऽगम्यागमने । चौर्ये त्व् आहारनिवृत्त्यादिनाजठरस्य निग्रहः । वाक्पारुष्ये जिह्वायाः । दण्डपारुष्ये हस्तयोः । पादप्रहारादौ पादयोः । गोप्यनिरीक्षणादौ चक्षुषः । परस्त्रीस्तनानुलेपनगन्धग्रहणादौ नसिकायाः । राजमन्त्रश्रवणादौ कर्णयोः । उत्कोचप्रदानादौ व्ययप्रतिबन्धादिना धनस्य । महापातकादौ देहस्य । अयं चोपस्थादीनाम् निग्रहो यत्रागम्यागमनचौर्यदौ क्षत्रविट्शुद्राणां दण्डविशेषो नाम्नातस् तत्र कार्यः,
	त्रिषु वर्णेषु तानि स्युर् अक्षतो ब्राह्मणो व्रजेत् । (म्ध् ८।१२४)
इति क्षत्रियादिषु सामान्येनाभिधानात् । अक्षतो ब्राह्मणः पूर्वोक्तदण्डस्थानेष्व् अदण्डितो ब्राह्मण इत्यर्थः । व्रजेद् इत् वदन् यो निर्वासितो देशान्तरं गच्छति तस्यैवोक्तदशस्थानेष्व् अदण्डो न पुनर् ब्राह्मणमात्रस्येति दर्सयति । अत एव निर्वासनविधिशेषतयापि तेनोक्तम् ।
	न जातु ब्राह्मणं हन्यात् सर्वपापेष्व् अवस्थितम् ।
	राष्ट्राद् एनं बहिष्कुर्यात् समग्रधम् अक्षतम् ॥ (म्ध् ८।३८०)
यस्य तु न बहिष्कारः तस्य क्षत्रियादिवद् एव दण्डः । तथा च स एव ।
	चतुर्णाम् अपि वर्णानां प्रायश्चित्तम् अकुर्वताम् ।
	शारीरं धनसंयुक्तं दण्डं धर्म्यं प्रकल्पयेत् ॥
यत् तु गौतमेनोक्तम्: "न शारीरो ब्राह्मणदण्डः" इति, तद् वधरूपस्याङ्गभङ्गात्मकस्य निषेधार्थम्, न पुनर् अङ्गनिग्रहात्मकस्यापि । तथात्वे पूर्वोक्तवचनविरोधात् । अत एव बृहस्पतिना विशेषितः ।
	महापातकयुक्तो ऽपि न विप्रो वधम् अर्हति ॥ इति ।
हारीतेनापि ।
	न त्व् अङ्गभेदं विप्रस्य प्रवदन्ति मनीषिणः । इति ।
एवं चाङ्गनिग्रहात्मक एव शारीरो दण्डो विप्रस्य न तु वधाद्यात्मक इत्यनुसंधेयम् । अत एवापस्तम्बः: "चक्षुर्निरोधस् त्व् एतेषु ब्राह्मणस्य" इति । निरोधश्चक्षुषो बन्धनादिना कार्यो न त्व् आश्रयोद्धरणेन, अङ्गभङ्गस्य निषिद्धत्वात् । यत् तु शङ्केनोक्तम्: "त्रयाणाम् अपि वर्णानां धनापहारवधबन्धक्रिया । विवासनाङ्ककरणं ब्राह्मणस्य" इति, तद् दरिद्रब्राह्मणविषयम् । तथा च ब्राह्मणं प्रकृत्य गौतमः: "कर्मवियोगविख्यापनविवासनाङ्ककरणान्यवृत्तौ" इति । अवृत्तौ निर्धन इत्यर्थः । एतद् उत्तमसाहसविषयम् । ऋणापलापादिविषये तु मनुर् आह ।
	क्षत्रव्ट्शूद्रयोनिस् तु दण्डं दातुम् अश्क्नुवन् ।
	आनृण्यं कर्मणा गच्छेद् विप्रो गच्छेच् छनैः शनैः ॥
कर्मकरणासामर्थ्ये तु कात्यायन आह ।
	धनदानासहं बुध्वा स्वाधीनं कर्म कारयेत् ।
	अशक्तौ बन्धनागारं प्रवेश्यो ब्राह्मणाद् ऋते ॥
मनुर् अपि ।
	स्त्रीबालोन्मत्तवृद्धानां दरिद्रानाथरोगिणाम् ।
	शफाविदलरज्ज्वाद्यैर् विदध्यान् नृपतिर् दमम् ॥
एवं च बन्धनाङ्ककरणकर्मकरणबन्धनागरप्रवेशनताडनरूपाः शारीरदण्डभेदाः पञ्च विज्ञेयाः । अतः "शरीरो दशधा" इत्युपलक्षणार्थम् उक्तम्, नावधारणार्थम् इति मन्तव्यम् । "दण्डस् तु द्विविधः स्मृतः" इत्येतद् अप्युपलक्षणार्थम् एव, विधान्तरस्यापि स्मृतत्वात् । तथा हि ।
	शिरसो दण्डनं मुण्डस् तस्य निर्वासनं पुरात् ।
	ललाटे चाभिशस्ताङ्कः प्रयाणं गर्दभेन च ॥
तस्य ब्राह्मणस्येत्यर्थः । ब्राह्मणस्य प्रकृतत्वात् । अथ वधस्थाने मुण्डनं दण्ड इत्याह याज्ञवल्क्यः ।
	ब्राह्मणस्य वधो मौण्ड्यं पुरान् निर्वासनं तथा ।
	ललाटे चाभिशस्ताङ्कः प्रयाणं गर्दभेन च ।
एवं च क्षत्रियादौ वध एव न मुण्डनम् । तत्र प्रतिनिधित्वेनास्मृतत्वात् । अत एव मनुः ।
	मौण्ड्यं प्राणान्तिको दण्डो ब्राह्मणस्य विधीयते ।
	इतरेषां तु वर्णानां दण्डः प्राणान्तिको भवेत् ॥
उत्तमसाहस इति शेषः । तथा च नारदः ।
	वधः सर्वस्वहरणं पुरान् निर्वासनाङ्कने ।
	तदङ्गच्छेद इत्युक्तो दण्ड उत्तमसाहसे ॥
	अविशेषेण सर्वेषाम् एष दण्डविधिः स्मृतः ।
	वधाद् ऋते ब्राह्मणस्य न वधं ब्राह्मणो ऽर्हति ॥ इति ।
वधाद् ऋत इत्यङ्गच्छेदस्याप्युपलक्षणार्थम्,
	न त्व् अङ्गभेदं विप्रस्य प्रवदन्ति मनीषिणः ।
	तपसा चेज्यया चैव ब्राह्मणः पूज्यते सदा ॥
इति हारीतस्मरणात् । मनुस् तु वधदण्डपरित्यागे हेतुम् आह ।
	न ब्राह्मणवधात् पापात् नाधर्मो विद्यते क्वचित् ।
	तस्मात् तस्य वधं राजा मनसापि न चिन्तयेत् ॥
अतो महापातकयुक्तो ऽपि विप्रो न वध्य इत्याह बृहस्पतिः ।
	महापातकयुक्तो ऽपि न विप्रो वधम् अर्हति । इति ।
किं तर्ह्यर्हतीत्यपेक्षिते ऽनन्तरम् उक्तं तेनैव ।
	निर्वासनाङ्कने मौण्ड्यं तस्य कुर्यान् नराधिपः । इति ।
निर्वासनम् अत्र देशतो न पुनः पुरात् । तद् आह बौधायनः: "तप्तेनायसेन ललाटे ऽङ्कियित्वा विषयान् निर्वासनम्" इति । कुर्याद् इति शेषः । अङ्कने तु विशेषो नारदेन दर्शितः ।
	गुरुतल्पे भगः कार्यः सुरापाने सुराध्वजः ।
	स्तेये तु श्वपदं कार्यं ब्रह्महण्यशिरा पुमान् ।
अङ्कनं त्व् इदं न क्षत्रियादिषु कर्तव्यम् । यद् आह उशना ।
	ब्राह्मणस्यापराधेषु चतुर्ष्व् अङ्को विधीयते ।
	गुरुतल्पे सुरापाने स्तेये ब्राह्मणहिंसने ॥
	इतरेषां तु वर्णानाम् अङ्कनं नत्र करयेत् ॥ इति ।
कस् तर्हि दण्दस् तत्रेत्यपक्षिते बृहस्पतिः ।
	महापराधयुक्तांश्च वधदण्डेन शासयेत् । इति ।
यदा तु वधदण्डेन महापराधिनो निग्रहीतुं न शक्यास् तदा मनुर् आह ।
	वधेनापि यदा त्व् एतान् निग्रहीतुं न शक्नुयात् ।
	तदैषु सर्वम् अप्येतत् प्रयुञ्जीत चतुष्टयम् ॥ 
किं तच्चतुष्टयम् इत्यपेक्षिते याज्ञवल्क्यः ।
	वाग्दण्डस् त्व् अथ धिग्दण्डो धनदण्डो वधस् तथा ।
	योज्याः समस्ता व्यस्ता वाप्यपराधवशाद् इमे ॥
वाग्दण्डः परुषशापवचनात्मकः । धिग्दण्डो धिग् इति कुत्सनम् । समस्तानां योजने क्रमम् आह मनुः ।
	वाग्दण्डं प्रथमं कुर्याद् धिग्दण्डं तदनन्तरम् ।
	तृतीयं धनदण्डं तु वधदण्डम् अतः परम् ॥
व्यस्तानां तु योजने व्यवस्थाम् आह बृहस्पतिः ।
	खल्वापराधे वाग्दण्डो धिग्दण्डः पूर्वसाहसे ।
	मध्यमे त्व् अर्थदण्डस् तु राजद्रोहेषु बन्धनम् ॥
	निर्वासनं वधो वापि कार्यम् आत्महितैषिणा ।
	व्यस्ताः समस्ता एकस्य महापातककारिणः ॥ इति ।
तथा पुरुषापेक्षयापि व्यवस्था तेनैव दर्सिता ।
	मित्रादिषु प्रयुञ्जीत वाग्दण्डं धिक् तपस्विनाम् ।
	विवादिनो नरांश्चान्यान् दोषिणो ऽर्थेन् दण्डयेत् ॥
आदिग्रहणेन मान्या जना गृह्यन्ते,
	गुरून् पुरोहितान् पूज्यान् वाग्दण्डेनैव दण्डयेत् ।
	विवादिनो नरांश्चान्यान् धिग्धनाभ्यां च दण्डयेत् ॥
इति तेनैवोक्तत्वात् । यत् तु शङ्खेनोक्तम्: "अदण्ड्यौ मातापितरौ स्नातकपुरोहितौ परिव्राजकवानप्रस्थौ जन्मकर्मश्रुतिशीलशौचाचारवन्तश्च" इति । यद् अपि कात्यायनेन,
	आचार्यस्य पितुर् मातुर् बान्धवानां तथैव च ।
	एतेषाम् अपराधेषु दण्डो नैव विधीयते ॥
इति, तच् छारीरार्थदण्दयोर् निषेधार्थम्, न पुनर् दण्डमात्रस्य । यद् आह मनुः:
	पिताचार्यः सुहृन् माता भार्या पुत्रः पुरोहितः ।
	नादण्ड्यो नाम राज्ञो ऽस्ति धर्माद् विचलितः स्वकात् ॥
बृहस्पतिर् अपि:
	ऋत्विक्पुरोहितामात्याः पुत्राः संबन्धिबान्धवाः ।
	धर्माद् विचलिता दण्ड्या निर्वास्या राजहिंसकाः ॥
यत् तु गौतमेनोक्तम्: "षड्भिः परिहार्यो राज्ञावध्यश्चाबन्ध्यश्चादण्ड्यश्चाबहिष्कार्यश्चापरिवाद्यस् चापरिहार्यश्च" इति, तद् एतत्: "स एष बहुश्रुतो भवति । लोकवेदवेदाङ्गवित् । वाकोवाक्येतिहासपुराणकुशलः । तदपेक्षः तद्वृत्तिः । चत्वारिंशता संस्कारैः संस्कृतः । त्रिषु कर्मस्व् अभिरतः । षट्सु वा । सामयचारिकेष्व् अभिविनीतः" इति प्रतिपादितबहुश्रुतविषयम् । अतो न प्राचीनवचनविरोधः । कात्यायनो ऽप्यदण्ड्यम् आह ।
	प्राणात्यये तु यत्र स्याद् अकार्यकरणं कृतम् ।
	दण्डस् तत्र तु नैव स्याद् एष धर्म्यो भृगुस्मृतः ॥
नारदस् तु विहितदण्डार्धेन् दण्डम् आह ।
	अयुक्तं साहसम् कृत्वा प्रत्यापत्तिं व्रजेत् तु यः ।
	भ्रूयत् स्वयं वा सदसि तस्य चार्धो दमः स्मृतः ॥
व्यासो ऽपि ।
	व्याधिना पीडितो यस् तु यः कश्चिद् अपि ताम्यति ।
	नैतन् मया पुनः कार्यं ब्रूयात् तस्यार्धको दमः ॥
अत्र पक्षान्तरम् आह गौतमः: "अनुज्ञानं वा वेदवित् समयवचनात्" इति । अनुज्ञानम् अदण्डयित्वोत्सर्जनम् । तथा विहितदण्डाद् अभ्यधिकम् ऊनं वा दोषिणः पीडाजननसमर्थं दण्डं विदध्याद् इत्याह स एव: "दण्डो दमनाद् इत्याहुस् तेनादान्तान् दमयेत्" इति । यावति पीडाविशेषे दमनकार्योपशमस् तावत् पीडाकरं कुर्याद् इत्यर्थः । तथा च मनुः ।
	अनुबन्धं परिज्ञाय देशकालौ च तत्त्वतः ।
	सारापराधाव् आलोच्य दण्डं दण्ड्येषु पातयेत् ॥
याज्ञवल्क्यो ऽपि ।
	ज्ञात्वापराधं देशं च कालं बलम् अथापि वा ।
	वयः कर्म च वित्तं च दण्डं दण्ड्येषु पातयेत् ॥
तत्रोदाहरणम् आह मनुः ।
	कार्षापणं भवेद् दण्ड्यो यश्चान्यः प्राकृतो जनः ।
	तत्र राज्ञो भवेद् दण्डः सहस्रम् इति धारणा ॥
प्राकृतो दरिद्रः । राजा ऐश्वर्येणाधिष्ठितः । कात्यायनो ऽपि ।
	येन दोषेण शूद्रस्य दण्डो भवति धर्मतः ।
	तेन चेत् क्षत्रविप्राणां द्विगुणो द्विगुणो भवेत् ॥
	प्रव्रज्यावसितं शूद्रं जपहोमपरायणम् ।
	वधेन शासयेत् पापं दण्ड्यो वा द्विगुणं दमम् ॥
बृहस्पतिर् अपि ।
	वधार्हः सुवर्णशतं दमं दाप्यस् तु पूरुषः ।
	अङ्गच्छेदार्हकस् त्व् अर्धं संदंशार्हस् तदर्धकम् ॥
	ताडनं बन्धनं चैव तथैव च विडम्बनम् ।
	एष दण्डो हि दासस्य नार्थदण्डो बृहस्पतिः ॥
नारदो ऽपि ।
	काकण्यादिस् तु यो दण्डः स तु माषपरः स्मृतः ।
	माषावरार्धो यः प्रोक्तः कार्षापणपरस् तु सः ॥
	कार्षापणावरार्धस् तु चतुष्कार्षापणोत्तरः ।
	द्व्यवरो ऽष्टपरश्चान्यस् त्र्यवरो द्वादशान्ततः ॥
	कार्षापणास् तु ये प्रोक्ताः सर्वे ते स्युश्चतुर्गुणाः ॥ इति ।
काकण्यादिशब्दर्था दिव्यप्रकरणे दर्शिताः । अत्र कात्यायनः ।
	कल्पितो यस्य यो दण्डस् त्व् अपराधस्य यत्नतः ।
	पणानां ग्रहणं तु स्यात् तन्मूल्यं वाथ राजनि ॥
	माषपादो द्विपादो वा दण्डो यत्र प्रवर्तिनः ।
	अनिर्दिष्टं तु विज्ञेयं माषकं तु प्रकल्पयेत् ॥
	यत्रोक्तो माषकैर् दण्डो राजतं तत्र निर्दिसेत् ।
	कृष्णलैश्चोक्तम् एव स्याद् उक्तदण्डविनिश्चयः ॥ इति ।
पणानां कार्षापणानाम् इत्यर्थः । तेषां संख्याभेदनिन्धनाः (?) परिभाषिक्यः संज्ञा मनुना दर्शिताः ।
	पणानां द्वे शते सार्धे प्रथमः साहसः स्मृतः ।
	मध्यमः पञ्च विज्ञेयः सहस्रं चैव चोत्तमः ॥
इयं परिभाषा प्रथमापराधविषये ऽनुवर्तव्याः । पुनःपुनर् अपराधविषये त्व् आह याज्ञवल्क्यः ।
	साशीतिपणसहस्रो दण्ड उत्तमसाहसः ।
	तदर्धं मध्यमः प्रोक्तस् तदर्धम् अधमः स्मृतः ॥
अतो यत्र यत्रोत्तमसाहसादिशब्दैर् दण्डो निगद्यते तत्र तत्र एतत् संख्याकाः कार्षापणास् तन्मूल्यनिष्कादयो वा ग्रहीतव्याः । एवम् उक्तप्रकारो दण्डः सर्वलोकानन्दहेतुर् इत्याह स एव ।
	यथाशास्त्रं प्रयुक्तः सन् सदेवासुरमानवम् ।
	जगद् आनन्दयेत् सर्वम् अन्यथा तत् प्रकोपयेत् ॥
तथोच्छास्त्रदण्डनस्य निन्दां विपरीतस्य प्रशंसाम् चाह स एव ।
	अधर्मदण्डनं स्वर्गकीर्तिलोकविनाशनम् ।
	सम्यक् तु दण्डनं राज्ञः स्वर्गकीर्तिजयावहम् ॥
दण्ड्यास् तु तेन दण्डेन क्षीणपापा भवन्तीत्याह नारदः ।
	राजभिर् धृतदण्डास् तु कृत्वा पापानि मानवाः ।
	निर्मलाः स्वर्गम् आयान्ति सन्तः सुकृतिनो यथा ॥
कात्यायनो ऽपि ।
	शुद्धिस् तु शास्त्रतत्त्वज्ञैश्चिकित्सा समुदाहृता ।
	प्रायश्चित्तं च दण्डं च ताभ्यां सा द्विविधा स्मृता ॥


इति स्मृतिचन्द्रिकायां दण्डविषयाणि 

अथ पुनर्न्यायः

तत्र नारदः ।
	स्त्रीषु रात्रौ बहिर् ग्रामाद् अन्तर्वेश्मन्यरातिषु (?) ।
	व्यवहारः कृतो ऽप्येषः पुनः कर्तव्यताम् इयात् ॥
स्त्रीभिः शत्रुभिर् वा रहसि वा निर्णीतो व्यवहारो ऽज्ञानपक्षपातयोः संभवात् पुनर्विचारणीय इत्यर्थः । एवं बलात्कारेण रागद्वेषाद्युपाधिना वा निर्णीतं निवर्त्य व्यवहारान्तरं प्रवर्तनीयम् । तथा च याज्ञवल्क्यः ।
	बलोपाधिविनिर्वृत्तान् व्यवहारान् निवर्तयेत् । इति ।
ततः पश्चाद् व्यवहारान्तरं प्रवर्तयेद् इत्यभिप्रायः । तथा व्यवहर्तृवैगुण्ये ऽप्येवं कार्यम् इत्याह स एव ।
	मत्तोन्मत्तार्तव्यसनिबालभीतादियोजितः ।
	असंदिग्धकृतश्चैव व्यवहारो न सिध्यति ॥
आदिशब्देन वृद्धयोजितादयो व्यवहरा गृह्यन्ते । अत एव मनुः ।
	मत्तोन्मत्तार्ताद्यधीनैः बालेन स्थविरेण वा ।
	असंबन्धकृतश्चैव व्यवहारो न सिध्यति ॥
असंबन्धः अर्थिप्रत्यर्थिसंबन्धरहितः । नारदो ऽपि ।
	पुरराष्ट्रविरुद्धस् च यस् च राज्ञा विवर्जितः ।
	अनादेयो भवेद् वादः धर्मविभिर् उदाहृतः ॥
हारीतो ऽपि ।
	राज्ञा विवर्जितो यस् तु स्वयं पौरविरोधकृत् ।
	राष्ट्रस्य वा समस् तस्य प्रकृतीनां तथैव च ॥
	अन्ये वा ये पुरे ग्रामे महाजनविरोधकाः ।
	अनादेयास् तु ते सर्वे व्यवहाराः प्रकीर्तिताः ॥
एवं चैवंविधव्यवहारं तीरितम् अप्यनुशिष्टम् अपि निवृत्य व्यवहारान्तरं कर्तव्यम् इति तात्पर्यार्थो ऽनुसंधेयः (?) । तीरितानुशिष्टयोर् भेदम् आह कात्यायनः ।
	असत् सद् इति यः प्रक्षः सभ्यैर् एवावधार्यते ।
	तीरितः सो ऽनुशिष्टस् तु साक्षिवाक्यात् प्रकीर्तितः ॥
साक्षिवाक्याद् अवधारितो ऽनुशिष्ट इत्यर्थः । यत् पुनर् मनुनोक्तम्,
	तीरितं चानुशिष्टं च यत्र क्वचन यद् भवेत् ।
	कृतं तद् धर्मयोर् विद्यात् न तद् भूयो निवर्तयेत् ॥
इति, तत् स्त्रीकृतत्वादिनिवृत्तिहेत्वभावविषय (?) एवोत्सर्गमात्रम् इति मन्तव्यम् । अत एव तस्यापवादम् आह बृहस्पतिः ।
	कुलादिभिर् निश्चिते ऽपि न संतोषं गतस् तु यः ।
	विचार्य तत् कृतं राजा कुकृतं पुनर् उद्धरेत् ॥
विहितनिर्णेतृनिर्णीते ऽपि व्यवहारसमाप्तिर् अन्यायेनेति यदि विवादी मन्यते तदापि पुनर्न्यायः कार्य इत्यर्थः । कुकृतत्वे सिद्धे प्राङ्न्यायद्रष्टॄणां दण्डम् आह नारदः ।
	दुर्दृष्टे व्यवहारे तु सभ्यास् ते दण्डम् आप्नुयुः ।
	न हि जातु विना दण्डात् कश्चिन् मार्गे ऽवतिष्ठते ॥
अयं च सभ्यानाम् एव दण्डः जेतुः दुर्दर्शनाप्रयोजकत्वे वेदितव्यः । प्रयोजकत्वे तत्रास्यापि दण्डः, तथा च बृहस्पतिः ।
	निश्चित्य बहुभिः सार्धं ब्राह्मणैः शास्त्रपारगैः ।
	दण्डयेज् जयिना साकं (?) पूर्वं सभ्यांस् तु दोषिणः ॥
जयिना साकं दण्डनम् अपि सभ्यदण्डप्रकरणोक्तविधिनैवेत्याह याज्ञवल्क्यः ।
	दुर्दृष्टांस् तु पुनर् दृष्ट्वा व्यवहारान् नृपेण तु ।
	सभ्याः सजयिनो दण्ड्या विवादाद् द्विगुणं दमम् ॥
दुर्दृष्टान् सजयिसभ्यदोषेणेत्यर्थः । यदा तु साक्षिदोषेण व्यवहारस्य दुष्टता, तदा साक्षिदण्डप्रकरणोक्तविधिना साक्षिण एव दण्ड्या न जयी नापि सभ्याः । यदा पुनः सजयिसाक्षिदोषेण, तदा त एव दण्ड्याः, न सभ्या इत्यभिप्रायः । एवम् असंतोषमात्रेण पुनर्न्यायः प्रकृतस्य निर्णयस्य न्यायाभासत्वे सति विधातव्यः । सम्यङ्न्यायत्वे नारद आह ।
	तीरितं चानुशिष्टं च यो मन्येत विधर्मतः ।
	द्विगुणं दण्डम् आस्थाय तत् कार्यं पुनर् उद्धरेत् ॥
विधर्मतः धर्मशास्त्रविरोधतो जातम् इति यो विवादी सम्यङ्निर्णीतम् अप्य् औद्धत्यात् मन्यत इत्यर्थः । अत्र व्यवहारसमाप्तेर् अन्यथात्वासंभवात् पुनर्न्यायानन्तरम् अपि प्राङ्न्यायपराजित एवाङ्गीकृतदण्डेन दण्ड्य इत्याह याज्ञव्ल्क्यः ।
	यो मन्येताजितो ऽस्मीति न्यायेनापि पराजितः ।
	तम् आयान्तं पुनर् जित्वा दापयेत् द्विगुणं दमम् ॥
एवं सदण्डः पुनर्न्यायः सनृपोत्तरसभायाम् एव, नृपस्यैव दण्डने ऽधिकारात् । नृपरहितायां तूत्तरसभायां दण्डविरहितः पुनर्न्यायः कार्यः दण्डांशस्य नृपैककार्यत्वात् । उत्तरसभया च (?) पूर्वसभातो ज्यायस्या भवितव्यम्, अन्यथा संदेहानिवृत्तैः । स्भ्यानां च ज्यायस्त्वतारतम्यं निर्णेतृनिर्णयप्रकरणे दर्शितम् । नृपसभादृष्टस्य कुदृष्टत्वश्ङ्कायां तु प्रकृष्टनृपान्तरसभायां पुनर्न्यायः, तथा च स्मृत्यन्तरम् ।
	न्यायापेतं यद् अन्येन राज्ञाज्ञानकृतं भवेत् ।
	तद् अप्यन्यायविहितं पुनर्न्याये निवेशयेत् ॥
यत् पुनः पितामहेनोक्तम्,
	ग्रामे दृष्टः पुरं यायात् पुरे दृष्टस् तु राजनि ।
	राज्ञा दृष्टः कुदृष्टो वा नास्ति तस्य पुनर् नयः ॥
इति, तत् पूर्वसभातः प्रकृष्टसभान्तरालाभविषयम् । स्ववाक्यजितस्य तु प्रकृष्टसभान्तरसद्भावे ऽपि न पुनर्न्याय इत्याह नारदः ।
	साक्षिसभ्यावसन्नानां दूषणे दर्शनं पुनः ।
	स्ववाचैव जितानां तु नोक्तः पौनर्भवो विधिः ॥
साक्षिवाक्यात् सभ्यैर् एव कृताद् वा निर्णयात् पराजितानां व्यवहारस्य पुनर्दर्शनं पूर्वदर्शनस्य दूषणे सतीत्यर्थः । सभ्यग्रहणम् अमात्यादेर् उपलक्षणार्थम् । अत एव मनुः ।
	अमात्यः प्राड्विवाको वा यः कुर्यात् कार्यम् अन्यथा ।
	तत् स्वयं नृपतिः कुर्यात् तं सहस्रं च दण्डयेत् ॥ इति ।


इति स्मृतिचन्द्रिकायां पुनर्न्यायः 

अथ कृतनिवर्तनम्

तत्र मनुः ।
	योगाधमनविक्रीतं योगदानप्रतिग्रहम् ।
	यत्र वाप्युपधिं पश्येत् तत् सर्वं विनिवर्तयेत् ॥
योगः परकीयधन्स्यात्मीयत्वापादकहेत्वभावे ऽपि याचितकादिना हस्तगतत्वादिसंबन्धः । अधमनं बन्धकरणम्, योगेनाधमनम् । एवं योगविक्रीतादाव् अपि विग्रहः । यमो ऽपि ।
	बलाद् दत्तं बलाद् भुक्तं भलाद् यच् चापि लेखितम् ।
	सर्वान् बलकृतान् अर्थान् निवर्त्यान् आह वै मनुः ॥
कात्यायनो ऽपि ।
	उन्मत्तेनैव मत्तेन तथा भावान्तरेण वा ।
	यद् दत्तं यत् कृतं वाथ प्रमाणं नैव तद् भवेत् ॥
नारदो ऽपि ।
	यद् बालः कुरुते कार्यम् अस्वतन्त्रस् तथैव च ।
	अकृतं तद् इति प्राहुः शास्त्रे शास्त्रविदो जनाः ॥
बालास्वतन्त्राव् अपि तेन निरूपितौ ।
	गर्भस्हैः सदृशो ज्ञेय आष्टमाद् वत्सराच् छिशुः ।
	बाल आषोषशाद् वर्षात् पौगण्डस् चापि शब्द्यते ॥
	परतो व्यवहारज्ञः स्वतत्रः पितरं विना ॥ इति ।
अनेन पितृमान् अस्वतन्त्र इत्यर्थाद् उक्तम् । उक्तं च शङ्खलिखिताभ्याम्: " अस्वतन्त्राः पितृमन्तः" इति । पितृग्रहणं मतुर् अपि प्रदर्शनार्थम् । अत एव नारदः ।
	जीवतोर् न स्वतन्त्रः स्याज् जरयापि समन्वितः । इति ।
जीवतोर् मातापितोर् इति शेषः,
	तयोर् अपि पिता श्रेयान् बीजप्राधान्यदर्शनात् ।
	अभावे बीजिनो माता तदभावे तु पूवजः ॥ 
इति तेनैवानन्तरम् उक्तत्वात् । अनेन ज्येष्ठवान् अप्यस्वतन्त्र इत्युक्तम् । न केवलं पितृमातृज्येष्ठवान् एवास्वतन्त्र इत्याह स एव ।
	अस्वतन्त्राः स्त्रियः पुत्रा दासा ये च परिग्रहाः ॥ इति ।
परिग्रहा उपजीविनः । कार्यविशेषेषु स्त्रीणाम् अस्वातन्त्र्यम् इत्याह हारीतः ।
	दानार्थे वा धनार्थे वा धर्मार्थे वा विसेषतः ।
	आदाने वा विसर्गे वा न स्त्री स्वातन्त्र्यम् अर्हति ॥
अन्यान् अप्यस्वतन्त्रान् आह नारदः ।
	अस्वतन्त्राः प्रजाः सर्वाः स्वतन्त्रः पृथिवीपतिः ।
	अस्वतन्त्रः स्मृतः शिष्यः आचार्ये तु स्वतन्त्रता ॥
अत्र स्वतन्त्रनिरूपणं चास्वतन्त्रकृतं कार्यं तेनैव निवर्तनीयम् इति दर्शयितुम् । अत एव कात्यायनः ।
	अस्वतन्त्रकृतं कार्यं तस्य स्वामी निवर्तयेत् ।
	न भर्त्रा विवदेतान्यो भीतोन्मत्तकृताद् ऋते ॥
भीत्ōन्मत्तादिकृतनिवर्तने राज्ञ एवाधिकारात् भीतोन्मत्तादिस्वामिना कृतनिवर्तकेन महान् यस्य विवादो नात्यन्तानुचित इत्यभिप्रायः । अस्वतन्त्रकृतनिवर्तनस्य क्वचिद् अपवादम् आह नारदः ।
	एतान्येव प्रमाणानि भर्ता यद्यनुमन्यते ।
	पुत्रः पत्युर् अभावे वा जाया वा पतिपुत्रयोः ॥
	तथा दासकृतं कार्यम् अकृतं परिचक्षते ।
	अन्यत्र स्वामिसंदेशान् न दासः प्रभुर् आत्मनः ॥
	पुत्रेण च कृतं कार्यं यत् स्याद् अच्छन्दतः पितुः ।
	तद् अप्यकृतम् एवाहुः दासः पुत्रश्च तौ समौ ॥ इति ।
अस्वतन्त्रकृतनिवर्तनं स्वतन्तानुमत्यभावविषये कार्यम् इत्यर्थः । कात्यायनो ऽपि ।
	न क्षेत्रगृहदासानां दानाधमनविक्रयाः ।
	अस्वतन्त्रकृताः सिद्धिं प्राप्नुयुर् नानुवर्णिताः ॥
अनुवर्णितास् तु सिद्धिं प्राप्नुवन्तीत्याह स एव ।
	प्रमाणं सर्व एवैते पण्यानां क्रयविकर्ये ।
	यदि संव्यवहारं ते कुर्वन्तो ऽप्यनुमोदिताः ॥
एवं क्षेत्रादीनां क्रयादिकरणे स्वतन्त्रेण नियुक्ताः भ्रात्रादयो ऽस्वतन्त्राः प्रमाणं स्युर् इत्याह स एव ।
	क्षेत्रादीनां तथैव स्युः भ्राता भ्रातृसुतः सुतः ।
	निसृष्टाः कृत्यकरणे गुरुणा यदि गच्छता ॥
निसृष्टाः नियुक्ता इत्यर्थः । तथा च बृहस्पतिः ।
	यः स्वामिना नियुक्तस् तु धनायव्ययपालने ।
	कुसीदकृषिवाणिज्ये निसृष्टार्थस् तु स स्मृतः ॥
	प्रमाणं तत्कृतं सर्वं लाभालाभव्ययोदयम् ।
	स्वदेशे वा विदेशे वा स्वामी तं न विसंवदेत् ॥ इति ।
कात्यायनो ऽपि निसृष्टार्थकृतं कार्यं न स्वामी परिवर्तयितुम् अर्हतीत्याह ।
	निसृष्टार्थस् तु यो यस्मिन् तस्मिन्न् अर्थे प्रभुस् तु सः ।
	तद् भर्ता तत्कृतं कार्यं नान्यथा कर्तुम् अर्हति ॥
एवम् अनुमतिनियुक्त्योर् अभावे ऽपि कुटुम्बभरणार्थम् अस्वतन्तकृतं स्वतन्त्रो नान्यथाकर्तुम् अर्हतीत्याह मनुः ।
	कुटुम्बार्थे त्व् अधीनो ऽपि व्यवहारं समाचरेत् ।
	स्वदेसे वा विदेशे वा तन्न्यायान् न विचालयेत् ॥
एवम् आपत्प्रतीकारार्थे ऽपि द्रष्टव्यम् । तथा च नारदः ।
	स्त्रीकृतान्यप्रमाणानि कार्याण्याहुर् अनापदि ।
स्त्रीग्रहणम् अस्वतन्त्रोपलक्षणार्थम् । एवं चापद्यस्वतन्त्रकृतान्यपि प्रमाणानीत्यार्थिको ऽर्थः प्रत्येतव्यः । अत्रापवादप्रदर्शनार्थम् आह स एव ।
	विशेषतो गृहक्षेत्रदानाधमनविक्रयाः । इति ।
गृहक्षेत्रयोर् दानाधमनविक्रयास् त्व् आपद्यप्यस्वतन्त्रकृता न सिध्यन्तीत्यर्थः । एवं तद्भाष्ये व्याख्यातम् । तथा स्वतन्त्रेणाप्यस्वतन्त्रकल्पेन क्र्तं कार्यं न सिध्यतीत्याह नारदः ।
	स्वतन्त्रो ऽपि हि यत् कार्यम् कुर्यद् अप्रक्र्तिं गतः ।
	तद् अप्यक्र्तम् एवाहुर् स्वतन्त्रत्वहेतुतः ॥
स्वतन्त्राश्च तेनैव निरूइताः ।
	त्रयः स्वतन्त्रा लोके ऽस्मिन् राजाचार्यस् तथैव च ।
	प्रतिप्रति च सर्वेषां वर्णानां स्वगृहे गृही ॥
	स्वातन्त्र्यं तु स्मृतं ज्येष्ठे ज्यैष्ठ्यं गुणवयःकृतम् ॥ इति ।
गृहीति वदन् गृहिण्याः स्वतन्त्रता नास्तीति दर्शयति । तेन यद्यपि मातृमतो ऽस्वतन्त्रतोक्ता, तथापि मातुः स्वतन्त्रतावगन्तव्या । अत एवाभर्तृकया कृतस्य कार्यस्य पुत्राद्यनुमत्यैव सिद्धिर् उक्ता । "प्रकृतिं गतः" इत्यस्याप्यर्थस् तेनैव दर्शितः ।
	कामक्रोधाभिभूतार्ता भयव्यसनपीडिताः ।
	रागद्वेषपरीताश्च ज्ञेयास् त्व् अप्रकृतिं गताः ॥
एवं च स्वतन्त्रप्रकृतिस्थकृतं कार्यं सिध्यति, न त्व् अप्रकृतिस्थस्वतन्त्रक्र्तम् इत्याह स एव ।
	कुले ज्येष्ठस् तथा श्रेष्ठः प्रकृतिस्थश्च यो भवेत् ।
	तत् कृतं स्यात् कृतं कार्यं नास्वतन्त्रकृतं क्वचित् ॥
स्वतन्त्रप्रकृतिस्थकृतम् अपि पुत्रविक्रयादि कार्यंन सिध्यति, तत्र तस्यास्वतन्त्रत्वाद् इत्याह कात्यायनः ।
	सुतस्य सुतदाराणां वशित्वं त्व् अनुशासने ।
	विक्रये चैव दाने च वशित्वं न सुते पितुः ॥
अतः सुतविक्रयादि कार्यं स्वतन्त्रप्रकृतिस्थकृतम् अपि निवर्तनीयम् इत्यभिप्रायः । एकपुत्रविषयम् एतद् इति दत्ताप्रदानिकाख्यपदे वक्ष्यामः । एवम् अनेकवारकृतैकर्तृकैककर्मकविक्रयादाव् (?) अपि पुनर् विक्रयादिर् वशित्वाभावान् न सिध्यतीत्याह याज्ञवल्क्यः ।
	सर्वेष्व् अर्थविवादेषु बलवत्युत्तरा क्रिया ।
	आदौ प्रतिग्रहे क्रीते पूर्वा तु बलवत्तरा ॥ इति ।
तेनोत्तरादिक्रिया निवर्तनीयेत्यभिप्रायः ॥


इति स्मृतिचन्द्रिकायां कृतनिवर्तनम्

अथ बालादिधनविषयाणि कानिचिद् वचनानि लिख्यन्ते

तत्र मनुः ।
	बालदायदकं रिक्थं तावद् राजानुपालयेत् ।
	यावत् स्यात् स समावृत्तो यावद् वातीतशैशवः ॥
बालदायादकं बालस्वामिकं रिक्थं द्रव्यम् । अविद्यमानाप्तपुरुषविषयम् एतत् । बालग्रहणं स्वधनरक्षणासमर्थोपलक्षणार्थम् इति स्पष्टयितुम् आह स एव ।
	वशापुत्रासु चैवं स्याद् रक्षणं निष्कुलासु च ।
	पतिव्रतासु च स्त्रीषु विधवास्व् आतुरासु च ॥
वशा वन्ध्या । अपुत्रा अविद्यमानपुत्रा । निष्कुला स्वपक्षहीना । वशाप्रभृतीनां धनं ये ऽपहरन्ति तेषां दण्डम् आह स एव ।
	जीवन्तीनां तु तासां ये तद् धरेयुः स्वबान्धवाः ।
	ताञ् छिष्याच् चोरदण्डेन धार्मिकः पृथिवीपतिः ॥
रक्षणसमर्थस्यापि धनं तत्स्थानापरिज्ञानादिना स्वाम्यनुपात्तम् अन्येन तूपादाय राज्ञे विज्ञापितं जनसमूहेषु विख्याप्य राज्ञा रक्ष्यम् इत्याह गौतमः: "प्रणष्टम् अस्वामिकम् अधिगम्य राज्ञे प्रब्रूयुः । विख्याप्य संवत्सरं राज्ञा रक्ष्यम्" इति । यत् तूक्तं मनुना,
	प्रणष्टस्वामिकं रिक्थं राजा त्र्यब्दं निधापयेत् ।
इति, तद् अत्यन्तदूरदेशे स्वामिस्थितिसंभावनाविषयम् । निधापनं च स्वधनामिश्रभावेन राज्ञा कार्यम्, तथा च स एव ।
	प्रणष्टाधिगतं द्रव्यं तिष्ठेद् युक्तैर् अधिष्ठितम् ।
	ये तत्र चोरो गृह्णीयुः तान् राजेभेन घातयेत् ॥
स्वामिनं प्रति प्रणष्टम् अन्येन च लब्धं प्रणष्टाधिगतम् । इभेन हस्तिना । प्रणष्टाधिगतस्य द्रव्यस्य प्रत्यर्पणम् आह याज्ञवल्क्यः ।
	प्रणष्टाधिगतं देयं नृपेण धनिने धनम् । इति 
धनी च तद् धनं स्वामित्वम् उद्भाव्य गृह्णीयात् । तथा च मनुः ।
	ममेदम् इति यो ब्रूयात् सो ऽनुयोज्यो यथाविधि ।
	संवाद्य रूपसंख्यादीन् स्वामी तद् द्रव्यम् अर्हति ॥
यो मेमेदम् इति ब्रूयात् स तस्य स्वामित्वज्ञानाय राजपुरुषैः कस्मिन् देशे कस्मिन् काले कीदृग्वर्णं कीदृशसंस्थनं किंसंख्याकं किंपरिमाणकं प्रणष्टम् इति पृष्टो यादृशं प्रणष्टस्य संस्थानादिकं तादृशम् एव वदन् तद् द्रव्यं ग्रहीतुम् अर्हतीत्यर्थः । प्रत्युत परद्रव्यापहारे प्रवृत्तत्वा दण्डम् अर्हतीत्याह स एव ।
	अवेदयानो नष्टस्य देशं कालं च तत्त्वतः ।
	वर्णं रूपं प्रमाणं च तत्समं दण्डम् अर्हति ॥
तत्त्वतः अवेदयानो विसंवादं कुर्वाणः तत्समं प्रणष्टाधिगतसमम् । प्रणष्टाधिगतं संवत्सराद् अर्वाग् एव ग्रहीतुम् अर्हतीत्याह याज्ञवल्क्यः ।
	शौल्किकैः स्थानपालैर् वा नष्टापहृतम् आहृतम् ।
	अर्वाक् संवत्सरात् स्वामी हरेत परतो नृपः ॥
अत्यन्तदूरदेशस्थस्वामिविषये तु मनुर् आह ।
	अर्वाक् त्र्यब्दाद् धरेत् स्वामी परतो नृपतिर् हरेत् । इति ।
	ननु नृपतिर् हरेद् इत्येतत् परद्रव्यापहारप्रतिषेधशास्त्रविरुद्धम् ।
	सत्यम्, अत एवास्य पृथङ्निहितस्थानात् नृपतिः स्वधनस्थानम् आहरेद् इत्यर्थो ऽवगन्तव्यः । एवं चावधिम् अतिक्रम्यागतायापि स्वामिने रूपसंख्यादिभिर् भावितं प्रणष्टाधिगतं देयम् एव । किं तु ततः किंचिद् द्रव्यम् अवध्यतिक्रमापराधात् नृपो गृह्णीयात् । तथा च स एव ।
	आददीताथ षड्भागं प्रणष्टाधिगतात् नृपः ।
	दशमं द्वादशं वापि सतां धर्मम् अनुस्मरन् ॥
अथेत्यतिक्रान्तावधेः स्वामिनः समागमनानन्तर्यम् उच्यते । समागमस्यात्यन्तविलम्बे षष्ठो भागः । अतिविलम्बे तु दशमो भागः विलम्बाभावे तु द्वादशो भाग इति व्यवस्था मन्तव्या । यत् तु गौतमेनोक्तम्: "ऊर्ध्वम् अधिगन्तुश्चतुर्थः राज्ञः शेषः" इति, तद् अतिक्रान्तावधिकस्य स्वामिनो नाशनिस्चयविषये द्रष्टव्यम् । स्वामिनि ध्रियमाणे त्व् अधिगन्तुः नृपभागचतुर्हांशो भवतीत्यस्माद् एव वचनात् गम्यते । यत् तु याज्ञवल्क्येनोक्तम् ।
	पणान् एकशफे दद्यात् चतुरः पञ्च मानुषे ।
	महिषे ऽष्ट गवां द्वौ द्वौ पादं पादम् अजाविके ॥ इति ।
तद् एकशफादौ विशेषशास्त्रं मनूक्तषड्भागाद्यादानविधेर् बाधकम् इति कैश्चिद् व्याख्यातृभिर् उक्तम् । अन्यैस् त्व् एकशफादाव् अधिगन्त्रे देयं निरूपयितुं तद् इत्युक्तम् । प्रणष्टाधिगतनिधिहरणम् अधिकृत्य विशेषम् आह मनुः ।
	ममायम् इति यो ब्रूयान् निधिं सत्येन मानवः ।
	तस्याददीत षड्भागं राजा द्वादशम् एव चा ॥
	अनृतं तु वदन् दण्ड्यः स वित्तस्यांशम् अष्टमम् ॥ इति ।
ममायम्, यतो मया मत्पुरुषैर् वा निहित इति सत्येन रूपसङ्ख्यासंवादादिप्रमाणेन ज्ञापयेद् इत्यर्थः । स्वामिनो निर्गुणत्वे षड्भागम् आददीत । सगुणत्वे तु द्वादशभागम् इति व्यवस्थात्र मन्तव्या । तथा निधिस्वामिनो विद्वद्ब्राह्मणत्वे तु तेन राज्ञे न किंचिद् अपि दातव्यम् इत्याह स एव ।
	विद्वांस् तु ब्राह्मणो दृष्ट्वा पूर्वोपनिहितं निधिम् ।
	अशेषतो ऽप्याददीत सर्वस्याधिपतिर् हि सः ॥
पूर्वोपनिहितं स्वपित्रादिभिर् उपनिहितम् । विद्वद्ग्रहणं षट्कर्मिनो ऽप्युपलक्षणार्थम् । अत एव वसिष्ठः: "ब्राह्मणश्चेद् अधिगच्छेत् षट्कर्मसु वर्तमानः सर्वं हरेत्" इति । षट्कर्मसु यजनादिष्व् इत्यर्थः । यत् पुनर् मनुनोक्तम्,
	निधीनां हि पुराणानां धातूनाम् एव च क्षितौ ।
	अर्धभाग् रक्षणाद् राजा भूमेर् अधिपतिर् हि सः ॥
इति, तद् उक्तलक्षणब्राह्मणाधिगतास्मर्यमाणस्वामिकनिधिविषयम्, पुराणानाम् इत्यभिधानात् । यत् तु वसिष्ठेनोक्तम्: "अप्रज्ञायमानं वित्तं यो ऽधिगच्छेद् राजा तद् धरेद् अधिगन्त्रे षष्ठम् अंशं प्रदाय" इति, तद् उक्तलक्षणरहिताधिगन्तृविषयम् । अत एव याज्ञवल्क्यः । 
	इतरेण निधौ लब्धे राजा षष्ठांशम् आप्नुयात् ।
	अनिवेदितविज्ञातो दाप्यस् तद् दण्डम् एव च ॥
विद्याषट्कर्मसंपन्नब्राह्मणाद् इतरस्मै निध्यधिगन्त्रे दातुं राजा षष्ठांशम् अधिगतनिधिसकाशाद् आहरेद् इति पूर्वार्धस्यार्थः । अधिगतनिधिवञ्चकात् तं निधिं सर्वं शक्त्यपेक्षया दण्डं च राजा गृह्णीयाद् इत्युत्तराधस्यार्थः । राज्ञ एवाधिगन्तृत्वे मनुर् आह ।
	यत्र पश्येन् निधिं राजा पुराणं निहितं क्षितौ ।
	तस्माद् द्विजेभ्यो दत्त्वार्धं शेषं कोशे निवेशयेत् ॥
स्वकीयनिधेर् अधिगमे तु सर्वं कोशे निवेशयेत्, "निध्यधिगमो राजधनम्" इति गौतमस्मरणात् । चोरहृतं धनं प्रति तेनोक्तम्: "चोरहृतम् अपजित्य यथास्थानं गमयेत्, कोशाद् वा दद्यात्" इति । प्रथमपक्षकरणासमर्थविषये द्वितीयः पक्षः । यथाह व्यासः ।
	प्रत्याहर्तुम् अशक्तस् तु धनं चोरैर् हृतं यदि ।
	स्वकोशात् तद् धि देयं स्याद् अशक्तेन महीक्षिता ॥ इति ।

इति स्मृतिचन्द्रिकायां बालादिधनविषयाणि

इति सकलविद्याविशारद - श्रीकेशवादित्यबट्टोपध्यायसूनु - 
याज्ञिक - देवणभट्टोपाध्याय -सोमयजिविचरितायां
स्मृतिचन्द्रिकायां व्यवहारकाण्डे 
प्रथमः परिच्छेदः

द्वितीयपरिच्छेदः


	बृहस्पतिमुखानेकमुनिवाग्वागुरान्तरम् ।
	प्रविष्टो देवणाचार्यः कुरुते पदसंग्रहम् ॥


तत्र धनप्रयोगविधिः

सर्वव्यवहारपदसाधारणो विधिकलापः प्राक् प्रतिपादितः । संपति प्रतिपदम् असाधारणो विधिकलापः प्रिपाद्यते । पदानां चाष्टादशानां स्वरूपम् अवान्तरभेदजातं च द्वितीये प्रकरणे दर्शितम् । इह पदोद्देशक्रमेनादाव् ऋणादानाख्यपदस्य विधिर् उच्यते । तत्राप्यादौ धनदानधर्मा उच्यन्ते । तत्र धनिनं प्रत्याह बृहस्पतिः ।
	परिपूर्णं गृहीत्वाधिं बन्धं वा साधुलग्नकम् ।
	लेख्यारूढं साक्षिमद् वा ऋणं दद्याद् धनी सदा ॥
परिपूर्णं सवृद्धिकमूलद्रव्यपर्याप्तम् इत्यर्थः । कः पुनर् आधिः कतिविधश्चेत्यपेक्षिते स एव ।
	आधिर् बन्धः समाख्यातः स च प्रोक्तश्चतुर्विधः ।
	जङ्गमः स्थावरश्चैव गोप्यो भोग्यस् तथैव च ॥
	यादृच्छिकः सावधिश्च लेख्यारूढो ऽथ साक्षिमान् ॥ इति ।
यद्यप्यत्राधिर् अष्टविधो दर्शितः, तथापि गोप्यभोग्ययादृच्छिकसावधिरुपभेदानाम् अत्रानेकविशेषविध्युपयोगार्थतात्पर्यातिशयेन कथं नान्येषाम् इति वक्तुं प्रोक्तश्चतुर्विध इत्युक्तम् । यावद् ऋणं तव न ददामि तावद् अयम् आधिर् इत्येवं कालविशेषावधिशून्यतया कृतो यादृच्छिकः । दीपोत्सवकाले ऋणं दत्वा अयम् आधिर् मया मोक्ष्यते नो चेत् तवैव भवतीत्येवंकृतः सावधिः । यद्येवम् आधिर् एव बन्ध इतीहोच्यते कथं तर्हि पूर्वस्मिन् वचने "बन्धं वा" इति बेधेनोक्तम्, उच्यते: तत्र बन्धपदस्य यो विवक्षितार्थः स हि नारदेन दर्शितः ।
	निक्षेपो मित्रहस्तस्थो बन्धो विश्वासकः स्मृतः ॥ इति ।
उत्तमर्णाधमर्णयोर् यः सखा तस्य पार्श्वे निक्षिप्तम् एवाधमर्णधनम् उत्तमर्णविश्वासार्थम् अधर्मर्णेनोपदिष्टं बन्ध इति गीयत इत्यर्थः । लग्नकः प्रतिभूः । स च स्वाम्यादिव्यतिरिक्तो ग्राह्यः, स्वाम्यादौ धनसिद्धेर् दुष्करत्वात् । अत एव तन्निषेधः कात्यायनेन दर्शितः ।
	न स्वामी न च वै शत्रुः स्वामिनाधिकृतस् तथा ।
	निरुद्धो दण्डितश्चैव संदिघश्चैव न क्वचित् ॥
	नैव रिक्थी न मित्रं न च चैवात्यन्तवासिनः ।
	राजकार्यनियुक्तश्च ये च प्रव्रजिता नराः ॥
	नाशक्तो धनिने दातुं दण्डं राज्ञे च तत्समम् ।
	नाविज्ञातो ग्रहीतव्यः प्रतिभूत्वक्रियां प्रति ॥ इति ।
संदिग्धो ऽभिशस्तः । अत्यन्तवासिनो नैष्ठिकब्रह्मचारिणः । तत्समं विवादास्पदीभूतद्रव्यसमम् । नैव रिक्थीत्यविभक्तविषयम् । यद् आह याज्ञवल्क्यः ।
	भ्रातॄणाम् अथ दम्पत्योः पितुः पुत्रस्य चैव हि ।
	प्रातिभाव्यम् ऋणं साक्ष्यम् अविभक्ते न तु स्मृतम् ॥ इति ।
नारदो ऽपि ।
	साक्षित्वं प्रातिभाव्यं च दानं ग्रहणम् एव च ।
	विभक्ता भ्रातरः कुर्युः नाविभक्ताः परस्परम् ॥
"लेख्यारूढं साक्षिमत्" इति चाद्यश्लोकगतम् ऋणस्य विसेषणं मन्तव्यम् । तत्र येन प्रकारेण ऋणस्य लेख्यारूढता कर्तव्या दिङ्मात्रेण तम् एव प्रकारम् आह सङ्ग्रहकारः ।
	चिरकं नाम लिखितं पुराणैः पौरलेखकैः ।
	अर्थिप्रत्यर्थिनिर्दिष्टैः यथासंभवसंस्तुतैः ॥
	स्वकीयैः पितृनामाद्यैर् अर्थिप्रत्यर्थिसाक्षिणाम् ।
	प्रतिनामभिर् आक्रान्तम् अर्थिसाक्षिस्वहस्तवत् ॥
	स्पष्टावगमसंयुक्तं यथास्मृत्युक्तलक्षणम् ॥ इति ।
संस्तुतैः प्रशस्तैः । प्रतिशब्दो ऽत्राक्रान्तपदेन संबध्यते । विस्तरस् त्व् अस्य लेख्यप्रकरणे जानपदाख्यलेख्याभिधाने द्रष्टव्यः । साक्षिमत्ताप्रकारस्य दिङ्मात्रं तु व्यासेनोक्तम् ।
	धर्मज्ञाः पुत्रिणो मौलाः कुलीनाः सत्यवादिनः ।
	श्रौतस्मार्तक्रियायुक्ता विगतद्वेषमत्सराः ।
	युवानः साक्षिणः कार्या ऋणादिषु विजानता ॥ इति ।
विस्तरस् त्व् अस्यापि साक्षिप्रकरणादौ द्रष्टव्यः । एवम् उक्तविधिना सदा धनी ऋणं दद्यात् । वृद्ध्यर्थं धनप्रयोगं कुर्याद् इत्यर्थः । वृद्धिपरिमाणभेदास् तूत्तरत्र वृद्धिप्रकरणे वक्ष्यन्ते,
	दद्युर् वा स्वकृतां वृद्धिं सर्वे सर्वासु जातिषु ।
इत्यादिवचनैः । ते चात्रानुसंधेयाः । एवम् अनेकनियमानुबन्धं धनप्रयोगं कुर्वतो दृष्टम् एव फलम्, दृष्टार्थमात्रार्थत्वाद् आसां स्मृतीनाम् । अत एव व्यतिरेकमुखेन दृष्टार्थम् एवाह हारीतः ।
	आधिः विना लग्नकं वा प्रयुक्तं बन्धकाद् विना ।
	साक्षिलेख्यविहीनं तु विसंवादे न सिध्यति ॥
नारदो ऽपि ।
	विस्रम्भहेतू द्वाव् अत्र प्रतिभूर् आधिर् एव च ।
	लिखितं साक्षिणस् च द्वे प्रमाणे व्यक्तिकारके ॥
विस्रम्भो विश्वासः । व्यक्तिर् अभिव्यक्तिः । एवं चाबन्धकादिप्रयोगो ऽपि लभ्येत् । तथा प्रयोगे ऽपि प्रयुक्तस्य धनस्य कथंचित् सिद्धिसंभवात् । अत एवाबन्धकप्रयोगे ऽपि वृद्धिनियमो वक्ष्यते,
	संबन्धे भाग आशीतः षाष्टो भागः सलग्नके ।
	निराधाने द्विकसतं मासलाभा उदाहृताः ॥
इत्यादिना । अस्वतन्त्रेषु प्रयोगनिषेधम् आह कात्यायनः ।
	न स्त्रीभ्यो दासबालेभ्यः प्रयच्छेत् क्वचिद् उद्धृतम् ।
	दाता न लभते तत् तु तेभ्यो दद्यात् तु यद् वसु ॥
स्त्र्यादीनाम् अस्वतन्त्रत्वाद् इत्यभिप्रायः । उद्धृतं प्रयोगाय गृहीतम् ।


इति स्मृतिचन्द्रिकायां धनप्रयोगविधिः

निर्दोषधनिकस्याधिविषयाणि
 
अथ आधिविषयाणि कानिचिद्वचनानि लिख्यन्ते । तत्र हारीतः ।
	बन्धं यथा स्थापितं स्यात् तथैव प्रतिपालयेत् । इति ।
अधिग्रहणाद् (?) ऊर्ध्वम् आधेर् नाशह्रासविकारासारत्वव्यक्त्यन्तरत्वादयो यथा न भवन्ति तथा धनी प्रत्यर्पणपर्यन्तं प्रयतेन (?) पालयेद् इत्यर्थः । एवं पाल्यमाने ऽप्याधौ दैवादिवशान् नाशादिर् यदि भवेत् तदा न कश्चिद् दोषो धनिन इत्याह स एव ।
	दैवराजोपघाते तु न दोषो धनिनः क्वचित् । इति ।
अग्निदेशोपप्लवादिर् दैवोपघातः । अनपराधे ऽप्युच्छृङ्खलत्वेन राज्ञा कृतः परोपघातो राजोपघातः । अत्र कात्यायनः ।
	आधीकृतं तु यत् किंचिद् विनष्टं दैवराजतः ।
	अत्रर्णं सोदयं दाप्यो धनिनाम् अधमर्णकः ॥
पक्षान्तरम् अप्याह व्यासः ।
	दैवराजोपघाते तु न दोषो धनिनः क्वचित् ।
	ऋणं दाप्यस् तु तन्नाशे बन्धं वान्यम् ऋणी तदा ॥
एवम् आधेर् असारत्वे ऽप्यनुसंधेयम् । तथा च नारदः ।
	रक्ष्यमाण्ō ऽपि यत्राधिः कालेनेयाद् असारताम् ।
	आधिर् अन्यो ऽथ वा कार्यो देयं वा धनिने धनम् ॥
असारता सवृद्धिकमूलद्रव्यापर्याप्तता (?) । केचिद् एकसंवत्सरभववृद्धिसहितमूलद्रव्यापर्याप्तताम् असारताम् आहुः, तच् चिन्त्यम्, एवंविधविशेषाश्रयणे किं कारणम् इति चोद्यसंभवात् । अन्यः पूर्वस्थ्तो वा आधिः पर्याप्तः कार्यः । अन्यग्रहणस्य पर्याप्तत्वेन भाव्यम् इत्येतावन्मात्रपरत्वात् । यतो ऽसारत्वे ऽपि पर्याप्तये किंचिद् देयं क्वचिद् इत्याह हारीतः ।
	आधेः समधिकं द्रव्यं गृहीतं ग्राहकेण तु ।
	अधिकं तव दास्यामि तद् दद्याद् धनिकस्य सः ॥
ग्राहकेण ऋणिकेन । अधिकं पूरकम् । यद्यपि दैवादिनिमित्तकाध्यपचारे पक्षद्वयम् उक्तम्, तथापि धनिकदोषराहित्ये स्फुटे सति चोरस्वजनादिनिमित्तकाध्यपचारे ऽपि एतत् पक्षद्वयं वेदितव्यम् । दैवादिग्रहणस्य धनिकदोषविहीननिमित्तपरत्वेन कृतत्वात् । अत एव,
	दैवराजोपघाते तु न दोषो धनिनः क्वचित् ।
इति व्यासहारीताभ्याम् उक्तम् । अत एव चाध्यन्तरदानपक्षं धनिकदोषविहीनत्वेनैवाह कात्यायनः ।
	न चेद् धनिकदोषेण निपतेद् विक्रियेत वा ।
	आधिम् अन्यं स दाप्यः स्याद् ऋणान् मुच्येत नर्णिकः ॥ इति ।
धनिकदोषाद् अन्यत आध्यपचारे ऋणिक ऋणान् न मुच्यते । तेनान्यम् आधिं स ऋणिको धनिने राज्ञा दाप्य इत्यर्थः । यत् तु स्मृत्यन्तरम्,
	स्रोतसापहृते क्षेत्रे राज्ञा चैवापहारिते ।
	आधिर् अन्यो ऽधिकर्तव्यो देयं वा धनिने धनम् ॥ 
इति, तद् अपि धनिकस्यादोषे पक्षद्वयविधिपरम्, अन्यथा अग्न्याद्यपहृते पक्षद्वयम् अनेनानुक्तं स्यात् ।


इति स्मृतिचन्द्रिकायां निर्दोषधनिकस्याधिविषयाणि

अथ सदोषधनिकस्याधिविषयाणि

अत्र हारीतः ।
	बन्धं यथा स्थापितं स्यात् तथैव प्रतिपालयेत् ।
	अन्यथा नश्यते लाभो मूलं वा तद्व्यतिक्रमात् ॥
यथा येन प्रकारेण गोप्यत्वेन भोग्यत्वेन वास्थापितम् अधमर्णेनाधीकृतं तथैव गोप्यम् आधिं गोप्यत्वेनैव भोग्यं भोग्यत्वेनैव धनी पालयेत् । अन्यथा गोप्यं भोग्यत्वेन भोग्यं वा गोप्यत्वेन पालितं चेत् समयातिक्रमाल् लाभो नश्यते, मूलं वा द्रव्यं नश्यत इत्यर्थः । याज्ञवल्क्यो ऽपि लाभनाशम् आह: "गोप्याधिभोगे नो वृद्धिः" इति । भोगे बलाद् इति शेषः । तथा च मनुः ।
	नो भोक्तव्यो बलाद् आधिर् भुञ्जानो वृद्धिम् उत्सृजेत् । 
इति भोगप्रतिषेधं कुर्वन्तम् आधातारम् आक्रम्य गोप्याधिं भुञ्जानस्य अत्यन्तापराधित्वात् अल्पभोग एव सर्ववृद्धिनाशः स्याद् इति अर्थः । सर्वमूलनाशस् तु नास्मिन् विषये विकल्प्यते । अत्यन्ताधिकहानित्वात् । तेन मूलं वेति हारीतवचनं सर्वमूलनाशरूपपक्षान्तराभिधायकं बलात्कारकृतमहाभोगविषयम् इति मन्तव्यम् । यस् त्व् आधातारं वञ्चयित्वा गोप्याधिं भुङ्क्ते तस्य भोगानुसारेण लाभद्रव्य एव भागशो नाश इत्याह मनुः ।
	यः स्वामिनाननुज्ञातम् आधिं भुङ्क्ते विचक्षणः ।
	तेनार्थ्द्वृद्धिर् मोक्तव्या तस्य भोगस्य निष्कृतिः ॥
अर्धग्रहणम् अननुज्ञातभोगानुसारेण कल्पितनिष्कृतिक्षमपरिमाणोपलक्षणार्थम् । अन्यथा महाभोगस्यार्धवृद्धिविसर्जनेन निष्कृत्यसंभवात् तस्य भोगस्य निष्कृतिर् इति वाक्यशेषविरोधः स्यात् । अथ विरोधपरिहारार्थम् अल्पभोगविषयम् एवैतद् वचनम् इत्युच्यते त(स्या)दाननुज्ञातमहाभोगविषये (?) लाभहानिर् अनेनानुक्ता स्यात् । न चानेनानुक्तत्वे ऽपि "गोप्याधिभोगे नो वृद्धिः" इति याज्ञवल्क्यवचनेन तत्र लाभहानिर् उच्यते इत्य् वाच्यम्, बलकृताल्पभोगविषयत्वात् तस्य । तस्माद् अर्थग्रहणस्योपलक्षणत्वम् एवेति युक्तम् । भोग्याधौ तु गोप्यत्वेन पालिते लाभस्यैव नाशः । समयातिक्रममात्रेण मूलनाशपक्षानवतारात् । न च भोग्याधौ वृद्ध्यभावाल् लाभनाशपक्षस्याप्यनव्तार इति वाच्यम्, भोगस्यापि लोभत्वात् । न च तत्राभोगे वृद्धिलाभो भविष्यतीति वाच्यम् । यत् आह मनुः ।
	न एव् एवाधौ सोपकारे कौसीदीं वृद्धिम् आप्नुयात् । इति ।
सोपकारे आधौ भोग्याधाव् इत्यर्थः (?) । एतद् उक्तं भवति: आधिभोगमात्रार्थं प्रयुक्तधनस्यात्मापराधाद् इतो भोगालाभे लाभहानिर् एव, न पुनर् अङ्गीकृतवृद्धिसिद्धिर् इति । आधात्राद्यपराधाद् अभोगे (?) तु भुञ्जानाद् अधमर्णाद् वा भोगलाभ एव ग्राह्यो धनिना न तु वृद्धिर् इति मन्तव्यम् । यद्येवं भोग्याधौ न कद्चिद् अपि वृद्धिः, कथं तर्हि याज्ञवल्क्येन,
	गोप्याधिभोगे नो वृद्धिः सोपकारे ऽथ हापिते ।
इति भोग्याधाव् अप्युपेक्षया कार्याक्षमत्वे धनिकेन कृते वृद्धिप्रतिषेधः कृतः, प्राप्त्यभावात् प्रतिषेधानुपपत्तेः । उच्यते: यत्राधाता आधेर् उपभोगं वृद्धिदानम् अप्यापद्यभ्युपगच्छति, तत्र प्राप्ता वृद्धिः "सोपकारे ऽथ हापिते" इत्यनेन प्रतिषिध्यते । न च वृद्धिभोगयोः समुच्चयेनाभ्युपगतिर् एव नास्ति, "न त्व् एवाधौ" इति मनुवचननिवारितत्वाद् इति वाच्यम् । मनुवचनस्य भोग्याधौ कदाचिद् अभोगे ऽस्तु वृद्धिर् इति शङ्काव्युदासार्थत्वात् । तस्माद् अन्यथा पालिते सर्वत्राधौ लाभनाशो न गोप्यमात्र इति सिद्धम् । एतेन गोप्ये लाभस्य हानिः, भोग्ये तु लाभावावान् मूलहानिर् इति शम्भूक्तं निरस्तम् । कात्यायनो ऽप्यन्यथापालने क्वचिद् अमूलधननाशेन सह लाभनाशस्य विकल्पम् आह ।
	अकामम् अननुज्ञातम् आधिं यः कर्म कारयेत् ।
	भोक्ता कर्मफलं दाप्यो वृद्धिं वा लभते न सः ॥
कर्मफलं दास्याद्याधौ वेतनम्, शकटाद्याधौ भाटकादिकम्, न तु दास्यादिकृतावघातादिकर्मणह् फलं तण्डुलदिकम्, अपराधाननुरूपत्वात् । अत्रापि कर्मानुसारेणेति द्रष्टव्यम् । दाप्यो बन्धस्वामिने राज्ञेति शेषः । अकामम् इति दास्यादिबुद्धिमदाधिविषयम्, अन्यत्रासंभवात् । तथा कर्म कुर्वाणे ऽयश्वाद्याधाव् अतिक्रमकरणे दण्डो न मूलधनहानिर् भवतीत्याह स एव ।
	यस् त्व् आधिं कर्म कुर्वाणं वाचा दण्देन कर्मभिः ।
	पीडयेद् भर्त्सयेच् चैव प्राप्नुयात् पूर्वसाहसम् ॥
अकुर्वति पीडनभर्त्सनकारिणो ऽपि न दण्डः, कुर्वाणम् इत्यभिधानात् । क्वचिद् दण्डाध्यपगमाभ्यां हानिर् इत्याह स एव ।
	बलाद् अकामं यत्राधिम् अनिसृष्टं प्रवेशयेत् ।
	प्राप्नुयात् साहसं पूर्वम् आधाता चाधिम् आप्नुयात् ॥
अनिसृष्टम् अनाहितम्, भोग्याधौ बलाद् अल्पस्याप्यनाहितस्य भोगे भोक्तुर् दण्डः सर्वमूलनाशश्च स्याद् इति तात्पर्यार्थः । वञ्चनया तु भोगे कृते भोगानुसारेण मूलनाशः, अन्यथा बलाद् ग्रहणानर्थक्यापत्तेः । यस् त्व् आधौ ह्रासादिकं करोति तं प्रत्याह याज्ञवल्क्यः: "नष्टो देयः" इति । धनिनः प्रमादान् नष्टो विक्र्तिं गतो बन्धः पूर्ववत् कृत्वाधमर्णायोत्तमर्णेन देय इत्यर्थः । अधमर्णाच् च सलाभम् ऋणम् उत्तमर्णो गृह्णीयात् । अविकृतस्यैवाधेर् अर्पितत्वात् । अथ विकृतम् एवाधिम् अर्पयति तदा ऋणम् एव लभते लाभहानेः । तथा च नारदः ।
	उपचारस् तथैवास्य लाभहानिविपर्यये ।
	प्रमादाद् धनिनस् तद्वद् आधौ विकृतिम् आगते ॥ इति ।
अत्र पूर्वार्थम्"बन्धं यथा स्थापितम्" इत्यादिहारीतवचनसमानार्थम् । उत्तरार्धस्य त्व् अयम् अर्थः । यद्वद् विपर्यये लाभाहानिः तद्वद् विकृतिम् आगते यदि विकृतम् एवार्पयेद् इति । अयं च पक्षो विकृतस्याधेः पूर्ववत्करणपर्याप्तलाभसद्भवे, अन्यथा प्राचीन एव पक्षः । प्रमादाद् इति धनिकदोषोपलक्षणार्थम् । तेन भोगव्यतिरिक्तदोषाद् विकृतिम् आगते ऽप्याधौ पूर्ववत् कृत्वार्पणं लाभहानिर् वा । भोगाद् विकृतिम् आगते तु गोप्याधौ द्वयम् अपीत्यनुसंधेयम् । विकृतिम् आगत इत्यनेनैव ह्रासव्यक्त्यन्यत्वासारत्वाद्यपि संगृहीतम् आधेर् अयथास्वरूपत्वतौल्यात् । तेन तराप्येष एव विधिर् ज्ञेयः । भोगाद् असारत्वे तु मूलद्रव्यम् एव हीयत इत्याह बृहस्पतिः ।
	भुक्ते त्व् असारतां प्राप्ते मूलहानिः प्रजायते । इति ।
असारत्वानुसारेणेत्यभिप्रायः । यदा तु धनिकदोषाद् आधिः विध्वस्तस् तदा मूल्यद्वारेणाधिं दत्वा धनी सलाभम् ऋणं गृह्णीयात् । तद् आह व्यासः ।
	ग्रहीतृदोषान् नष्टश्चेद् बन्धो हेमादिको भवेत् ।
	ऋणं सलाभं संशोध्य तन्मूल्यं दापयेद् धनी ॥
आधितो ऽप्यधिकभूतसलाभर्णविषयम् एतत् । ऋणपर्याप्ताधिनाशे त्व् आह नारदः: "विनष्टे मूलनाशः स्यात्" इति । सलाभर्णपर्याप्ताधिनाशे तु सलाबर्णनाशः स्याद् इत्येतद् अप्याह हारीतः ।
	तत्समो द्विगुणो वाधिर् धनिकस्य समर्पितः ।
	आधौ नष्टे धनं नष्टं धनिकस्याधिर् एव च ॥
धनं समं द्विगुणं वा । धनिकस्याधिनाशो ऽत्राध्यन्तरालाभात् । एतद् उक्तं भवति । ध्वस्ताधिधनसमानधननाशः धनिकस्य स्याद् इति । सलाभर्णात् बहुमूल्याधिनाशे तु सलाभर्णादुर्वरिताधिमूल्यम् (?) आधिदात्रे देयम् इत्याह बृहस्पतिः । 
	बहुमूल्यो यत्र नष्टः ऋणिकं तत्र तोषयेत् । इति ।
न च तोषयेद् इति वचनाद् यावता धनेन तुष्यति तावद् धनं देयम् इति शङ्कनीयम् । यत आह मनुः ।
	मूल्येन तोषयेद् एनम् आधिस्तेनो ऽन्यथा भवेत् । इति ।
सलाभर्णापगतावशिष्टाध्यंशस्य मूल्येनेत्यर्थः । यदि धनी मूल्येन ऋणिकं न तोषयति तदा त्व् आधिप्रत्यर्पणप्रतिभूर् मूल्येन ऋणिकं तोषयेत् । तथा च हारीतः ।
	खादको वित्तहीनश्चेल् लग्नको वित्तवान् यदि ।
	मूल्यं तस्य भवेद् देयं न वृद्धिं दातुम् अर्हति ॥
आधीकृतस्य धनस्य प्रीतिदत्तधनस्येव कारितवृद्ध्यसंभवाद् इत्यभिप्रायः । खादखो बन्धखादकः । आधिनाशक इति यावत् । लग्नकः प्रतिभूः । मूल्यं खादिताधेर् मूल्यम् । यद्यत्र ऋणिको बलाद् वृद्धिं गृह्णाति तदा गृहीतवृद्ध्या सहापराधानुरूपदण्डभाग् इत्याह स एव ।
	द्विगुणं त्रिगुणं वापि यः साधयति लग्नकम् ।
	राजगामि तु तद् द्रव्यं साधको दण्डम् अर्हति ॥
लग्नकग्रहणं धनिकस्याप्युपलक्षणार्थम् । अविध्यमानवृद्धिसाधनन्यायस्य धनिके ऽपि तुल्यत्वात् । एवं धनिओ ऽप्यन्यायकृद् दण्डभाक् । तथा च कत्यायनः ।
	आधिं दुष्टेन लेख्येन बुङ्क्ते यम् ऋणिकाद् धनी ।
	नृपो दमं दापयित्वा आधिलेख्यं विनाशयेत् ॥
ऋणिकद्रव्यभोगनिष्कृत्यर्थं वृद्धिहानिर् अत्राप्युन्नेया ॥


इति स्मृतिचन्द्रिकायां सदोसधनिकाधिविषयाणि 

अथाधेः स्वत्वध्वंसादिविषयाणि

तत्र याज्ञवल्क्यः ।
	आधिः प्रणश्येद् द्विगुणे धने यदि न मोक्ष्यते । इति ।
प्रयुक्तार्थे द्विगुणीभूते यदि गोप्याधिर् न मोक्ष्यते तदासौ प्रणश्यति, अधर्मर्णस्य स्वं न भवेद् इत्यर्थः । कृतकालस् त्व् आधिर् गोप्यो भोग्यो वा संप्रतिपन्ने काले यदि न मोक्ष्यते तदा तस्यापि पूर्ववन् नाशम् आह स एव: "काले कालकृतो नश्येत्" इति । यद्यहम् इदम् इयता कालेन ऋणं न ददामि तदाधिर् एवानृणाय तव भविष्यतीत्र्येवम् अभिहितः कालकृतः । अत्र धनिनः स्वत्वापत्तिम् आह व्यासः ।
	हिरण्ये द्विगुणीभूते पूर्णे काले कृतावधौ ।
	बन्धकस्य धनी स्वामी द्विसप्ताहं प्रतीक्ष्य तु ॥
अनेनार्वाक् चतुर्दसदिनाद् आधिनाशो ऽपि नेत्यर्थाद् उक्तम् । उक्तं च साक्षाद् एवानन्तरम् ।
	अतो ऽन्तरा धनं दत्वा ऋणी बन्धकम् आप्नुयात् । इति ।
अतो ऽन्तरा चतुर्दसदिनाद् अर्गाव् इत्यार्थः । ननूर्ध्वम् अपि चतुर्दशदिनाद् धनं दत्वा बन्धकम् ऋणी किम् इति नाप्नोति, स्वत्वध्वंसकाभावात् । धनद्वैगुण्यम् अवधिभूतकालातिक्रमणं च तद्ध्वंसकम् इति चेत्, न, दानविक्रयादेर् एव तद्ध्वंसकत्वात् । आदिशब्दपरिगृहीतवर्फ़्गान्तर्गतं द्वैगुण्यादिकम् अपीति चेत्, न, स्वत्वध्वंसकतया लोकप्रसिद्धानाम् एवादिशब्देन परिग्रहात् । द्वैगुण्यादिकम् अपि तथेति चेत्, न — न हि लोके द्वैगुण्यादेस् तथा प्रसिद्धिर् अस्ति । उच्यते — सत्यं द्वैगुणादेर् नस्त्येव तथा प्रसिद्धिः, द्रव्यविनिमयस्य तु तथा प्रसिद्धिर् अस्त्येव तिलविक्रयप्रतिषेधाद् विक्रयाकरणे ऽपि विनिमयेन तिलानां स्वत्वनिवृत्तिदर्शनात् । ततश्चात्रापि कृतकालाधौ ऋणग्रहणकाल एव यद्यहम् इयता कालेन न ददामि तदाधिर् एवानृण्याय तव भविष्यतीति धनिकर्णिकयोर् धनविनिमयसंप्रतिपत्तेर् ज्ञातत्वाद् अवधिभूतकाले स्वत्वध्वंसो युक्त एव । एतद् एव नाशनिमित्तं याज्ञवल्क्येन "कालकृतः" इत्यनेनोक्तम् । द्वैगुण्ये तु यद् अपि ऋणग्रहणकाले यद्यहं द्वैगुण्ये ऽप्याधिं न मोक्षयामि तदाधिर् एवानृण्याय तव भविष्यतीति धनिकर्णिकयोर् धनविधिमयसंप्रतिपत्तिनियमाभावः । तथापि यत्रैवेयं संप्रतिपत्तिः कृता तत्रैव द्वैगुण्ये स्वत्वध्वंसः, हेतुसद्भावात्, तद्विषयं च "आधिः प्रणश्येत्" इति वचनम् इत्यनवद्यम् । एवं क्रयप्रतिग्रहाद्यभावे ऽपि विनिमयेनैवाधौ धनिकस्य स्वत्वापत्तिः व्रीह्यादाव् इव तिलविनियमकर्तुर् इति युक्तम् उक्तम् "बन्धकस्य धनी स्वामी" इति । द्विसप्तदिनप्रतीक्षणं तु विनिमयदार्ढ्यज्ञानार्थम् उक्तम् । द्रव्यविक्रयादेर् इव दृढविनिमयसैव स्वत्वध्वंसादिनिमित्तत्वात् । एवं च "अतो ऽन्तरा धनं दत्वा" इत्यपि वचनं युक्तम् एव । यत् तु बृहस्पतिनोक्तम्,
	पूर्णावधौ शान्तलाभे बन्धे स्वामी धनी भवेत् ।
	अनिर्गते दशाहे तु ऋणी मोक्षितुम् अर्हति ॥
इति, तद् वृद्ध्यर्थप्रयुक्तवस्त्रादिविषयम्, "ब्राह्मणेभ्यो दधि दीयताम्" इत्यादिवत् सामान्यविशेषन्यायात् । लाभशान्तिर् अपि वस्त्रादौ त्रैगुण्यादिविधायकवचनानुसारेणवगन्तव्या । एवं च चतुर्दशदिनाद् ऊर्ध्वम् आधौ स्वत्वापत्तेः यथेष्टविनियोगो हिरण्यप्रयोक्तुर् अविरुद्धः । वस्त्रादिप्रयोक्तुस् तु दसदिनाद् ऊर्ध्वम् एवेति मन्तव्यम् । यत् पुनस् तेनोक्तम्,
	गोप्याधिः द्विगुणाद् ऊर्ध्वं कृतकालो यथाविधि ।
	आवेदयित्वर्णिकुले भोक्तव्यः समनन्तरम् ॥
इति, तत् स्वत्वापत्तेर् अर्वाग् आधेर् अभोगमात्रविधिपरम्, न पुनर् यथेष्टविनियोगो न कदाचित् त्व् आधेर् अस्तीत्येवंपरम्, समनन्तरम् इत्यभिधानात् । तस्मान् न बार्हस्पत्यवचनयोः परस्परविरोधः । नापि व्यासबृहस्पतिवचनयोः । यत् पुनर् मनुनोक्तम्,
	न चाधेः कालसंरोधान् निसर्गो ऽस्ति न विक्रयः ।
इति, तस्यायम् अर्थः: कालसंरोधः चिरकालावस्थानाद् द्विगुणीभूते ऽप्यमोक्षणम् इति यावत् । तस्मात् कालसंरोधात् केवलाद् ऋणग्रहणकाले विनिमयसंप्रतिपत्तिरहिताद् आधेर् न निसर्गो ऽस्ति नान्यत्राधीकरणं दानं वास्ति, विक्रयश्च नास्ति, किं तु शान्तलाभस् तिष्ठत्येव तावद् यावद् आधात्रा न विमोक्ष्यत इति । यदा तु शान्तलाभे धने बन्धकस्य तथैवावस्थितस्य मोचनात् प्राक् ऋणिकस्य मरणादिर् भवेत् तत्र किं कार्यम् इत्यपेक्षिते आह बृहस्पतिः ।
	हिरण्ये द्विगुणीभूते मृते नष्टे ऽधमर्णिके ।
	द्रव्यं तदीयं संगृह्य विक्रीणीत (?) समाक्षिकम् ॥
	रक्षेद् वा कृतमूल्यं तु दशाहं जनसंसदि ।
	ऋणानुरूपं परतो गृह्णीतान्यत् तु वर्जयेत् ॥ इति ।
हिरण्ये द्विगुणीभूते पश्चाद् आधिमोक्षणाद् अर्वाग् इत् शेषः । नष्टे कुत्र गत इति चिरकालम् अविज्ञाते । अधर्मर्णग्रहणम् ऋणदादाधिकारिणः पुत्रादेर् उपलक्षणार्थम् । द्रव्यम् आधीकृतद्रव्यम् । ऋणानुरूपं द्विगुणद्रव्यपर्याप्तम् । अन्यत् तु वर्जयेद् इति वदन् हिरण्ये द्विगुणीभूते ऽपि धने धनिकस्यादाव् अस्वामित्वं दर्शयति । ततश्च विनिमयहीनाधिविषयम् अनुवचनवद् एतद् अपि वचनं मन्तव्यम् । "हिरण्ये द्विगुणीभूते" इत्युदाहरणतयोक्तम्, ततश्च वस्त्रादौ शान्तलाभे ऽपि वचनम् एतद् ऊह्यम् । अत एव सामान्येनोक्तम् कात्यायनेन ।
	आधाता यत्र न स्यात् तु धनी बन्धं निवेदयेत् ।
	राज्ञे ततः सविख्यातो विक्रेय इति धारणा ॥
	सवृद्धिकं गृहीत्वा तु शेषं राजन्यथार्पयेत् ॥ इति ।
आधातृग्रहणमात्रापि पूर्ववद् उपलक्षणार्थम् । राजन्यर्पयेद् इति ज्ञात्यादिप्रत्यासन्नाभावविषयम्, तत्सद्भावे तत्रैवार्पणस्य न्याय्यत्वात् । यत्र शेषार्पणं क्रियते तेनैव यदि सवृद्धिकं धनं दत्वा बन्धो गृह्यते तदा न विक्रयः प्रयोजनस्य विद्धत्वात् । अत एव तिष्ठेद् वेति प्रतीक्षणपक्षो ऽप्युक्तः । अन्यत्र त्व् आधीकरणम् अप्यस्मिन् विषये न विरुद्धम्, दण्ड्पूपन्यायात् । किं तु मूलमात्रम् एवान्यत्राधीकृत्यादेयं न तु सवृद्धिकम् । यद् आह प्रजापतिः,
	ध्नी धनेन तेनैव परम् आधिं नयेद् यदि ।
	कृत्वा तद् आधिलिखितं पूर्वं चास्य समर्पयेत् ॥ 
इति, यद् बन्धस्वामिनि धनं प्रयुक्तं तत्तुल्येनैव् धनेन परं धनिकान्तरम् आधिं नयेत्, न त्व् अधिकेनेत्यर्थः । अयं चान्वाधौ नियमस्तम्प्रतिपत्त्या (?) द्वैगुण्यादर्वादगन्वाधौ (?) द्रष्टव्यः । एवम् उक्तो ज्ञात्यादाव् अर्पणान्तो विधिः बहुमूल्याधिविषय एव, शेषार्पणादेस् तत्रैव संभवात् । सममूल्ये ऽप्येवं विक्रीय गृहीत्वा ऋणशेषम् ऋणादानाधिकारिणि कथंचिद् आत्ते (?) गृह्णीयाद् इत्याद्युक्तवचनत एवोह्यम् । यदा त्व् आधाता स्वल्पमूल्यधनं सुकृतं वाधाय ऋणं गृहीत्वा द्वैगुण्ये जाते ऽपि शान्तलाभं धनं न वर्धते, न चाधेर् आधानान्तरं विक्रयणं वा धनिना कर्तुं मय्यवस्थिते शक्यम् इति बुद्ध्या ऋणदाने विलम्बम् एवालम्बते तदासौ राज्ञा दाप्य इत्याह याज्ञवल्क्यः ।
	चरित्रबन्धककृतं सवृद्ध्या दापयेद् धनम् । इति ।
द्व्यर्थीं चायं ग्रन्थः । एकस् तावद् अर्थः । स्वच्छाशयाधमर्णाङ्गुलीयकाद्यल्पमूल्यं (?) बन्धकम् अभूत् तच् चरित्रबन्धकम्, तेन कृतम् उपात्तम् ऋणम् अददतम् अधमर्णम् उत्ततमार्णाय सवृद्धिकं सवृद्धिकं राजा द्वैगुण्याद् ऊर्ध्वं दापयेद् इति । अन्यस् तु: चरित्रं इष्टापूर्तादिको धर्मः, स एव बन्धकम् आधिः तेन कृतम् इत्यादि समानम् । एवंविधे त्व् आधौ धनम् अप्रयच्छतो ऽधमर्णस्य नास्त्यानृण्यम् इत्यभिप्रायः । अकृतकालफलभोग्याधाव् अप्यानृण्यम् अधर्मर्णस्य धनदानत एव नान्यतः, फलभोगाद् अवृद्धिकत्वे ऽपि मूलानपायात् । न चाधिनौव तद् अपाय इति वाच्यम्, यद् आह स एव: "फलभोग्यो न नश्यति" इति । मूलधाप्रदाने तवैवाधिर् भविष्यतीति विनिमयसंप्रतिपत्तेर् धनग्रहणानन्तरक्षण एव मूलधनाप्रदानाद् आधिनाशापत्त्यासंभवनिरस्तत्वाद् अन्यस्य नाशकस्याविध्यमानत्वाद् इत्यभिप्रायः ॥


इति स्मृतिचन्द्रिकायाम् आधेः स्वत्वध्वंसादिविषयाणि 

अथाधिसिद्धिविषयाणि

तत्र नारदः ।
	आधिस् तु द्विविधः प्रोक्तः जङ्गमः स्थावरस् तथा ।
	सिद्धिर् अस्योभयस्यापि भोगो यद्यस्ति नान्यथा ॥
सिद्धिः आधित्वसिद्धिः । अन्यथा विना भोगम् अधमर्णोद्दिष्टस्योत्तमर्णस्वीकारमारेणेति यावत् । गोप्याधौ निर्भोगे भोगस्थानीयभाण्डागारान्तर्निधानादिव्यापाराद् आधित्वसिद्धिर् (?) अध्यवसेया । एवम् अस्माकम् एतदीयं गृहाद्याधिर् इति ऋणिकसंनिधौ मध्यस्थजनेष्व् आवेदनं दूरस्थत्वादिना भोगाद्यभावे त्व् आधिसाधकम् इत्यवगन्तव्यम् । अत एव व्यतिरेकमुखेन पूर्वोक्तेषु साधकत्वम् आह बृहस्पतिः ।
	न भुङ्क्ते यः स्वम् आधानं नादद्यान् न निवेदयेत् ।
	प्रमीतसाक्षी ऋणिकः तस्य लेख्यम् अपार्थकम् ॥
स्वम् आधानम् । लेख्यम् आधिलेख्यम् । सिद्धेः संदिग्धलेख्यशुद्धिर् अपि प्रयोजनम् इत्यर्थाद् उक्तम् । एवम् एवाधीयमानव्यक्तिविशेषोल्लेखनेन लेखनम् अप्याधिसाधकम् । तथा च कात्यायनः ।
	मरादाचिह्नितं क्षेत्रं ग्रामं वापि यदा भवेत् ।
	ग्रामादयश्च लिख्यन्ते तदा सिद्धिम् अवाप्नुयात् ॥
ग्रामादयश्च क्षेत्राध्याधेर् व्यावर्तकत्वेनेति सेषः । आधिशब्देन देशादयो गृह्यन्ते ॥


इति स्मृतिचन्द्रिकायाम् आधिसिद्धिविषयाणि

अथाध्यादिविवादापनोदविषयाणि

तत्र विष्णुः ।
	द्वयोर् निक्षिप्त आधौ तु विवदेतां यदा नरौ ।
	यस्य भुक्तिर् जयस् तस्य बलात्कारं विना कृता ॥
तस्यैव भोगाद् आधिसिद्धेर् जातत्वाद् इत्यभिप्रायः । द्वयोर् अपि भुक्तियुक्तत्वे त्व् आह बृहस्प्ततिः ।
	क्षेत्रम् एकं द्वयोर् बन्धे दत्तं यत् समकालिकम् ।
	येन भुक्तं भवेत् पूर्वं तस्य तत्सिद्धिम् आप्नुयात् ॥
दत्तम् अधर्मर्णेनोद्दिष्टम् इत्यर्थः । क्षेत्रग्रहणं भोग्याधेर् उपलक्षणार्थम् । अत एवाविसेषेणाह वसिष्ठः ।
	तुल्यकाले ऽभिसृष्टानां लेख्यानाम् आधिकर्मणि ।
	येन भुक्तं भवेत् पूर्वं तस्याधिर् बलवत्तरः ॥
तुल्यकालोत्पन्नानां लेख्यानां सद्भावसाम्ये ऽपि भोग्याध्सिद्धौ भोगस्य प्रधानकारणत्वात् तत्प्राथम्यनिबन्धना बलवत्ता युक्तेत्यर्थः । भोगविशेषे ऽप्याह स एव ।
	यद्येकदिवसे तौ तु भोक्तुकामाव् उपागतौ ।
	विभज्यादिः समं तेन भोक्तव्य इति निश्चयः ॥
तेन ताभ्याम् इत्यर्थः । गोप्याधाव् अपि तदुपादानादिकर्तुर् जयः, तस्यैवाधिसिद्धेर् जातत्वात् । द्वयोस् तत्सिद्दिसाम्ये ऽप्याह कात्यायनः ।
	आधिम् एकं द्वयोर् यस् तु कुर्यात् का प्रतिपद् भवेत् ।
	तयोः पूर्वकृतं ग्राह्यं तत्कर्ता चोरदण्डभाक् ॥
ऋणग्रहणोपक्रमत्वाद् आधिक्रिया प्रतिपद् इत्युच्यते । पूर्वकृतं पूर्वम् उपादानादिना सिद्धम् । आधिविशेषे दण्डविशेषम् आह विष्णुः: "गोचर्ममात्राधिकां भुवम् अन्यस्याधीकृतां तस्माद् अनिर्मोच्यान्यस्य यः प्रयच्छेत् स विधय्ः ऊना चेत् तु षोडशसुवर्णं दण्ड्यः" इति । उपादानादौ यौगपद्ये ऽप्याह बृहस्पतिः ।
	तुल्यकालोपस्थितयोर् द्वयोर् अपि समं भवेत् ॥ इति ।
उपस्थितयोर् उपादानादिकं कर्तुम् इति शेषः । साक्षिलेख्यमात्रसिद्धानाम् आध्यादीनां मध्ये लेख्यसिद्धं विरोधे ग्राह्यम् इत्याह कात्यायनः ।
	आधानं विक्रयो दानं लेख्यसाक्षिकृतं यदा ।
	एकक्रियाविरुद्धं तु लेख्यं तत्रापहारकम् ॥
लेख्यं लेख्यकृतं लेख्यसिद्दम् इति यावत् । अपहारकं बलवत् । लेख्यसिद्धत्वाविसेषे ऽपि बलाबलम् आह स एव ।
	अनिर्दिष्टं च निर्दिष्टम् एकत्र च विलेखितम् ।
	विशेषलिखितं ज्याय इति कात्यायनो ऽब्रवीत् ॥
एकत्राधीकरणादौ विशेषलिखितं निर्दिष्टलिखितं तत् अनिर्दिष्टलिखिताज्ज्याय इत्यर्थः । लेख्ये निर्विशितं विलेखितम् । अनिर्दिष्टनिर्दिष्टपदयोर् अर्थं स्वयम् एव व्याचष्टे ।
	यो विद्यमानं प्रधनम् स्नादिष्टस्वरूपकम् ।
	आकाशभूतम् आदध्याद् आदिष्टं नैव तद् भवेत् ॥
	यद् यत् तदास्य विद्येत तद् आदिष्टं विनिर्दिशेत् ॥ इति ।
प्रशब्दः पादपूरणार्थः । अनादिष्टस्वरूपकम् अनिरूपितस्वरूपकम् । आकाशभूतम् अविद्यमानप्रायम् । आदिष्टं नैव तद् भवेत् निर्दिष्टं नै तद् भवेत्, अनिर्दिष्टं भवेद् इति यवत् । आदिष्टं निर्दिष्टम् । एवं चायम् अर्थः: आधातुर् आधीकरणकाले यद् यद् धनं विद्येत निरूपितस्वरूपं च तत् तद् धनम् आधित्वेनादिष्टं सन् निर्दिष्टम् इत्युच्यते । तद् विपरीतं तु धनम् आधित्वेन कल्प्यमानम् अनिर्दिष्टम् इत्युच्यत इति । आधीकरणकाले विद्यमानत्वसाम्ये ऽप्याह स एव ।
	यस् तु सर्वस्वम् आदिश्य प्राक् पश्चान् नामचिह्नितम् ।
	आदध्यात् तत् कथं तु स्याच् चिह्नितं बलवत्तरम् ॥
अस्यार्थः: यः पूर्वम् अविशेषेण सर्वसम् आधित्वेनोद्दिश्य कस्यचिद् धस्ताद् ऋणं गृहीत्वा कालान्तरे पुनर् धनिकसंप्रतिपत्त्या क्षेत्रादिकं किंचिद् एव घट्टादिचिह्नितं पूर्वगृहीतऋणार्थम् एव दद्यत्, तत्र चिह्नितं बलवत्तरम् । पूर्वाधेर् आधिक्रियान्तरादिद्रियाप्रतिबन्धकधनिकेनैव त्यक्तत्वाद् इति । चिह्नितम् इति विरोध्यन्तरक्रियोपलक्षणार्थम् । तेन यदा प्रथमम् आधिम् आदाय धनी धनं दत्वा पस्चाद् अवञ्चकत्वं विज्ञाय आधिम् अन्तरेणैवात ऊर्ध्वम् ऋणम् आस्तां त्व्यीति प्रकरान्तरेण पुनः क्रियां करोति, तदा निराधिक्रियैव बलवतीत्यवगन्तव्यम् । अत एव याज्ञवल्क्यः ।
	सर्वेष्व् अर्थविवादेषु बलवत्युत्तरा क्रिया । इति ।
तेन पूर्वस्याः क्रियाया बाधिका (?) भवतीत्यभिप्रायः । उदाहरणान्तरं तु: अशीतिभागवृद्धिके धने पुनस् तदर्धवृद्धिके सौहार्दादिवशात् कृते सत्यशीतिभागवृद्धिक्रियायाःतदर्धभागवृद्धिक्रियया बाधनम् । चिह्नितादिकं च पूर्वोक्तम् अत्रैवोदाहरणम् इत्यनुसंधेयम् । क्वचिद् अपवादम् उत्तरक्रियाबलवत्त्वस्याह स एव ।
	आधौ प्रतिग्रहे क्रीते पूर्वा तु बलवत्तरा । इति ।
स्वामित्वप्रतिबन्धापगमाभ्यां प्राग् एव पूर्वस्याः क्रियायाः कृतत्वाद् इत्यभिप्रायः । अनेनैवाभिप्रायेण वसिष्ठो ऽपि ।
	यं पूर्वतरम् आधाय विक्रीणाति तु तम् पुनः ।
	किम् एतयोर् बलीयः स्यात् प्राक्तनं बलवत्तरम् ॥
यद्यप्याधीकरणेन न स्वामिभावो निवर्तते, तथापि प्रतिबध्यते । ततश्च प्रतिबन्धस्वामिभावेन कृतो विक्रयः परेण कृत इवासिद्धत्वाद् दुर्बलो बाध्य एवेत्यनवद्यम् । आध्यादीनां यौगपद्ये ऽप्याह स एव ।
	कृतं यत्रैकदिवसे दानाधमनविक्रयम् ।
	त्रयाणाम् इति संदेहे कथं तत्र विचिन्तयेत् ॥
	त्रयो ऽपि तद् धनं धर्म्यं विभजेयुर् यथांशतः ।
	उभौ क्रियानुसारेण त्रिभागेन प्रतिग्रही ॥ इति ।
यत्र त्रयाणां दानादिकं कृतं तत्र कथम् इति संदेहे निर्णयाय विचिन्तयेद् इत्यर्थः । उभौ धनिकक्रेतारौ । क्रियानुसारेण दत्तधनानुसारेण । धने क्रियेतिशब्दः करणव्युत्पत्त्या वर्तितुम् उत्सहते । बृहस्पतिर् अपि ।
	कृतं चेद् एकदिवसे विक्रयाधिप्रतिग्रहम् ।
	त्रयाणाम् अपि संदिग्धे कथं तत्र विचारणा ॥
	त्रीण्येवात्र प्रमाणानि विभजेयुर् यथांशतः ।
	उभौ चार्थानुसारेण त्रिभागेन प्रतिग्रही ॥ इति ।
अर्थानुसारेण भागद्वयं गृह्णीयाताम् इति सेषः । एवं पूर्ववचने ऽपि क्रियानुसारेणेत्यत्र विशेषो द्रष्टव्यः । त्रिभागेन प्रतिग्रही संबध्यत इति शेषः । प्रतिग्रह इति तु पाठे पूर्ववचनवन् निष्पद्यत इति विशेषो ग्राह्यः ।


इति स्मृतिचन्द्रिकायां विवादापनोदविषयाणि 

अथाधिमोचनविषयाणि

तत्र व्यासः ।
	गोप्याधिं द्विगुणाद् ऊर्ध्वं मोचयेद् अधमर्णकः ॥ इति ।
द्विगुणाद् ऊर्ध्वं प्रयुक्तधने शान्तलाभे सतीत्यर्थः । मोचयेत् सवृद्धिकमूलदानेनेति शेषः । एतच् च द्वैगुण्यादिनिबन्धनाधिनाशाभावविषये वेदितव्यम् । तन्निबन्धनाधिनाशविषये तु तन्नाशात् प्राग् एव मोचयेत् । तथा चोक्तं तेनैव ।
	धनम् अत्र सवृद्धिकमूलं विवक्षितम् । अतो ऽन्तरा ऋणिकप्रतीक्षणायोक्तकालमध्यकाल इत्यर्थः । ऋणिकप्रतीक्षणकलश्च लाभशान्तिम् आरभ्य द्विसप्तदिनम् । लाभशान्तितः पूर्वकालमध्ये ऽपि सवृद्धिके धने दत्ते बन्धावाप्तिर् दण्डापूपन्यायाद् अनेनैव वचनेनोक्तेति मन्तव्यम् । फलभोग्याधिं तु मूलमात्रं दत्वा फलकालान्ते वर्तमानम् आप्नुयाद् ऋणीत्याह स एव ।
	फलभोग्यं पूर्वकालं दत्वा द्रव्यं तु सामकम् । इति ।
"ऋणी बन्धकम् आप्नुयात्" इति पूर्वार्धे पठितम् इहानुषज्यते । समम् एव सामकम्, मूलमात्रम् इति यावत् । फलभोग्यग्रहणात् स्वरूपेण भोग्यवस्त्राद्याधौ न कालव्यवस्था । तत्र धनिनं प्रयाह बृहस्पतिः ।
	धनं मूलीकृतं दत्वा यदाधिं प्रार्थयेद् ऋणी ।
	तदैव तस्य मोक्तव्यो ह्यन्यथा दोषभाग् धनी ॥
भोग्याधाव् एवम् एव । गोप्याधौ तु मूलीकृतं सवृद्धिकं दत्वा यदा प्रार्थयते तदैव मोक्तव्यम् । मूलीकृतग्रहणस्याधमर्णदेयधनपरत्वात् । दोषः स्तेयदोषः । अत एव याज्ञवल्क्यः ।
	उपस्थितस्य मोक्तव्य आधिः स्तेनो ऽन्यथा भवेत् । इति ।
उपस्थितस्य धनदानपूर्वकम् आधिमोक्षायोपस्थितस्य । स्तेनः स्तेनवद् दण्ड्य इत्यर्थः । उपस्थितस्य देशतः कालतो वा धनिकव्यवधाने सति धनिककुटुम्बेनाधिर् मोक्तव्यः । एतद् अप्यर्थाद् आह स एव ।
	प्रयोजके सति धनं कुले न्यस्याधिम् आप्नुयात् । इति ।
प्रयोजको धनप्रयोक्ता । आप्नुयात् तदानीम् एवति शेषः । अथ वा, अधमर्णः प्रयोक्तृकुले न्यस्तधनो ऽपि प्रयोक्तुर् आगमनाद् ऊर्ध्वम् एवाधिं तन्मूल्यधनं वा ऋणापाकरणकाले परिकल्पितम् अवृद्धिकम् आप्नुयात् । एतद् अप्याह वचोबङ्ग्या स एव ।
	तत्काककृतमूल्यो वा तत्र तिष्ठेद् अवृद्धिकः । इति ।
तिष्ठेद् आधिर् इति शेषः । तत्र प्रयोक्तृकुल इत्यर्थः । सत्यपि धनप्रयोजके धने शान्तलाभे ऽपि क्वचिद् विषये चिरेणैवाधिम् ऋणी समाप्नुयाद् इत्याह बृहस्पतिः ।
	क्षेत्रादिकं यदा भुक्तम् उत्पन्नम् अधिकं ततः ।
	मूलोदयं प्रविष्टं चेत् तदाधिं प्राप्नुयाद् ऋणी ॥
आधीकृतं क्षेत्रादिकं धनिकेन लाभशान्तेः पश्चाद् एव यदा भुक्तं ततो भुज्यमानाद् यदि धनम् उत्पन्नम् अधिकं क्षेत्रार्थव्ययाद् अभ्यधिकं मूलोदयतुल्यं यदा यस्मिन् काले धनिनि प्रविष्टं तदा तस्मिन् काल एवाधिम् ऋणी लभत इत्यर्थः । एवम् आधिलाभः कस्मिन् विषये बहव्तीत्यपेक्षिते स एवाह ।
	पारिभाष्य यदा क्षेत्रं प्रदद्याद् धनिके ऋणी ।
	त्वयैतच् छान्तलाभे ऽर्थे भोक्तव्यम् इति निश्चितम् ॥
	प्रविष्टे सोदये द्रव्ये प्रदातव्यं त्वया मम ॥ इति ।
त्वयैतद् इत्यादि (?) परिभाष्य यदा ऋणग्रहणकाले क्षेत्राद्याधिं प्रदद्यात्, तदा प्रागुक्तविधयाधिलाभ इत्यर्थः । एवम् एवाधेर् लाभो ऽनयैव परिभाषया लाभशान्तेः पश्चाद् आधौ दत्ते भवतीत्याह याज्ञवल्क्यः ।
	यदा तु द्विगुणीभूतम् ऋणम् आधौ तदा खलु ।
	मोच्य आधिस् तदुतप्प्ने प्रविष्टे द्विगुणे धने ॥
आधौ तदा दत्त इति शेषः । अत एव विष्णुः: "गृहीतधनप्रवेशार्थम् एव यत् स्थावरं दत्तं तद् गृहीतधप्रवेशे दद्यात्" । एवंभूतपरिभाषया चाभिहितं क्षयाधिम् आचक्षते लौकिकाः । एवंभूतपरिभाषाकरणे तु सोदयाद् अत्यन्ताभ्यधिके ऽपि प्रविष्टे सामकदानं विना न कदाचिद् आधिलाध (भ?) इत्यनुसंधेयम् । तथान्यत्रापि क्वचिद् विषये सामकदानं विना नाधिलाभ इत्याह बृहस्पतिः ।
	यत्राहितं गृहक्षेत्रं भोगेन प्रकर्षान्वितम् ।
	तत्रर्णी नाप्नुयाद् बन्धं धनी चैव ऋणं तथा ॥
	पूर्णे प्रकर्षे तत्स्वाम्यं तूभयोः परिकीर्तितम् ।
	अपूर्णे ऽपि प्रकुर्यातां परस्परमतेन तौ ॥ इति ।
विषयज्ञानं विना नास्यार्थो ज्ञातुं शक्य इति विषयस् तावद् अभिधीयते — शान्तलाभे धने जाते वृद्धिमात्रावाप्त्यर्थम् अयम् आधिर् भोक्तव्य इति परिभाषां कृत्वाधिर् दत्तः, ऋणग्रहणकाले लाभशान्तिकाले वास्वाच् चाधेर् एतावति काल उत्पन्नं वृद्धेर् अपर्याप्तम् अपि समग्रवृद्ध्यर्थम् एवास्त्व् इति परिभाषाकरणकाले ऽनुक्तं च । अथ वा तत्रास्माच् चाधेर् इत्याद्यस्त्व् इत्यन्तम् उक्तम् एवेति द्विधा विषयः । अर्थो ऽप्यभिधीयते — आध्युत्पन्नो ऽर्थः उत्पत्त्यर्थव्ययाद् अवशिष्टः प्रकर्षपदेनात्रोक्तः, तस्मैन् समग्रवृद्ध्यपर्याप्ते धनिनि प्रविष्टे ऋणी मूलमात्रं दत्वा बन्धं परिभाषितकालात्यये ऽपि नाप्नुयात् । धनी च ऋणमूलमात्रं तदा नाप्नुयात् न गृह्णीयात्, किं तु पूर्णे प्रकर्षे समग्रवृद्धिपर्याप्ते धनिनो मूलमात्रे ऋणिनो बन्ध इत्येवम् उभयोस् तत्स्वाम्यं परिकीर्तितम् । तस्मात् तस्मिन्न् एव काले सामकं दत्वाधिं मोचयेद् इति शेषः । यदाप्यपूर्णः समग्रवृद्धेर् अपर्याप्तः प्रकर्षः तदापि स्वाम्यं प्रकुर्यातां परस्परमतेन वृद्धेर् अपर्याप्तम् अपि समग्रवृद्ध्यर्थम् एवास्त्व् इति परिभाषाकरणकाले कृतेन तौ धनिकर्णिकाव् इति । स्वाम्यकरणस्य च फलं परिभाषितकालात्यये समग्रवृद्धिपर्याप्तप्रकर्षप्रवेषाभावे ऽपि सामकम् एव दत्वा ऋणिकेन बन्धमोचनम् । परस्परमतेनेति वदन् तदभावे धनिनः स्वाम्यं वृद्धिशेषे ऽपीति दर्शयति । तथा परिभाषितकालैकदेश एव समग्रवृद्धिपर्याप्तप्रकर्षप्रवेशे ऽप्याह स एव ।
	यदि प्रकर्षितं तत् स्यातदा (?) न धनभाग् धनी ।
	ऋणी न लभते बन्धं परस्परमतं विना ॥ इति ।
द्वयोर् अपि वचनयोः परिभाषितकालात्यय इति शेषो द्रष्टव्यः । एवं चायम् अर्थः — तद् बन्धकं यदि प्रकर्षितं समग्रवृद्धिपर्याप्तप्रकर्षान्वितं परिभाषितकालैक्देशे स्यात् तदा न परिभाषितकालात्यये सति धनी धनभाक्, ऋणी च तस्मिन् सति न लभते बन्धम्, किं तु समग्रवृद्धिपर्याप्तपर्कर्षान्तरम् एव धनी मूलधनभाक् ऋणी च मूलमत्रं दत्वा बन्धं लभत इति । परस्परमतं विनेति वदन् इदं दर्शयति: परिभाषितकालैकदेशे समग्रवृद्धिपर्याप्तप्रकर्षप्रवेशो ऽस्तु वा मा वा, सर्वथा यावत् परिभाषितकालं वृद्ध्यर्थम् आधिभोगः क्रियताम् इति ऋणिकेनोक्ते यत्र धनिकेन ओम् इत्युक्तं तत्र वृद्धेर् अभ्यधिकप्रकर्षप्रवेशे ऽपि परिभाषितकालात्यय एव सामकं दत्वा बन्धकम् ऋणी लभते, न पुनः परिभाषितकालमध्य इति । अनेनैव व्याख्यानेन,
	यावत् प्रकर्षितं तत् स्यात् तावन् न धनभाग् धनी ।
	ऋणी न लभते बन्धं परस्परमतं विना ॥
इति व्यासवचनम् अपि व्याख्यातम् ।


इति स्मृतिचन्द्रिकायाम् आधिप्रकरणम्

अथ प्रतिभूभेदाः

अथ प्रतिभूविषयाणि कानिचिद् वचनानि लिख्यन्ते । तत्र बृहस्पतिः ।
	दर्शने प्रत्यये दाने ऋणिद्रव्यार्पणे तथा ।
	चतुष्प्रकारः प्रतिभूः शास्त्रे दृष्टो मनीषिभिः ॥
प्रत्ययो विश्वासः । दानम् ऋणापाकरणार्थम् अर्थार्पणम् । ऋणिद्रव्यार्पणम् ऋणिनो यद् द्रव्यं गृहोपकरणादि तदर्पणम् । चतुष्प्रकारप्रतिभुवाम् अङ्गीकारप्रकारो ऽपि तेनैव दर्शितः ।
	आहैको दर्शयिष्यामि दाधुर् एषो ऽपरो ऽब्रवीत् ।
	दाताहम् एतद् द्रविणम् अर्पयामीति चापरः ॥
एको दर्शनप्रतिभूर् अहम् एनं पलायनप्रवृत्तं दर्शयिष्यामीति प्रातिभाव्यं भजन्न् आह । अपरः प्रत्ययप्रतिभूः एष साधुर् वञ्चकः मत्प्रत्ययेनास्य धनं देहीति ब्रूते । दानप्रतिभूः यदा यदा यन् न ददाति द्रविणं गृहीतं सवृद्धिकं तदा तस्य द्रविणस्य अहम् एव दातेति वदति । अपरः ऋणिद्रव्यार्पणप्रतिभूर् यदायं गृहीतं धनं न ददाति तदाहम् एतदीयं धनम् अर्पयामीति ब्रवीतीति वाक्यचतुष्टयस्यार्थः । हारीतो ऽपि ।
	अभये प्रत्यये दाने उपस्थाने ऽर्थदर्शने ।
	पञ्चस्व् एषु प्रकारेषु ग्राह्यो हि प्रतिभूर् बुधैः ॥
अभयम् उपद्रवाकरणम् । उपस्थानम् अत्र बन्धद्रव्यार्पणम् अभिमतं न दर्सनम्, तस्य स्वपदेनैवोपत्तत्वात् । पञ्चस्व् इत्यस्याघटनाच् च । व्यासो ऽपि ।
	लेख्ये ऽकृते च द्विये वा दानप्रत्ययदर्शने ।
	गृहीतबन्धोपस्थाने ऋणिद्रव्यार्पणे तथा ॥
प्रतिभुवो ग्राह्या इति शेषः । लेख्ये ऽकृते लेक्यादर्शने, दिव्ये वाकृत इत्यनुषङ्गः । एतद् उक्तं भवति: विवादनिर्णयाय दृष्टम् अदृष्टं वा प्रमाणं यत्र कालव्यवधानेन भविष्यति तत्रापि प्रमाणाय प्रतिभूर् ग्राह्य इति । दानप्रत्ययदर्शनानि प्राग् एव व्याख्यातानि । गृहीतबन्धोपस्थानं याचकत्वेन क्रेतुर् दर्शनाद्यर्थं वा उत्तमर्णानुज्ञयाधर्मर्णगृहीतस्य बन्धस्य पुनर् अर्पणम् । कात्यायनो ऽपि ।
	दानोपस्थानवादेषु विश्वाससपथाय च ।
	लग्नकं कारयेद् एवं यथायोगं विपर्यये ॥
उपस्थानं दर्सनम् । वादो विवादः । तत्र प्रतिवाद्यानयनानन्तरं सभ्यैर् लग्नकग्रहणं साधितधनादिप्राप्त्यर्थं कार्यम् । दासादौ चोरत्वादिशङ्कायां विश्वासाय प्रतिभूः कार्यः । शपथाय लग्नकग्रहणं शपथविलम्बे कार्यम् । एवम् अन्यत्रापि विपर्यये कार्यस्य न्यायविषये यथासंभवं लग्नकं कारयेद् इत्यन्वयः । ततश्च पूर्वाध्विक्रयदानेष्य् धूर्तदयादसंभवनायां सत्यां गोप्याधाव् आधिपालाख्यः प्रतिभूर् भोग्याधौ भुञ्जापकाख्यो बहुमूल्यादाव् अपि प्रत्यर्पकाख्यश्चानेनैव संगृहीत इत्यवगन्तव्यम् ॥


इति स्मृतिचन्द्रिकायाम् प्रभूभेदाः 

अथ प्रतिभुवाम् असाधारणा विधयः

अथ कात्यायनः ।
	दर्शनप्रतिभूर् यस् तं देशे काले च दर्शयेत् । इति ।
यो यस्य दर्शनप्रतिभूर् अभूत् स यत्र देशे काले च धनिकस्य तद्दर्शनापेक्षा तत्र तं दर्शयेद् इत्यर्थः । दर्शितश्चेत् प्रातिभाव्याद् असौ मोच्य इत्याह स एव ।
	यद्यसौ दर्सयेत् तत्र मोक्तव्यः प्रतिभूर् भवेत् । इति ।
यस् तु तत्र न दर्शयति तं प्रत्याह मनुः ।
	यो यस्य प्रतिभूस् तिष्ठेद् दर्सनायेह मानवः ।
	अदर्शयन् स तं तस्य प्रयच्छेत् स्वधनाद् ऋणम् ॥
ऋणम् अत्र सवृद्धिकं विवक्षितम्, प्रतिभूपुत्रदेयर्णे ऽपि सवृद्धिकत्वस्मरणात् । यदा तु दर्शनीयः कुत्र गत इत्यज्ञातः तदा त्व् आह बृहस्पतिः ।
	नष्टस्यान्वेषणे कालं दद्यात् प्रतिभुवे धनी ।
	देशान्रूपतः पक्षं मसं सार्धम् अथापि वा ॥
सार्धमासाद् अधिकं न दद्यात्, नियमार्थत्वाद् वचनस्य । अत एव कात्यायनः ।
	नष्टस्यान्वेषणार्थं तु देयं पक्षत्रयं परम् ।
	यद्यसौ दर्सयेत् तत्र मोक्तव्यः प्रतिभूर् भवेत् ॥
	काले प्रतीते प्रतिभूर् यदि तं नैव दर्शयेत् ।
	स तम् अर्थं प्रदाप्यः स्यात् प्रेते चैवंविधः स्मृतः ॥ इति ।
परं परमावधिरूपम् । प्रतीते प्रतिपन्ने ऽन्वेषणार्थं कल्पित इति यावत् । तम् अर्थं दर्शनीयाद् यल् लभ्यम् । एवंविधिः स तम् अर्थं प्रदाप्यः स्याद् इति विधिः । यदि प्रतिभुवा दर्शनीयो दैवकृते राजकृते वा निमित्ते असति न दर्शितः तदैव प्रागुक्तो विधिर् इत्याह स एव ।
	दर्शने प्रतिभूर् यस् तु देशे काले न दर्शयेत् ।
	निबन्धम् आवहेत् तत्र दैवराजकृताद् ऋते ॥
निबन्धं देयद्रव्यम् । आवहेत् धनिने प्रापयेत् । दैवकृतं दीर्घरोगज्ञातिमरणादि, राककृतम् आसेधनबन्धनादि । अन्येषां तु केषांचित् प्रतिभुवां विधिम् आह नारदः ।
	ऋणिष्व् अप्रतिकुर्वत्सु प्रत्यये चाथ हापिते ।
	प्रतिभूस् तद् ऋणं दद्याद् अनुपस्थापयंस् तथा ॥
ऋणिष्व् अप्रतिकुर्वत्स्व् इति दानप्रतिभूविषयम् । प्रत्यये चाथ हापिते इति प्रत्ययप्रतिभूविषयम् । अनुपस्थापयन्न् इति कथंचिद् अधमर्णगृहीतबन्धोपस्थानप्रतिभूविषयम् । अप्रतिकुर्वत्सु शाठ्येन निर्धनत्वादिना वा ऋणम् अददत्सु । प्रत्यये हापिते विश्वासे व्यभिचरिते । अनुपस्थापयन् उत्तमर्णपार्श्वस्थ्म् आधिं कथंचिद् अधमर्णगतं पुनर् उत्तमर्णसमीपस्थम् अकुर्वन् । पितामहो ऽपि ।
	आधिपालकृतस् त्व् आधिः मितकालोपलक्षितः ।
	न चेत् स धनिने दत्तः तस्याधेस् तैः समर्पणम् ॥
अचिरेण ऋणी स्वापराधादिनान्याक्रान्तं यदि नाधिम् अर्पयति तदास्माभिर् आधिः समर्प्यत इति वदद्भिर् यैः प्रतिभूभिर् य आधिर् अर्पणीयतयाङ्गीकृतः, तस्य ऋणिकेनासमर्पितस्य तैः समर्पणं कार्यम् इत्यर्थः । तैर् इति बहुवचनम् एकत्वादिसंख्योपलक्षणार्थम्, अत एव हारीतः ।
	विश्वासार्थं कृतस् त्व् आधिर् न प्राप्तो धनिना यदा ।
	प्रापणीयस् तदा तेन देयं वा धनिने धनम् ॥
तेन आधिपालेनेत्यर्थः ।यदा प्रापयितुम् अशक्यं तदैव द्वितीयः पक्षः । बहुमूल्याधाव् अधमर्णायाधिप्रत्यर्पणप्रतिभूर् यः तम् अपि प्रत्याह स एव ।
	खादको वित्तहीनश्चेल् लग्नको वित्तवान् यदि ।
	मूल्यं तस्य भवेद् देयं न वृद्धिं दातुम् अर्हति ॥
खादको बन्धभक्षकः बहुमूल्याधिनाशको धनिक इति यावत् । मूल्यं बहुमूल्यस्याधेर् मूल्यम् । साक्षात् प्रतिभूर् अप्यत्र वृद्धिं दातुं नार्हति । खादकेनाप्यत्र "मूल्येन तोषयेद् एनम्" इत् वचनान् मूल्यमात्रम् एव देयम् । एवम् अवशिष्टप्रतिभुवाम् अपि स्मृत्यन्तरेषु देयद्रव्यविधयो द्रष्टव्याः । प्रत्यये लेख्ये दिव्यदर्शने चाकृते सति "ऋणं दाप्याः प्रतिभुवः" इत्यादिदापनविधायकस्मृत्यन्तराद् वा उन्नेयाः, तुल्यन्यायाद् वा कलपनीयाः । तथा हि, ऋणिद्रव्यार्पणप्रतिभूर् अप्रतिकुर्वति ऋणिके ऋणद्रव्यम् (?) अर्पयेत् । अभयप्रतिभूर् भयोपस्थितौ तत्प्रतीकारम् आचरेत् । प्रमाणप्रतिभूः प्रमाणाकरणे विवादास्पदं धनं दद्यात् । विवादप्रतिभूर् अप्रतिकुर्वति वादिनि साधितधनं दण्डधनं च दद्यात् । दासाद्यपहृतं पुनर् अलब्धं चेत् विश्वासप्रतिभूर् मूल्यद्वारेण दद्याद् इत्याद्यास् तत्र तत्र कल्पनीयाः ॥

इति स्मृतिचन्द्रिकायां प्रतिभुवाम् असाधारणविधिः

अथ प्रतिभूपुत्रादीनां विधयः

तत्र याज्ञवल्क्यः ।
	दर्शनप्रतिभूर् यत्र मृतः प्रात्ययिको ऽपि वा ।
	न तत्पुत्रा ऋणं दद्युर् दद्युर् दानाय यः स्थितः ॥
प्रात्ययिकः प्रत्ययप्रतिभूः, तस्मिन् मृते दर्शनप्रतिभुवि च तयोः पुत्राः प्रातिभाव्यायातं पैतृकम् ऋणं न दद्युः । दानप्रतिभुवि तु मृते तस्य पुत्राः पूर्वोक्तम् ऋणं दद्युर् इत्यर्थः । यदा तु ऋणं जीवनशालिनः पूर्वोक्ताः प्रतिभुवो न दद्युः, मृतस्य दानप्रतिभुवः पुत्राश्च तदा ते दापनीया इति राज्ञो विधिम् आह स एव ।
	आदौ तु वितथे दाप्याव् इतरस्य सुता अपि ।
अपिशब्दाद् दानप्रतिभूर् अपि जीवनदशायां विसंवादे दाप्य इति दर्शयति । दर्शितं च साक्षाद् एव बृहस्पतिना ।
	आद्यौ तु वितथे दाप्यौ तत्कालावेदितं धनम् ।
	उत्तरौ तु विसंवादे तौ विना तत्सुतौ तथा ॥
आद्यौ दर्शनप्रत्ययप्रतिभुवौ । वितथे अहम् एनं दर्शयिष्यामि साधुर् एष इत्येवंविधयोः प्रतिभूवाकययोर् मिथ्यात्वे । उत्तरौ दानर्णिद्रव्यार्पणप्रतिभुवौ । विसंवादे शाठ्यादिना धने वा जात इत्यर्थः । एतद् उक्तं भवति: ऋणं वान्यद् वा धनादिकम् अहं तव दास्यामीत्येवं प्रतिभुवा यत्राङ्गीकृतं तत्र प्रतिभूर् दाप्यः, तस्याभावे तत्पुत्रो वा दाप्यः । अन्यत्र तु प्रतिभूर् एवेति । एवं च प्रमाणप्रतिभुवां त्व् एवम् अनङ्गीकारात् प्रमाणप्रतिभुव एव दाप्याः, न पुत्राः । विवादप्रतिभुवा तु साधितधनं दण्डधनं च दास्यामीत्यङ्गीकृतत्वाद् दानप्रतिभूवत् सति संभवे स एव दाप्यो ऽन्यथा तु तत्पुत्र इत्यवगन्तव्यम् । अत एव व्यासः ।
	विप्रत्यये लेख्यदिव्यदर्सने चाकृते सति ।
	ऋणं दाप्याः प्रतिभुवः पुत्रं तेषां न दापयेत् ॥
	दानवादप्रतिभुवौ दाप्यौ तत्पुत्रकौ तदा ॥ इति ।
विप्रत्यये वितथे प्रत्यये प्रत्ययप्रतिभूर् दाप्य इत्यर्थः । एवम् अन्येषाम् अभयगृहीतबन्धोपस्थापनादिप्रतिभुवाम् अङ्गीकारानङ्गीकरप्रकारम् आलोच्य प्रत्ययप्रतिभूवद् दानप्रतिभूवद् वा दापनविधय ऊह्याः । यत् पुनर् मनुना "प्रातिभाव्यं वृथादानम्" इत्याद्यभिधाय "न पुत्रो दातुम् अर्हति" इत्युक्तम्, तत् दर्शनप्रतिभूविषयं यतो ऽनन्तरम् आह स एव ।
	दर्शनप्रातिभाव्ये तु विधिः स्यात् पूर्वचोदितः । इति ।
पूर्वश्लोके चोदितः "प्रातिभाव्यं न पुत्रो दातुम् अर्हति" इति दर्सनप्रातिभाव्यविषये ज्ञेय इत्यर्थः । तत्र विषये क्वचित् तस्यापवादम् आह कात्यायनः ।
	गृहीत्वा बन्धकं यस् तु दर्शनप्रतिभूः स्थितः ।
	विभाव्य वादिना तत्र दाप्यः स्यात् तत्सुतोपृयणम् (?) ॥
स्वविस्रम्भार्थम् अधमर्णाद् अर्थं गृहीत्वा यो दर्सनप्रतिभूत्वम् आपद्य स्थितः संस्थितो मृत इति यावत् । तस्य सुतो वादिना धनिना ऋणिकार्थधारणनिबन्धनं प्रातिभाव्यम् इति  विभाव्य याच्यमानः प्रातिभाव्यागतम् ऋणं दाप्य इत्यर्थः । यद्यपि तत्सुतग्रहणाद् दर्सनप्रतिभूसुतविषयो ऽयम् अपवादः, न प्रमाणप्रतिभूसुतविषय इति प्रतिभाति, तथापि प्रतिभूसुतदापने प्रमीतस्य पितुर् अधमर्णाद् अर्थग्रहणपूर्वकं प्रातिभाव्यम् अत्र विवक्षितं निमित्तम्, न तु दर्सनप्रतिभूसुतत्वम् अपीत्यस्माद् एव वचनाद् अपवादो ऽन्यत्रापि विवक्षितनित्तमसद्भावे स्मृत एवेति मन्तव्यम् । विवक्षितनिमित्तद्योतनार्थम् एव च मनुना प्रश्नोत्तरत्वेनापवादो दर्शितः ।
	अदातरि पुनर् दाता विज्ञातप्रकृताव् ऋणम् ।
	पश्चात् प्रतिभुवि प्रेते परीप्सेत् केन हेतुना ॥
	निरादिष्टधनश्चेत् तु प्रतिभूः स्याद् अलंधनः ।
	स्वधनाद् एव तद् दद्यान् निरादिष्ट इति स्थितिः ॥ इति ।
अत्र पदार्थाः प्रथमम् उच्यन्ते: अदातरि दर्शयितरि, दाता धनप्रयोक्ता विज्ञातप्रकृतौ प्रायेणायं किंचिद् गृहीत्वा कस्यचित् प्रतिभूर् भवतीति विज्ञातस्वभावे ऋणं प्रातिभाव्यागतम् ऋणं परीप्सेल् लब्धुम् इच्छेत् । वाक्यार्थस् तु: अदातरि विज्ञातप्रकृतौ प्रतिभुवि प्रेते पश्चात् तत्पुत्राद् ऋणं दाता "न त (?) तत्पुत्रा ऋणं दद्युः" इति शास्त्राविरुद्धेन केन हेतुना परीप्सेद् इति । उत्तरश्लोकव्याख्याप्येवं क्रियते: निरादिष्टं समर्पितं बन्धत्वेन धनं यस्यासौ निरादिष्टधनः । अलं पर्याप्तं बन्धत्वेनोपात्तं धनं यस्यासाव् अलंधनः । निरादिष्टशब्देन समस्तेन निरादिष्टधनस्य दर्शनप्रतिभुवः पुत्रो लक्ष्यते । स्थितिः शास्त्रमर्यादा । वाक्यार्थस् तु: निरादिष्टधनो ऽलंधनो दर्शनप्रतिभूर् मृतश्चेत् स्यान् निरादिष्टः स्वधनाद् एव तद् ऋणं दद्याद् इति स्थितिर् इति । अनेन निरादिष्टधनत्वेनैव हेतुना परीप्सेद् इत्युत्तरम् अर्थाद् उक्तम् । अस्यैव वचनस्याध्याहारलक्षणाश्रयणं विहारार्थान्तरम् उच्यते: निरादिष्टधनः प्रतिभूर् अलंधनश्चेत् स्यात् स एव निरादिष्टः स्वधनाद् एव दद्याद् इति । अनिरादिष्टधनवद् अधमर्णं दर्शयन् न मुच्यते निरादिष्टधनः, किं तु दानप्रतिभूवद् दद्याद् इति तात्पर्यार्थः । एतच् चार्थान्तरं देवस्वामिनोक्तम् । प्रतिभूसुतदेवविषये तु विशेषं आह व्यासः ।
	ऋणं पैतामहं पौत्रः प्रातिभावागतं सुतः ।
	समं दद्यात् तत्सुतौ तु न दाप्याव् इति निस्चयः ॥
सुतः प्रतिभूसुतः । समं मूलमात्रम् । तत्सुतौ पौत्रप्रतिभूसुतयोः सुतौ । यत् तु मनुनोक्तम्,
	दानप्रतिभुवि प्रेते दायादान् अपि दापयेत् ।
इति, तत्र दायादशब्दः सुतेष्व् एव व्यवतिष्ठते, अन्यथा सपिण्डमात्राभिधाने "तत्सुतौ तु न दाप्यव् इति निश्चयः" इत् पूर्वोक्तवचनविरोधापत्तेः,
	प्रातिभाव्यागतं पौत्रैर् दातव्यं न क्वचिद् भवेत् ।
इति बृहस्पतिवचनविरोधापत्तेश्च । अनेकप्रतिभूदेयविषये तु विशेषम् आह याज्ञवल्क्यः ।
	बहवः स्युर् यदि स्वांशैः दद्युः प्रतिभुवो धनम् ।
	एकच्छायाश्रितेष्व् एषु धनिकस्य यथारुचि ॥
एकस्याधमर्णस्य छायां सकलधनदायकत्वरूपसादृश्यं प्रत्येकं विकल्पेनाश्रिताः एकच्छायाश्रिताः, तेषु यं याचते धनिकः स सर्वं दद्याद् इत्यर्थः । धनिकरुष्यविशेषे तु "समं स्याद् श्रुतत्वात्" इति न्यायेनात्रापि स्वांशैर् दद्युः । एकच्छायाश्रितप्रतिभूसुते तु विशेषम् आह कात्यायनः ।
	एकच्छायाश्रिते सर्वं दद्यात् तु प्रोषिते सुतः ।
	मृते पितरि पित्रंशं परर्णं न बृहस्पतिः ॥
सर्वं परर्णम् अपि, न पित्रंशमात्रम् इत्यर्थः । न तु सर्वं सवृद्धिकम् इति व्याख्येयम्,
	पुत्रेणापि समं देयम् ऋणं सर्वं तु पैतृकम् ।
इति बृहस्पतिस्मरणात् । समं मूलमात्रऋणं प्रातिभाव्यागतं पैतृकम् । एतच् च धनिकेच्छायाम् "प्रोषितस्य पुत्रो मह्यं दद्यात्" इत्येवंविधायां सत्यां सर्वदानविधानं द्रष्टव्यम् । असत्यां तु धनिकेच्छायाम् "पित्रंशम् अप्रवृद्धिकं प्रोषितपुत्रो दद्यात्" इत् चावगन्तव्यम् । परर्णं परस्य पितृव्यतिरिक्तस्य एकछायास्रितस्य ऋणांशं पितरि मृते तत्सुतः सत्याम् अपि धनिकेच्छायां न दातुम् अर्हति, किं तु पित्रंशम् अवृद्धिकम् एवेति बृहस्पतिर् ब्रूत इत्यर्थः । प्रतिभूदौष्ट्यविषये त्व् आह पितामहः ।
	यो यस्य प्रतिभूर् भूत्वा मिथ्या चैव तु गच्छति ।
	धनिकस्य धनं दाप्यो राज्ञा दण्डं च तत्समम् ॥
	कुर्याच् चेत् प्रतिभूर् वादम् ऋणिकार्थे ऽर्थिना सह ।
	सोपसर्गस् तदा दण्ड्यो विवादाद् द्विगुणं धनम् ॥ इति ।
सोपसर्गो विप्लवकारी ॥


इति स्मृतिचन्द्रिकायां प्रतिभूपुत्रादीनां विधयः 

अथ प्रतिभ्वादिदत्तप्रतिक्रियाविधयः

तत्र कात्यायनः ।
	यस्यार्थे येन यद् दत्तं विवादे (दा) ऽभ्यर्थितेन तु ।
	साक्षिभिर् भावितेनैव प्रतिभूस् तम् अवाप्नुयात् ॥
यस्य प्रातिभाव्यं कारयितुः कृते येन प्रतिभुवा धनिकादिभिर् याचितेन साक्ष्यादिभिश्चान्यार्थम् अर्पितर्थो(?) ऽयम् इत्यवधृतेन यत् स्वकीयं सुवर्णपसुधान्यवस्त्रादिकं धनिकादिभ्यो दत्तं तत्समम् एवार्थं प्रातिभाव्यकारयितुः सकाशात् स समाप्नुयाद् इत्यर्थः । यत् तु याज्ञवल्क्येनोक्तम्,
	प्रतिभूर् दापितो यत्र प्रकाशं धनिने धनम् ।
	द्विगुणं प्रतिदातव्यम् ऋणिकैस् तस्य तद् भवेत् ॥
इति, तद् धनिकपीडितप्रतिभूविषयम् (?) । तथा च नारदः ।
	यं चार्थं प्रतिभूर् दद्याद् धनिकेनोपपीडितः ।
	ऋणिकं तं प्रतिभुवे द्विगुणं प्रतिदापयेत् ॥
एतद् अपि प्रतिदानविलम्बविषयम् । तथा च कात्यायनः ।
	प्रातिभाव्यं तु यो दद्यात् पीडितः प्रतिभावितः ।
	त्रिपक्षात् परतः सो ऽर्थं द्विगुणं लब्धुम् अर्हति ॥
प्रतिभावितः प्रतिभूत्वेन कारितः । त्रिपक्षात् प्राक् तु समम् एव् लब्धुम् अर्हतीत्यर्थो ऽपि गम्यते । यद्यपि प्रायेण प्रीत्यैव प्रतिभूर् भवति, न च प्रीतिदत्तए वृद्धिर् अस्ति न च द्वैगुणयम्, एतावति काले धर्म्यं भवितुम् अर्हति । तथापि वचनबलात् सर्वं भविष्यति । न हि वचनस्यातिभारो ऽस्तीत्यवगन्तव्यम् । एवम् उक्तो द्विगुणलाभो हिरण्यविषयः । पश्वादौ तु,
	संततिः स्त्रीपशुष्व् एव धान्यं त्रिगुणम् एव च ।
	वस्त्रं चतुर्गुणम् प्रोक्तं रसश्चाष्टगुणः स्मृतः ॥
इति याज्ञवल्क्येन द्वैगुण्यापवादस्मरणात् । 
	उक्ता पञ्चगुणा शाके बीजेक्षौ षड्गुणा स्मृता ।
इत्यादेर् उपलक्षणार्थम् इदम् उक्तं तद्भाष्यकृद्भिः, तेन शाकादौ पञ्चगुणादि देयम् । एवम् उक्तानेकविधसवृद्धिकदानम् ऋणिकाज्ञया दत्तविषयम्, अन्यत्र तु दत्तसमम् (?) एव देयम् । तथा चोचथ्यः (?) ।
	प्रतिभ्वा प्रतिदत्तं यद् अपृष्टे ऋणिके धनम् ।
	द्विगुणं न प्रतिभुवे प्रदेयम् ऋणिकेन तत् ॥
प्रष्टुंयोग्यदेशकालस्थर्णिकादिविषयम् एतत् । तेनान्यत्रापृष्टे ऽपि ऋणिके नायं प्रतिषेधः, किं तु पृष्टतुल्यतैव । लग्नकालग्नको पक्षयप्रतिक्रियां साधारणीम् अपि लग्नकोपक्षयप्रतिक्रियाविधिप्रसङ्गाद् अत्रैवाह नारदः ।
	यस्य दोषेण यत् किंचिद् विनश्येत ह्रियेत वा ।
	वोढव्यं तद् भवेत् तेन यच् चाज्ञानविनाशितम् ॥


इति स्मृतिचन्द्रिकायां प्रतिभ्वादिदत्तप्रतिक्रियाविधयः प्रतिभूप्रकरणम् समाप्तम्


अथ वृद्धिविषयाणि कानिचिद् वचनानि लिख्यन्ते

तत्र बृहस्पतिः।
	वृद्धिश्चतुर्विधा प्रोक्ता पञ्चधान्यैः प्रकीर्तिता ।
	षड्विधास्मिन् समाख्याता तत्त्वतस् तान् निबोधत ॥
अस्मिन् अस्मदीये धर्मशास्त्रे । कथं षड्विधत्वम् इत्यपेक्षिते स एवाह ।
	कायिका कालिका चैव चक्रवृद्धिर् अथापरा ।
	कारिताथ शिखावृद्धिर् भोगलाभस् तथैव च ॥
किं पुनः कायिकादीनां स्वरूपम् इत्यपेक्षिते ऽप्याह स एव ।
	कायिका कर्मसंयुक्ता मासग्राह्या तु कालिका ।
	वृद्धेर् वृद्धिश्चक्रवृद्धिः कारिता ऋणिना कृता ॥
	प्रत्यहं गृह्यते या तु शिखावृद्धिस् तु सा स्मृता ।
	गृहात्तोषश् (?) सदः क्षेत्रात् भोगलाभः प्रकीर्तितः ॥ इति ।
गोधोटकादेर् आधीकृतस्य दोहनवाहनादिकः कायिको व्यापार एव यत्र वृद्धित्वेन कल्पितः सा कायिकेत्यर्थः । तथा च व्यासः ।
	दोह्यवाह्यक्रियायुक्ता कायिका समुदाहृता । इति ।
मासग्राह्या प्रतिमसं लभ्या वृद्धिः कालिका,
	प्रतिमासं स्रवन्ती या सा वृद्धिः कालिकेरिता (?) ॥
इति नारदस्मरणात् । वृद्धेर् अपि प्रतिमासं मूलभावेन पुनर् वृद्धिश्चक्रवृद्धिः । ऋणिकेच्छया कृता वृद्धिः कारिता । "इच्छाकृता कारिता स्यात्" इति स्मृत्यन्तरे ऽभिधानात् । तेन छान्दसो ऽयं स्वार्थ एव कारितेति णिच्प्रत्ययो द्रष्टव्यः । परप्रेरणया तु करिता वृद्ध्रि निषिद्धैव । तथा च कात्यायनः ।
	ऋणिकेन तु या वृद्धिर् अधिका सम्प्रकल्पिता ।
	आपत्कालकृता नित्यं दातव्या कारिता तु सा ॥
	अन्यथा कारिता वृद्धिर् न दातव्या कथंचन । इति ।
शास्त्रोक्ताद् अधिका धनदातृप्रतिलोभनार्थं स्वयं कल्पिता कारिताख्या दातव्या, न पुनर् अनेवंविधा धनिकेन कारिता दातव्येत्यर्थः । प्रतिदिनं लभ्या तु शिखासादृश्याच् छिखावृद्धिर् इति व्यपदिश्यते । किं पुनः शिखासादृश्यं वृद्धेर् इत्यपेक्षिते बृहस्पतिर् एवाह ।
	शिखेव वर्धते नित्यं शिरः छेदान् निवर्तते ।
	मूले दत्ते तथैवेषा शिखावृद्धिस् ततः स्मृता ॥
प्रत्यहं गृह्यत इति संप्रतिपन्नदिनसंख्याविशिष्टवृद्धिग्रहणोपलक्षणार्थम् । अत एव कात्यायनः ।
	एकान्तेनैव वृद्धिं तु शोधयेद् यत्र चर्णिकम् ।
	प्रतिकालं ददात्येव शिखाविऋद्धिस् तु सा स्मृता ॥
गृहात् तोष (?) इत्यादेर् अयम् अर्थः: निवासनिबन्धनः गृहसकाशात् संतोषः । क्षेत्रात् संभूतं धान्यादिफलं च भोगलाभाख्यो वृद्धिभेद इति । गृहक्षेत्रग्रहणं स्थावरात्मकभोग्याधेर् अप्युपलक्षणार्थम् । अत एव कात्यायनः ।
	आधिभोगस् त्व् अशेषो यो वृद्धिं तु परिकल्पितः ।
	प्रयोगो यत्र चैवं स्याद् आधिभोगः स उच्यते ॥
अशेषः स्थावरमात्रसंबन्धीत्यर्थः ।


इति स्मृतिचन्द्रिकायां वृद्धिभेदाः


अथ वृद्धिपरिमाणनियमाः

तत्र मनुः ।
	अशीतिभागं गृह्णीयान् मासाद् वार्धुषिकः शते । इति ।
निष्कशते प्रयुक्ते मासस्य सपादनिष्कपरिमितां वृद्धिं वार्धुषिको (?) वृद्ध्यर्थं धनप्रयोक्ता गृह्णीयाद् इत्यर्थः । एतत् सबन्धकविषयम्,
	अशीतिभागो वृद्धिः स्यान् मासि मासि सबन्धके ।
इति, याज्ञव्ल्क्यस्मरणात् । आधिग्रहणपूर्वके धनप्रयोगे यावद् धनं प्रयुक्तं तस्याशीतितमो भागः प्रतिमासं वृद्धिः स्याद् इत्यर्थः । यत् तु मनुना विकल्पत्वेनोक्तम् "द्विकं शतं वा गृह्णीयात्" इति, तद् व्यवस्थितविकल्पत्वेनोक्तम् । यत आह व्यासः ।
	सबन्धे भाग आशीतः षाष्टो भागः सलग्नके ।
	निराधाने द्विकसतं मासलाभ उदाहृतः ॥
अशीतिषष्टिभागाव् आधिप्रतिभूसहितयोः प्रयोगयोः प्रतिमसं यथाक्रमेण ग्राह्यौ, एतद्रहिते तु प्रयोगे पञ्चाशद्भागः प्रतिमासं ग्राह्य इत्यर्थः । द्वे दीयते वृद्धिर् अस्मिन् शत इति द्विकशतम् । अनेन वचोभङ्ग्या पञ्चाशद्भाग उक्तः । ब्राह्मणाधमर्ण एवायं द्विकं शतम् इति नियमः, क्षत्रियाद्यधमर्णे अन्यथा नियमः । तथा च मनुः ।
	द्विकं त्रिकं चतुष्कं च पञ्चकं च सतम् एव वा ।
	मासस्य वृद्धिं गृह्णीयाद् वर्णानाम् अनुपूर्वशः ॥
अबन्धकालग्नकप्रयोगविषयम् एतत्, द्विकशतस्थाने वर्णान्तरे त्रिकशतादिविधानात् । अत एव याज्ञवल्क्यः ।
	वर्णक्रमाच् छतं द्वित्रिचतुःपञ्xअकम् अन्यथा । इति ।
अन्यथा बन्धकलग्नकराहित्य इत्यर्थः । तथाधमर्णविशेषे प्रतिमासं वृद्धेः परिमाणान्तरं द्विकशतादिस्थाने स एवाह ।
	कान्तारगास् तु दशकं सामुद्रा विंशकं शतम् । इति ।
वृद्ध्या धनं गृहीत्वा ये दुर्गवर्त्मगन्तारः ते प्रतिमासं दशकं शतं दद्युः । ये तु समुद्रगन्तारः(?) ते ऽपि विंशकं शतं दद्युर् इत्यर्थः । एवमुक्ताशीतिभागादिशास्त्रीयवृद्धिपरिमाणेन सह विकल्पम् अधमर्णाभ्युपगतवृद्धिपरिमाणस्याह स एव ।
	दद्युर् वा स्वकृतां वृद्धिं सर्वे सर्वासु जातिषु । इति ।
सर्वे ब्राह्मणादयो ऽधर्मर्णाह् स्वाभ्युपगतां वृद्धिं सर्वासु जातिषूत्तमर्णभूतासु दद्युर् वेत्यर्थः । अयं च विकल्पः कारितायाह्म् एव वृद्धौ, अन्यत्र तु शास्त्रतः परिमाणनियमविधिर् इत्ययं स्वकृतपक्ष एव । पश्वादिद्रव्यस्य तु वृद्ध्यर्थं प्रयुक्तस्य तदीया सन्ततिर् एव वृद्धिर् इत्याह स एव "सन्ततिस् तु पशुस्त्रीणाम्" इति । स्त्रियो दास्यः । सन्तत्यभावे तु प्रयुक्तस्य पश्वादेः पुष्टिर् अविनाशो वा लाभ इति ॥


इति स्मृतिचन्द्रिकायां वृद्धिपरिमाणनियमाः


अथाकृतवृद्धिविधयः

तत्र विष्णुः ।
	यो गृहीत्वा ऋणं पूर्वं श्वो दास्यामीति सामकम् ।
	न दद्याल् लोभतः पश्चात् तद् अध्ना वृद्धिम् आप्नुयात् ॥
समम् एव सामकम् अवृद्धिकम् इति यावत् । एतद् उक्तं भवति: प्रतिदानकावावधिम् अङ्गीकृत्य गृहीतम् अवृद्धिकम् अपि ऋणम् अवधेर् अनन्तरकालाद् आरभ्य वर्दत एवेति । वयस्यादेर् उपभोगाद्यर्थम् अर्पितविषये त्व् आह नारदः ।
	न वृद्धिः प्रीतिदत्तानां स्याद् अनाकारिता क्वचित् ।
	अनाकारितम् अप्य् ऊर्ध्वं वत्सरार्धाद् विवर्धते ॥
अनाकारिता अकृता । प्रीतिदत्तानां प्रतियाचनप्रतिदानदिननिर्देशशून्यानाम् इति शेषः । अनाकारितम् अपीत्यादेर् अयम् अर्थः: प्रतिदानदिननिर्देशे तु तद्दिनम् आरभ्य सषण्मासाद् ऊर्ध्वं वर्धते प्रीतिदत्तम् अपीति । गृहीतपण्यमूल्यानर्पणविषये तु कात्यायनः ।
	पण्यं गृहीत्वा यो मूल्यम् अदत्वैव दिसं व्रजेत् ।
	ऋतुत्रयस्योपरिष्टात् तद् धनं वृद्धिम् आप्नुयात् ॥
अप्रतियाचितविषयम् एतत् । किम् अत्र वृद्धेः परिमाणम् । उच्यते: अधर्मर्णाद्यङ्गीकारायत्तपरिमाणस्यात्रासंभवाद् अन्यस्य च पुरुषबुद्धिकल्पितस्य शास्त्रबाह्यस्यायुक्तत्वाच् छास्त्रोक्तम् एव परिमाणं ग्राह्यम्, तच् च पूर्वस्मिन् प्रकरणे दर्शितम् "अशीतिभागम्" इत्यादिना । अत एव विष्णुना "वृद्धिं दद्याद् अकृताम् अपि संवत्सरातिक्रमे यथाभिहितम्" इत्युक्तम् । यथाभिहितं धर्मशास्त्र इति शेषः । न च यथा प्रत्यर्थिना मध्यस्थेनार्थिना वाभिहिता तथा दद्याद् इति यथाभिहितम् इति वचनार्थः कस्मान् न स्याद् इति वाच्यम्, यत् आह मनुः ।
	कृतानुसाराद् अधिका व्यतिरिक्ता न सिध्यति ।
	कुसीदपथम् आहुस् तं पञ्चकं शतम् अर्हति ॥ इति ।
कुसीदपथम् आहुर् इत्युच्छास्त्रवृद्धिं निन्दयति । शास्त्रकृतवृद्ध्यनुसारो हि यो वृद्धिग्रहणे लौकिकानां समयाचारः स कृतानुसारः, तस्माद् अधिका वृद्धिर् उत्तमर्णादेर् अकृतवृद्धौ न सिध्यति, यतः सा व्यतिरिक्ता धर्मशास्त्रबाह्येत्यर्थः । अत एव कुसीदपथम् आहुः तन् न धर्मपथम् इति निन्दाप्युपपन्ना । "पञ्चकं शतम् अर्हति" इत्यस्य विषयविशेषो वक्ष्यते । यतु वैष्णववचने संवत्सरातिक्रम इत्युक्तम्, तद् याचितकविषयम् । तथा च कात्यायनः ।
	यो याचितकम् आदाय तम् अदत्वा दिशं व्रजेत् ।
	ऊर्ध्वं संवत्सरात् तस्य तद् धनं वृद्धिम् आप्नुयात् ॥ इति ।
कृतोद्धारं याचितकम् आदायेत्यर्थः । प्रवासाभावे तु प्रतियावनकालाद् आरभ्य याचितकस्य वृद्धिम् आह स एव ।
	स्वदेशे ऽपि स्थितो यस् तु न दद्याद् याचितं क्वचित् ।
	तत् ततो ऽकारितां वृद्धिम् अनिच्छन्तं च दापयेत् ॥
न दद्याद् याचितम् इति प्रकृतेन संबन्धः । ततः प्रतियाचनकालाद् आरभ्येत्यर्थः । प्रीतिदत्ते च प्रतिमाचिते याचनकालाद् आरभ्य वृद्धिविशेषनियमार्थम् एव वचनान्तरम् आरब्धं तेनैव ।
	प्रीतिदत्तं न वर्धेत यावन् न प्रतियाचितम् ।
	याच्यमानम् अदत्तं चेद् वर्धते पञ्चकं शतम् ॥
निक्षेपादाव् अपि याच्ययानम् (?) अदत्तम् एव वर्धते इत्याह स एव ।
	निक्षेपं वृद्धिशेषं च क्रयं विक्रयम् एव च ।
	याच्यमानम् अदत्तं चेद् वर्धते पञ्चकं शतम् ॥
क्रयविक्रयशब्देन पण्यमूल्यं लक्ष्यते । यत् तु पूर्वप्रदर्शिते मानवे वचने "पञ्चकं शतम् अर्हति" इति सामान्येनोक्तं तत्प्रतियाचितप्रीतिदत्तादिविषयं मन्तव्यम् । 


इति स्मृतिचन्द्रिकायाम् अकृतवृद्धिविधयः


अथ अकृतवृद्ध्यपवादः 

तत्र नारदः ।
	पण्यमूल्यं भृतिर् न्यासो दण्डो यश्च प्रकल्पितः ।
	वृथादानाक्षिकपणा वर्धन्ते नाविवक्षिताः ॥
पण्यस्य वस्त्रादेर् मूल्यं पण्यमूल्यम् । वृथादानं नर्तकयादिभ्यः प्रतिश्रुतम् । आक्षिकपणो द्यूतद्रव्यम् । उक्तेषु सत्सु अकृतवृद्धिर् नास्तीत्यर्थः । अत्र पण्यमूल्यस्य वृद्धिः प्रवासप्रतियाचनाभावे । न्यासस्य त्व् अवृद्धिः प्रतियाचनाभावे यथास्थितस्यैव । अतो न पूर्वप्रकरणोक्तवचनविरोधापत्तिः । संवर्तो ऽपि ।
	न वृद्धिः स्त्रीधने लाभे निक्षेपे च यथास्थिते ।
	संदिग्धे प्रातिभाव्ये च यदि न स्यात् स्वयंकृता ॥
लाभे न वृद्धिः । यथास्थिते इति वदन् निक्षेपे व्यक्त्यन्यत्वादिकरणे वृद्धिः भवतीति दर्शयति । संदिग्धे धने केनचित् संदेहेन दातुम् अनुचितत्वेन स्थिते । प्रातिभाव्ये ऋणिद्रव्यार्पणादौ साक्षात् प्रतिभूविषये ऽपि । प्रतियाचनदेः परस्ताद् अपि न वृद्धिः । "यदि न स्यात् स्वयंकृता" इति वदन् स्त्रीधनादाव् अपि कृता चेद् वृद्धिः देयैवेति दर्सयति । कात्यायनो ऽपि ।
	चर्मसस्यासवद्यूतपण्यमूल्ये च सर्वदा ।
	स्त्रीशुल्के च न वृद्धिः स्यात् प्रातिभाव्यागतेषु च ॥
सर्वदेति वदन् प्रतियाचनादेः परस्ताद् अपि नास्त्यकृता वृद्धिर् इति दर्सयति । पण्यमूल्ये वचनान्तराविरोधः पूर्ववद् अवसेयः । यद्यपि सर्वेति सर्वशेषः प्रतिभाति, तथाप्यविरोधाय पण्यमूल्यशेषता मन्तव्या । व्यासो ऽपि ।
	प्रातिभाव्याम् भुक्तबन्धम् गृहीतं च दित्सवः ।
	न वर्धते प्रपन्नस्य दमः शुल्कं प्रैश्रुतम् ॥
भुक्तबन्धग्रहणम् उपभुक्तगोप्याधौ (?) निक्षेपोपभोग इव वृद्धिर् मा भूद् इत्येवम् अर्थम् । अर्थस् तु गौतमेन स्पष्टीकृतः: "भुक्ताधिर् न वर्धेत वस्त्रालङ्कारादिः" इति । अगृहीतं च दित्सव इति कृतवृद्ध्यपवादो ऽपि वृद्ध्यभावकथनप्रसङ्गाद् अकृतवृद्ध्यपवादैः सहोक्तः । तस्यार्थो याज्ञवल्क्येन स्पष्टीकृतः ।
	दीयमानं न गृह्णाति प्रयुक्तं यः स्वकं धनम् ।
	मध्यस्थस्थापितं तत् तु वर्धते न ततः परम् ॥
न गृह्णाति रक्षणाक्षमत्ववृद्ध्लोलुपत्वादिहेतुनेति शेषः । मध्यस्थस्थापनाभावे स्थापितस्यापि याच्यमानस्याप्राप्तौ पूर्ववद् वर्धत एव, प्रतिदानोद्यमस्य कृतत्वासंभवात् ॥


इति स्मृतिचन्द्रिकायाम् अकृतवृद्ध्यपवादः 


अथ वृद्धिग्रहणप्रतिषेधाः

तत्र मनुः ।
	नातिसाम्वत्सरीं वृद्धिं न चादृष्टां विनिर्हरेत् ।
	चक्रवृद्धिं कालवृद्धिं कारिता कायिका च या ॥
अत्राद्यपादार्थं केचिद् एवम् आहुः: आ द्वैगुण्याद् वृद्धिग्रहणविधानाद् वत्सराद् ऊर्ध्वम् अपि वृद्धिग्रहणे दोषाभावाद् अभ्युदयार्थी चेत् संवत्सराद् ऊर्ध्वं या वृद्धिः तां न विनिर्हरेत् न गृह्णीयाद् इति । अयं तावद् अर्थो ग्राह्यः, विरोधाभावात् । अन्ये तु संवत्सराधिकां वृद्धिं न गृह्णीयात्, यद् वृद्धिमहत्त्वेन तावद् एव द्वैगुण्यं भवेद् इत्यध्याहृत्यार्थम् आहुः, ते मन्दाः: "कुसीदवृद्धिर् द्वैगुणान् नात्येति"इत्यनेन फलतो गतार्थत्वापत्तेः, वत्सरमात्रेण द्वैगुण्णा(?)पादकवृद्धिमहत्त्वस्य निषिद्धस्यानुपपत्तेश्च । अपरे पुनर् एवं व्याचक्षते: यत्राधमर्णे प्रतिमासं पञ्चकं शतं गृह्णीयाद् इति या विऋद्धिः प्राग् उक्ता सा ब्राह्मणाद्यधमर्णके कथंचिद् अङ्गीकारवशात् गृह्यमाण संवत्सरं यावद् ग्रहीतव्या न ततः परम् इति । अयम् अप्यर्थो ऽस्तु, प्राक्तनार्थवद् बहुदोषाभावात् । "न चादृष्टां विनिर्हरेत्" इत्यस्ययम् अर्थः: धर्मशास्त्रेष्व् अदृष्टां च षट्कं सतम् इत्येवंभूतां स्वबुद्धिकल्पितां वृद्धिं न गृह्णीयाद् इति ।
	ननु
	कृआनुसाराद् अधिका व्यतिरिक्ता न सिध्यति ।
इत्यनेन गतार्थम् इदं वाक्यम् एवंव्याख्यायमाने स्यात् । अस्तु व्यर्थो ऽनुवादः गत्यन्तराभावाद् इति केचिद् आचक्षते । दार्ढ्यार्थम् उक्तस्यैव पुनर् अभिधानम् इत्यन्ये मन्यन्ते । वस्तुतस् तु, अनेन निषेधे कृēते ऽप्यकृतवृद्धौ वृद्धिसंप्रतिपत्त्यभावात् शास्त्रोकैव वृद्धिः सिध्यति, नान्या गंप्रतिपत्तिमात्रलभ्या वृद्धिर् इत् कथनार्थं तद्वचनम् इत्यगतार्थतैव । "न विनिर्हरेत्" इति पदद्वयम् उत्तरार्धपदैर् अनुषङ्गात् संबध्यते । ततश्चायम् अर्थः: या चक्रवृद्ध्यादिभेदेन चतुर्विधा वृद्धिः ताम् न गृह्णीयाद् इति । एतद् उक्तं भवति: चक्रवृद्ध्यादयः स्वरसतो न ग्राह्या इति ।
	नन्व् अशीतिभागादिवृद्धिर् अपि प्रतिमासं ग्राह्या  कालिका भवति, सा च स्वरसतो ग्राह्या, तथानतिभूरिपरिमाणा कारितापि स्वरसतो ग्राह्यैव । तथा कायिकाप्यतिपीडारहिता । तेन तासां कथं प्रतिषेधः ।
	उच्यते । केन वोक्तं तासां प्रतिषेध इति । 
	कासां तर्हि प्रतिषेधः ।
	उच्यते । यथा,
	पञचमाषास् तु विंशत्या एवं धर्मो न हीयते ।
इति वासिष्ठवचनविहिता वृद्धिः, "वसिष्ठविहितां वृद्धिम्" इति मानववचनान्तरे प्रतिष्ध्यते । एवं "कुसीदवृद्धिर् धर्म्या विंशतेः पञ्चमाषिकी मासम्" इति गौतमेन विहिता कालिकात्र प्रतिषिध्यते, कायिकाप्यतिपीडावती तेन न कश्चिद् दोषः । 
	ननु गौतमोक्ता कालिका धर्म्यत्वेन तेन विहिता कथं प्रतिषिढ्यते । यथा "एवं धर्मो न हीयते" इति धर्म्यत्वेनापि वसिष्ठविहिता प्रतिषिद्धा तथैव प्रतिषिध्यते । अत्यर्थाधिकपरिमाणत्वेनाधर्म्यत्वात् । अधर्म्यत्वं चोक्तं मनुना "वित्तविवर्धिनीम्" इति वदता । 
	कथं तर्हि वसिष्ठगौतमयोः धर्म्यत्वेनाभिधानम् ।
	पञ्चकशतवच् छूद्राधमर्णविषयत्वेनेति ब्रूमः । एवं च शूद्रेतराधमर्णविषयत्वे अधर्म्यत्वात् तत्रैव कथंचिद् अङ्गीकारवशात् प्राप्ता मनुना प्रतिषिद्धेति मन्तव्यम् ।
	केचित् तु त्रैवर्णिकेष्व् अपि धर्म्यत्वम् आपादयितुं गौतमादिवचनम् एवं व्याचक्षते,
		माषो विंशतितमो भागः पणस्य परिकीर्तितः ।
इति स्मृत्युक्तो माxअः कार्षापणस्य विंशतितमो भागः पञ्चमाषिकीत्यत्र परिगृह्यते । तथा च सति कार्षापणविंशतेः प्रयुक्ता या पञ्चमाषिकी वृद्धिर् अशीतिभागवृद्धेर् ईषदधिकेति कुतस्त्या वृद्धेर् अधर्म्यतेति व्याख्याद्वयम् अप्ययुक्तम् । वसिष्ठवचने तावद् उभयथा व्याख्याने ऽपि "वसिष्ठविहिताम्" इत्यादिमनुवचनविरोधो दुर्वारः । "धर्म्यत्वे वित्तवर्धिनीम् उत्सृजेत्" इत्यस्याघटनात् । गौतमवचने तु "एवं षोषसमासैर् द्विगुणा भवतीति" इति स्ववाख्यशेषविरोधो दुष्परिहरः (?) । तथा हि प्रथमव्याख्यातॄणां व्याख्याने षोडसमसैः कार्षापणचतुष्कं भवति । द्वितीयव्याख्यातॄणां तु सुवर्णपञ्चकं भवति, तस्माद् व्याख्याद्वयम् अप्यसंबद्धम् । मत्पक्षे पुनर् न वाक्यशेषविरोधः, व्यावहारिकनिष्कविंशतेः प्रसिद्धमाषपञ्चकवृद्धौ षोडशमासैः द्वैगुण्यसिद्धेः । किं तु धर्म्यत्वविरोधः, स चास्माभिः परिहृतः तेन चोद्यानवकाशः । यत एव "स्वरसतो न ग्राह्या" इति प्रैषेधो न पुनः सर्वथा न ग्राह्या इति, अत एव चक्रवृद्धौ कथंचिद् अङ्गीकृतायां धनिकदोषात् क्वचित् तस्यालाभम् आह स एव ।
	चक्रवृद्धिं समारूढो देशकालव्यवस्थितः ।
	अतिक्रामन् देसकालौ न तत्फलम् अवाप्नुयात् ॥
अतिक्रामन् देसकालौ यदि परिभाषितं देशं कालं वातिक्रामति न संनिहितस् तत्र भवति ततः स्वदोषान् न तत्फलम् अवाप्नुयात् न तां वृद्धिं लभते इत्यर्थः । फलप्रतिषेधान् मूलं लभते, यथोक्तप्रतिषेधाद् अन्यां वृद्धिं लभेतेति गम्यते । अन्ये ऽपि "ब्राह्मणस्य न वार्धुषम्" इत्याद्या वृद्धिग्रहणप्रतिषेधा नारदाद्युक्ताः सन्ति । ते त्व् आह्निकमध्य एवापद्वृत्तिप्रकरणे प्रदर्शिता इतीहास्माभिर् (?) न प्रदर्शिताः ॥


इति स्मृतिचन्द्रिकायां वृद्धिग्रहणप्रतिषेधाः


अथ वृद्ध्युपरमावधिनिरूपणम्

तत्र नारदः ।
	ऋणानां सार्वभौमो ऽयं विधिर् वृद्धिकरः स्मृतः ।
	देशाचारस्थितिस् त्व् अन्या यत्रर्णम् अवतिष्ठते ॥
	आपदं निस्तरेद् वैश्यः कामं वार्धुषिकर्मणा ॥
इत्यदिना स्मृतः ऋणिनां वृद्धिकरो विधिः सर्वतः भूमाव् अपीष्टः । यत्र द्वैगुण्यादाव् ऋणं वर्धमानम् अवतिष्ठते तत्र देशाचारस्थितिः देशान्तराचारस्थितितो ऽन्येत्यर्थः । कथम् अन्येत्यपेक्षिते स एवाह ।
	द्विगुणं त्रिगुणं चैव तथान्यस्मिन् चतुर्गुणम् ।
	तथाष्टगुणम् अन्यस्मिन् देयं देशे ऽवतिष्ठते ॥
देयम् ऋणं वर्धमानं क्वचिद् देसे द्विगुणं क्वचित् त्रिगुणं क्वचिच् चतुर्गुणं वा यवद् वर्धत इत्यर्थः । एवं प्रयुक्तद्रव्यभेदाद् अपि भेदव्यवस्थानम् । तथा च बृहस्पतिः ।
	हिरण्ये द्विगुणा वृद्धिः त्रिगुणा वस्त्रकुप्ययोः ।
	धान्ये चतुर्गुणा प्रोक्ता शदवाह्यलवेषु च ॥
	उक्ता पञ्चगुणा शाके बीजेक्षौ षड्गुणा स्मृता ।
	लवणस्नेहमद्येषु वृद्धिर् अष्टगुणा मता ॥
	गुडे मधुनि चैवोक्ता प्रयुक्ते विरकालिके ॥ इति ।
कुप्यं त्रपुसीसकम् । शदः क्षेत्रफलम्, तच् च गोबलीवर्दन्यायाद् धान्यव्यतिरिक्तं पुष्पमूलफलादिकम् । वाह्यो बलीवर्दतुरगादिः । लवो मेषलोमचमरीकेशादिः । स्नेहो मधूच्छिष्टादिः । "प्रयुक्ते चिरकालिके" इत् पदद्वयं सप्तम्येकवचनान्तेन हिरण्यादिपदेन सम्बध्यते । शदवाह्यलवेषु चिरकालिकेष्व् इत्यध्याहरः । एवं लवणस्नेहमद्येष्व् इत्यत्राप्यध्याहारः । द्वैगुण्यहेतुभूतं पूर्णे द्वैगुण्यम् आपद्यत इत्याह स एव ।
	अशीतिभागो वर्धेत लाभे द्विगुणताम् इयात् ।
	प्रयुक्तं सप्तभिर् वर्षैस् त्रिभागोनैर् न संसयः ॥
लाभे प्रतिमासम् अशीतिभागात्मके संगृह्यमाणे हिरण्यवद् वज्रादाव् अपि द्विगुणैव वृद्धिः । तथा च वसिष्ठः ।
	वज्रशुक्तिप्रवालानां हेम्नश्च रजतस्य च ।
	द्विगुणा त्व् इष्यते वृद्धिः कृता कालानुसरिणी ॥
वज्रसाहवर्याच् छुक्तिर् इति मुक्ताफलं लक्षणयोच्यते । कात्यायनेन तु "मणिमुक्ताप्रवालानाम्" इति वावकशब्देनोक्त्म्, तद् ऽप्यत्र लक्षणानिश्चये कारणम् । कुप्यवत् ताम्रादाव् अपि त्रिगुणैव वृद्धिः । तथा च स एव ।
	ताम्रायःकांस्यरीतीनां त्रपुणः सीसकस्य च ।
	त्रिगुणा तिष्ठते वृद्धिः कालाच् चिरकृतस्य तु ॥
बीजवत् कार्पासे ऽपि षड्गुणैव वृद्धिः । तथा च व्यासः ।
	शाककार्पासबीजेक्षौ षड्गुणा परिकीर्तिता । इति ।
स्नेहवद् रसस्याप्यष्टगुणैव वृद्धिः । तथा च स एव ।
	वदन्त्यष्टगुणान् काले मद्यस्नेहरसासवान् । इति ।
कात्यायनो ऽपि ।
	तैलानां चैव सर्वेषां मद्यानाम् अथ सर्पिषाम् ।
	वृद्धिर् अष्टगुणा ज्ञेया गुडस्य लवणस्य च ॥
गुडवत् तुलामेयसितादाव् अप्यष्टगुणैव वृद्धिः । तथा च वसिष्ठः, "तुलाघृतम् अष्टगुणम्" इति । यत् पुनस् तेनोक्तम्: "त्रिगुणं धान्यं धान्येनैव रसा व्याख्याताः पुष्पमूलफलानि च" इति, यत् यत्र देशे त्रिगुणं देयम् अवतिष्ठते तद्विषयम्, दरिद्राधमर्णविषयं वा । यत् तु मनुनोक्तम्,
	धान्ये शदे लवे वाह्ये नातिक्रमति पञ्चताम् ।
इति, तत् प्रत्यर्पणसमयसमृद्धाधमर्णविषयम् । ये तु कम्बलादयो "हिरण्ये द्विगुणा वृद्धिः" इत्यदिधर्मशास्त्रेष्व् अनुक्ताः तेषां द्विगुणैव वृद्धिः, "अनुक्तानां द्विगुणा" इति विष्णुस्मरणात् । चिरकालम् अदानेनाधमर्णोपरि वृद्धिस्थिताव् एव प्रयुक्तधनस्य द्वैगुण्यानतिक्रमो नान्यत्रेत्यर्थः । चिरस्थानाभावे तु प्रयुक्तं वर्धत एव, शतगुणत्वे ऽपि "यावत् प्रतिदानम्" इति व्यतिरेकाद् गम्यते । चिरस्थाने ऽपि स्कृदाहितवृद्धाव् एव द्वैगुण्यानतिक्रमो नान्यत्रेत्याह मनुः ।
	अधिकं ग्रहीष्यामीति यद् अल्पं दीयते तत् कुसीदम्, तच् च द्वैगुण्यसमभिव्याहाराद् अत्र हिरण्यम् अभिप्रेतम् । तस्य वृद्धिः सकृद् आहिता । पुरुषान्तरम् असंक्रामिता न वा मूलीकृता द्वैगुण्यमूलेन सह द्विगुणत्वं नतिक्रामीत्यर्थः । अत्रापि पुरुषान्तरसंक्रामिता पुनर् वा मूलीकृता वृद्धिर् द्वैगुण्यम् अस्त्येतीति व्यतिरेकाद् गम्यते । यदा ऋणिकः स्वयम् एव ऋणं सवृद्धिकं पुरुषान्तरदेयं करोति, यदा वा मूलीकरोति, धनिको वा धनिकान्न्तरे त्व् आधिं कृत्वा स्वधनं गृह्णाति, तदा तद्दिनम् आरभ्य द्वैगुण्यपर्यन्तं प्रतिदानपर्यन्तं वा वर्धते इति मन्तव्यम् । एवं त्रैगुण्यादाव् अपि सकृद् आहिता वृद्धिर् नात्येति, वस्त्रादाव् अन्यथा त्व् अत्येति, न्यायसाम्यात् । चिरस्थान एव त्रैगुण्यादौ वृद्ध्युपरमो ऽन्यथा तु वर्धत एवेत्यवगन्तव्यम् ॥


इति स्मृतिचन्द्रिकायां वृद्ध्युपरमावधिनिरूपणम्


अथ वृद्ध्युपरमापवादाः 

तत्र बृहस्पतिः ।
	तृणकाष्ठेष्टकासूत्रकिण्वचर्मास्थिवर्मणाम् ।
	हेतिपुष्पफलानां च वृद्धिस् तु न निवर्तते ॥
किण्वः सुराद्रव्योपादानभूतो मूलविशेषः । चर्म बाणादिनिवारकं फलकम् । वर्व कवचम् । हेतिः आयुधम् । पुष्पफलयोर् वृद्ध्यनिवृत्तिः प्रतिदानवेलायाम् अत्यन्तसमृद्धाधमर्णविषये वेदितव्या, अन्यथा पूर्वप्रकरणोक्तत्रिगुणादिप्रतिपादकवचनविरोधापत्तेः । विष्णुर् अपि: "किण्वकार्पाससूत्रचर्मवर्मायुधेष्टकाङ्गाराणाम् अक्षया" इति । कार्पासे तु पूर्वप्रकरणोक्तषड्गुणाभिधायकवचनाविरोधः पूर्ववद् विज्ञेयः । वसिष्ठो ऽपि ।
	दन्तचर्मास्थिशृङ्गाणां मृन्मयानां तथैव च ।
	अक्षया वृद्धिर् एतेषां पुष्पमूलफलस्य च ॥
अक्षया मूलप्रतिदानाभावे शतगुणापि वर्धत एवेत्यर्थः । बृहस्पतिर् अपि ।
	शिखावृद्धिं कायिकां च भोगलाभं तथैव च ।
	धनी तावत् समादद्याद् यावन् मूलं न शोधितम् ॥
शिखावृद्ध्यादीनां स्वरूपं वृद्धिभेदाभिधानप्रकरणे दर्शितम् । न शोधितं न प्रतिदत्तम् ऋणिकेनेत्यर्थः । अत एव याज्ञवल्क्यः ।
	आधिस् तु भुज्यते तावद् यावत् तन् न प्रदीयते । इति ।
एवम् उक्तो वृद्ध्युपरमापवादः चिरस्थाने सकृद् आहितायां च वृद्धौ द्रष्टव्यः, तत्रैवौत्सर्गिकवृद्ध्यपरमप्राप्तेः ॥


इति स्मृतिचन्द्रिकायां वृद्ध्युपरमापवादः 


समाप्तं च धनदानाधमर्णप्रकरणम्


अथ ऋणप्रतिदानविधिः

तत्र बृहस्पतिः ।
	याचमानाय दातव्यम् अल्पकालम् ऋणं कृतम् ।
	पूर्णे ऽवधौ शान्तलाभम् अभावे च पितुः सुतैः ॥
अल्पकालम् अदीर्थकालम् इति यावत् । कृतं दीपोत्सवादौ प्रतिदेयम् इत्येवं सावधित्वेन कृतम् । शान्तलाभम् उपरतवृद्धिकम् । एतद् उक्तं भवति: अदीर्घकालिकम् ऋणं याच्ञानन्तरं दातव्यम् सावधिकत्वेन कृतं तु पूर्णे ऽवधौ । शान्तलाभं तु लाभशान्त्यनन्तरम् । ऋणिकाभावे च तत्सुतैर् अप्येवम् एव दातव्यम् इति । एतच् च याच्ञादेः समनन्तरं प्रतिदानविधानम्, न ततः प्राक् प्रतिदानव्युदासकम्, सति संभवे शीघ्रम् अपाकरणीयत्वाद् ऋणस्य । यस् तु ऋणं नापाकरोति तस्यादृष्टहानिः पुराणे दर्शिता ।
	तपस्वी चाग्निहोत्री च ऋणवान् म्रियते यदि ।
	तपश्चैवाग्नोत्रं च सर्वं तद् धनिनो भवेत् ॥
तेनावश्यम् ऋणम् अपाकरणीयम् इत्यर्थः । अनेनैवाभिप्रायेण कात्यायनेनाप्युक्तम् ।
	उद्धारादिकम् आदाय स्वामिने न ददाति यः।
	स तस्य दासो भृत्यः स्त्री पशुर् वा जायते ऋणी (गृहे) ॥ इति ।
उद्धारादिकं प्रतिदेयतयैवावस्थितं प्रीतिदत्तादिकम् । दासभृत्ययोर् भेदो वक्ष्यते । यत् तु नारदेनोक्तम्,
	याच्यमानं न दद्याद् यद् ऋणं वाधिप्रतिग्रहम् ।
	तद् द्रव्यं वर्धते तावद् यावत् कोटिशतं भवेत् ॥
	ततः कोटिशते पूर्णे वेष्टितस् तेन कर्मणा ।
	अश्वः खरो वृषो दासो भवेज् जन्मनि जन्मनि ॥
इति, तत्र याच्यमानग्रहणं याच्यमानस्य ऋणादेर् अप्रतिदाने क्लेशातिशयप्रतिपादनार्थम्, न तु याच्यमानस्यैवाप्रतिदाने क्लेशो नान्यस्येत्यभिधानार्थम् इत् मन्तव्यम् । लेख्यारूढर्णप्रतिदानानन्तरं प्रतिदातुः कर्तव्यम् आह याज्ञवल्क्यः ।
	दत्वर्णं पाटयेल् लेख्यं शुद्ध्यै वान्यत् तु कारयेत् । इति ।
अनृणत्वप्रख्यापनार्थं प्रतिदत्तपत्रं वोत्तमर्णाद् गृह्णीयाद् इति द्वितीयपादार्थः । ऋणलेख्यस्य स्थापनापरिज्ञानादिना पाठनासंभवे त्व् अयं पक्ष इत्युक्तं तद्भाष्ये । अस्यापि कथंचिद् असंभवे पक्षान्तरं नारदेनोक्तम् ।
	लेख्यं दद्याद् ऋणे शुद्धे तदभावे प्रतिश्रयः ।
	धनिकर्णिकयोर् एवं विशुद्धिः स्यात् परस्परम् ॥
प्रतिश्रवः प्रतिदत्तम् इत्यस्मिन्न् अर्थे साक्ष्यसिद्ध्यै श्रोत्रियादिश्रावणम् । साक्षिमद् ऋणप्रतिदातारं प्रत्याह याज्ञवल्क्यः ।
	साक्षिमच् च भवेद् यद् वा तद् दातव्यं ससाक्षिकम् । इति ।
ससाक्षिकम् ऋणं पूर्वसाक्षिसमक्षम् एव दातव्यम् इत्यर्थः । पूर्वसाक्षिणां कथंचिद् असंभवे साक्ष्यन्तरसमक्षं वा दातव्यम्, ससाक्xइकम् इति सामान्योनोक्तेः पक्षद्वयसमर्थनार्थत्वात् । पूर्वसाक्ष्यन्तरं तु पूर्वसाक्षिबाधनक्षमत्वाय संख्यागुणाधिकम् एव कार्यम् ॥


इति स्मृतिचन्द्रिकायां ऋणप्रतिदानविधिः


अथासमर्थाधमर्णविषयाणि 

तत्र मनुः ।
	ऋणं दातुम् अशक्तो यः कर्तुम् इच्छेत् पुनःक्रियाम् ।
	स दत्वा निर्जितां वृद्धिं करणं परिवर्तयेत् ॥
प्रमाणमात्रवाचको ऽपि क्रियाशब्दो ऽत्र ऋणविषयप्रमाणपरत्वाल् लेख्यसाक्षिष्व् एवावतिष्ठते । एवं चायम् अर्थः । प्रतिदानकाले धनासंपत्त्यादिवशात् सवृद्धिकमूलदानाशक्तो यो ऽधमर्णः ऋणस्य चिरन्तनत्वपरिहारतो धनिकसमाधानार्थं क्रियां लेख्यादिरूपां पुनः कर्तुम् इच्छेत्, स निष्पन्नां वृद्धिं दत्वा करणं परिवर्तयेत्, पुनर् लेख्यादिक्रियां वर्तमानवत्सरादिचिह्नितां कुर्याद् इति । यदा तु निर्जितां वृद्धिं दातुं न शक्नोति तदाप्याह स एव ।
	अदर्शयित्वा तत्रैव हिरण्यं परिवर्तयेत् ।
	यावती संभवेद् वृद्धिस् तावतीं दातुम् अर्हति ॥
अस्यार्थः: हिरण्यम् अदर्शयित्वा निर्जितां वृद्धिम् अदत्वा तत्रैव पूर्वकृतकरण (?) एव परिवर्तयेत् निर्जितां वृद्धिं मूलत्वेनारोपयेत् । तस्यास् तु वृद्धिर् न प्रयुक्तधनवृद्धितुल्या, किं तु अत्यन्ताल्पपरिमाणेनैवारोपणीयेति । वृद्धाव् अप्यंशमात्रदानशक्तेन शक्यांशं दत्वा पश्चाद् अशक्यांशान्तरं पूर्वकरण एव पूर्ववद् आरोपणीयम्, न्यायसाम्यात् । यस् तु प्रतिदानकाले सवृद्धिकं मूलांशं दातुम् अशक्तः तं प्रत्याह याज्ञवल्क्यः ।
	लेख्यस्य पृष्टे ऽभिलिखेत् दत्वा दत्वर्णिको धनम् । इति ।
कालान्तरे ऽपि यावन् निखिलऋणापाकरणं न भवति तावद् एवं कृत्वान्ते पाटनं कुर्याद् इति । अथ वा यथाशक्ति स्तोकं दत्वा लेख्यम् उपगताख्यम् उत्तमर्णात् गृह्णीयात्, उत्तमर्णेन च तद् अवश्यं देयम्,
	धनी वोपगतं दद्यात् स्वहस्तपरिचिह्नितम् । 
इति पक्षान्तरतया तेनैवानन्तरम् अभिधानात् । एतावन् मह्यम् अनेन दत्तम् इति प्रवेशपत्रं वा धनी प्रतिदात्रे दद्याद् इति तस्यार्थः । अर्थान्तरं च तस्योपरिष्टाद् दूरे वक्ष्यामः । अयं च पक्षः प्राचीनपक्षालाभे, तथा च विष्णुः: "असमग्रदाने लेख्यासंनिधाने चोत्तमर्णः स्वलिखितं दद्यात्" इति । ऋणिकायेति शेषः । तथा च नारदः ।
	गृहीत्वोपगतं दद्याद् ऋणिकायोदयं धनी । इति ।
उदयम् ऋणिकेनोपार्जितं गृहीत्वा धनी ऋणिकायोपगतं दद्याद् इत्यन्वयः । उदयशब्देनोपार्जितं ब्रुवन्,
	ब्राह्मणस् तु परिक्षीनः शनैर् दाप्यो यथोदयम् ।
इत्युक्तविषये ऽप्ययं पक्षोविज्ञेय (?) इति दर्शयति । तेन पत्रपृष्ठे लेखनपक्षो ऽप्यनेन विकल्पितत्वाद् अस्मिन्न् एव विषये विज्ञेयः । एवं भागश ऋणग्रहणविधिबलाद् अस्मिन्न् एव विषये भागशो ग्रहणम्, अन्यत्र कृत्स्नस्यैवर्णस्य ग्रहणम् इति मन्तव्यम् । तेन यत्र भागशो ग्रहणविधिः तत्रैव दत्तांशस्य वृद्धिनिवृत्तिः, अन्यत्र तु यावत् कृत्स्नं न ददाति तावद् दीयमानम् अप्यकृत्स्नं प्रत्याख्येयम्, दत्तांशस्यापि वा वृद्धिर् ग्राह्यैव, तत्राकृत्स्नादानस्य निक्षेपमात्रतुल्यत्वात् । न च परिक्षीणविषये स्तोकं दीयमानं वृद्धिभङ्गभयात् प्रत्याख्येयम्, परिक्षीणस्यानुसनणीयत्वात्, शनैर् दाप्यत्वविधानाच् च । परिक्षीणविषये ऽप्याधिमोचनं कृत्स्नर्णापाकरणानन्त्रं सकृद् एव, न पुनर् दत्तांशानुसारेण बहुशः, यावद् ऋणं तव न ददामि तावद् अयम् आधिर् इति बहुमूल्यस्याप्यानृण्यपर्यतम् आधीकरणात् । न चाधीकृतधनस्वामित्वेणाप्यसाव् अपरिषीण इति वाच्यम्, प्रतिबद्धधनस्वामित्वेन निःस्वतुल्यत्वात् । आधिभोगे ऽपि न वृद्धिन्यायेन दत्तांशानुसारेण भोगनिवृत्तिः । प्रतिनिष्कम् अशीतिभागादिवृद्ध्यङ्गीकारो हि धार्यमाणधनानुसारेण कृतः, तेन प्रतिदत्तांशस्य धार्यमाणस्य वृद्धिनिवृत्तिर् युक्ता । आधिभोगस् तु बोग्याधित्वस्थित्यनुयायी, न धार्यमाणधनानुयायी, स्वल्पधनप्रयोगविषये ऽपि बहुमूल्यस्याप्याधित्वेन स्थितस्याशेषस्यैव भोग्यत्वदर्शनात् । न चाङ्गीकारवशात् तत्र तथा भोग्यत्वदर्शनम् इति वाच्यम्, कृत्स्नं भोग्यं त्वयैतद् इत्येवम् अनुक्ते ऽपि दर्शनात् । भोग्याधित्वेन स्थितेश्चाविमोचनात् । विमोचनं च कृत्स्नर्णापाकरणानन्तरं सकृद् एवेत्युक्तम् । तेन परिक्षीणविषये ऽपि न दत्तांशानुसारेणाध्यंशवशात् तत्र भोगनिवृत्तिः । तथा कायिकवृद्ध्या गवादिकम् आधीकृत्य निष्के ऋणिना गृह्णाति, न पुनर् दत्तांशानुसारेण एकस्तनं द्विस्तनं त्रिस्तनं वाधर्मर्णायार्पयति । अश्वे ऽप्याधिभूते धनी स्वयम् एवाश्वम् आरुह्य कृत्स्नं मार्गं गच्छति तथेहापीत्यलम् अतिबहुना प्रपञ्चेन ।
	यस् तु दौरात्म्याद् याच्ययानो ऽप्युपगतं न ददाति, तस्य हानिम् आह स एव ।
	न दद्याद् याच्यमानस् तु शेषहानिम् अवाप्नुयात् । इति ।
शेषो दास्यमानतया स्थितो भागः । शेषस्य स्वल्पत्वे सत्येतद् द्रष्टव्यम् । तस्यानल्पत्वे त्व् अधिकहानित्वात् तां नाप्नुयात्, अपि तु गृहीतभागस्य वृद्धिदाननिबन्धनां हानिम् । अत एव बृहस्पतिः ।
	ऋणं धर्मादितो ग्राह्यं यस् तूपरि न लेखयेत् ।
	न चैवोपगतं दद्यात् तस्य तद् वृद्धिम् आप्नुयात् ॥
अस्यार्थकथनार्थम् आदौ विषयतात्पर्ये निरूप्येते ।
	धनी वोपगतं दद्यात् स्वहस्तपरिचिह्नितम् ।
इति याज्ञवल्क्यवचनस्य द्वाव् अर्थौ: तत्रैतावद् द्रव्यं मम प्राप्तम् इति धनी ऋणलेख्यपृष्टे स्वहस्तपरिचिह्नितम् उपगतं लिखेद् इत्येको ऽर्थः। अर्थान्तरं च तस्य प्राग् दर्शितम् । तयोर् अन्यतरम् अर्थम् अकुर्वतो धनिकस्य हानिर् अनेन वचनेनोच्यते । अक्षरार्थस् तु धर्मोपधिबलात्, कारागृहसंरोधनाद्युपायैर् अधमर्णाद् अकृत्स्नम् ऋणम् उपादाय यो धनी ऋणलेख्यस्योपरि मयैतावत् प्राप्तम् इति न लिखेत्, न च प्रवेशपत्रं दद्यात्, तस्य तद् दिनम् आरभ्य यावल्लेखनं लेख्यदानं वा न करोति तावद् अधमर्णाद् उपात्तं धनं वृद्धिम् आप्नुयात् अधमर्णाय वर्धत इति यावत् । कया वृद्ध्येत्यपेक्षिते नारदः ।
	यदि वा नोपरि लिखेद् ऋणिना चोदितो ऽपि सन् ।
	धनिकस्यैव वर्धेत तथैव ऋणिकस्य तत् ॥
यथैव तद् द्रव्यम् ऋणिकस्योपरि स्थितं धनिकाय वर्धते तथैवर्णिकाय धनिकस्योपरि स्थितं वर्धत इत्यर्थः ।


इति स्मृतिचन्द्रिकायाम् असमर्थाधमर्णविषयाणि


अथ प्रतिदानपराङ्मुखद् ऋणिकाद् ऋणग्रहणोपायाः

तत्र बृहस्पतिः ।
	प्रतिपन्न ऋणी दाप्यः सामादिभिर् उपक्रमैः । इति ।
प्रतिपन्नः ऋणसत्तायां संप्रतिपन्नः दाप्यः प्रतिदानोन्मुखः कार्यः धनिनेत्यर्थः । तथा च मनुः ।
	यैर् यैर् उपायैर् अर्थं स्वं प्राप्नुयाद् उत्तमर्णकः ।
	तैस् तैर् उपायैः संगृह्य दापयेद् अधर्मर्णिकम् ॥
के ते उपाया इत्यपेक्षिते बृहस्पतिः ।
	धर्मोपधिबलात्कारैः गृहसंरोधनेन च । इति ।
आचरिताख्योपाय एव गृहसंरोधनेनेत्यनेनोपदिष्टः । धर्मादीन् स्वयम् एव व्याचष्टे ।
	सुहृत्संबन्धिसंदिष्टैः सामोक्त्यानुगमेन च ।
	प्रायेण वा ऋणी दाप्यो धर्म एष उदाहृतः ॥
	छद्मना याचितं चार्थम् आनीय ऋणिकाद् धनी ।
	अन्वाहितादि वाहृत्य दाप्यते तत्र सोपधिः ॥
	यदा स्वगृहम् आनीय ताडनाद्यैर् उपक्रमैः ।
	ऋणिको दाप्यते यत्र बलात्कारः स कीर्तितः ॥
	दारपुत्रपशून् बध्वा कृत्वा दारोपवेशनम् ।
	यत्रर्णी दाप्यते ऽर्थं स्वं तद् आचरितम् उच्यते ॥ इति ।
सुहृत्संबन्धिसंदिष्टैः मान्यजनादेशैः । संओक्य्ता प्रियपूर्ववाक्येन । अनुगमनेन अनुव्रजनेन । प्रायेण प्रार्थनाबहुल्येन (?) । छद्मना उत्सवादिच्छलाद् आनीतभूषणादिना । याचितं याचितकम् । अन्वाहितम् अन्यस्मै दातुम् अर्पितम् । आदिग्रहणाद् अन्यद् अपि यथा कथंचिद् आनीतं संगृह्यते । अर्थं स्वं स्वकीयम् अर्थम् । दाप्यते प्रतिदानोन्मुखीक्रियते । शेषं व्यक्तार्थम् । धर्मादयश्चोपाया न यथाकामं प्रवोक्तव्याः । किं तु यथायोग्यं प्रयोज्याः । तथा च कत्यायनः ।
	राजानं स्वामिनं विप्रं सान्त्वेनैव प्रदापयेत् ।
	रिक्थिनं सुहृदं वापि छलेनैव प्रदापयेत् ॥
	वणिजः कर्षकाश्चैव शिल्पिनश्चाव्रवीद् भृगुः ।
	देशाचारेण दाप्याः स्युर् दुष्टान् संपीड्य दपयेत् ॥ इति ।
सान्त्वेन धर्माख्योपायेन । संपीड्यशब्देन बलात्काराचरिताख्योपाययोर् ग्रहणम् । कः पुनः देशाचार इत्यपेक्षिते स एवाह ।
	धार्यो ऽवरुद्धस् त्व् ऋणिकः प्रकाशं जनसंसदि ।
	यावन् न दद्याद् देयं च देशाचारस्थितिर् यथा ॥
यत्र देशे धनी स्वयम् एवावरुध्य धारयति, तत्र तथैव धार्यः । यत्र पुनर् अधमर्णसकाशाद् वेतनार्थिना निर्घृणेन पुरुषान्तरेणावरुध्य ध्रियते तत्र तथा पुरुषान्तरद्वारा धार्य इति "देशाचारस्थितिर् यथा" इत्यस्यार्थः । एवं च अवरुध्य धारणम् एव देशाचारानुरोधित्वाद् देशाचार इत्युच्यते । अवरुद्धस्यावश्यकरणीयेषु मनाग् अनुग्रहः कार्य इत्याह स एव ।
	विण्मूत्रशङ्का यस्य स्याद् धार्यमाणस्य देहिनः ।
	पृष्ठतो वानुगन्तव्यो निबद्धं वा समुत्सृजेत् ॥
निबद्धं शृङ्खलादिना । अधमाधर्मर्णविषयो द्वितीयः पक्षः तदितरविषयस् त्व् आद्यः पक्षः इत्य् औचित्यत् व्यवस्थावगन्तव्या । उभयविषये ऽपि पक्षान्तरम् आह स एव ।
	स कृतप्रतिभूश्चैव मोक्तव्यः स्याद् दिने दिने ।
	आहारकाले रात्रौ च निबन्धे प्रतिभूः स्थितः ॥
सः धार्यमाणो वणिगादिः । कृतदर्शनप्रतिभूर् आवश्यककृत्यकाले विमोक्तव्यः । पलायनप्रतिबन्धे प्रतिभूर् यतः स्थित इत्यर्थः । यदा तु प्रतिभूर् न लभ्यते लब्धं वा प्रतिभुवं न ददाति तदा अध्माधमर्णविषये पुनः पक्षान्तराभिधानार्थम् आह ।
	यो दर्शनप्रतिभुवं नाधिगच्छेन् न चाश्रयेत् ।
	स चारके निरोद्धव्यः स्थाप्यो वावेद्य रक्षिणः ॥
चारके संचारके, संचरण इति यावत् । स्थाप्यः प्रस्थाप्यः । आद्यः पक्षः प्रतिभूलाभे ऽपि यो न ददाति तद्विषयः, तस्यातिदौष्ट्यात् । अलब्धप्रतिभूविषयो द्वितीयः पक्षः, तस्यातिदौष्ट्याभावात् । अधमेतरविषये त्व् एतत्पक्षद्वयस्थाने ऽन्यपक्षद्वयम् आह स एव ।
	न चारके निरोद्धव्यः आर्यः प्रात्ययिकः शुचिः ।
	सो ऽनिबद्धः प्रमोक्तव्यो निबद्धः सपथेन वा ॥
प्रात्ययिकः अपलायित्वेन विश्वासी । अनिबद्धः रक्षकेण असंबद्ध इत्यर्थः । एवं च रक्षिणः आवेद्य प्रस्थाप्य इत्यस्य स्थाने पक्षो ऽयम् इति गम्यते । इतरस् तु पक्षः पारिशेष्यात् "स चारके निरोद्धव्यः " इति पक्षस्य स्थाने द्रष्टव्यः । यद्यपि वणिगादिविषयता देशाचाराख्योपायस्योक्ता, तथाप्यार्यादियोग्यानुग्रहपक्षप्रतिपादनाद् धर्माख्योपायसाध्यविप्रादाव् अपि देशाचाराख्योपायो योग्यानुग्रहपक्षसहितः प्रयोक्तव्य इति मन्तव्यम् । एवम् उक्तविधया धर्माद्युपायप्रयोक्ता राज्ञा न निवारणीयः, स्मृत्याचारमार्गेण क्रियमाणध्र्षणस्यानिवार्यत्वात् । अत एव मनुः ।
	यः स्वकं साधयेद् अर्थम् उत्तमर्णो ऽधमर्णिकात् ।
	स राज्ञा नाभियोक्तव्यः स्वकं संसाधयन् धनम् ॥
नाभियोक्तव्यो न किम् अपि वचनीयः । तथा च विष्णुः: "प्रयुक्तम् अर्थं यथा कथंचित् साधयमानो न राज्ञा वाच्यः स्यात्" इति । यथा कथंचित् स्मृत्याचारमार्गाविरोधेनेति शेषः । तद्विरोधेन साधयमानो राज्ञा निवारणीय एव, दुष्टत्वात् । यच् च तेनैवोक्तम्: "साथ्यमानश् (?) चेद् राजानम् अभिगच्छेत् तत्समं दण्ड्यः" इति, तत्रापि स्मृत्याचारमार्गाविरोधेनेति शेषो द्रष्टव्यः, अन्यथा दण्ड्यत्वानुपपत्तेः । तत्समं साध्यमानर्णसमम् । न केवलं दण्ड्यः, ऋणं च दाप्यः । तथा च याज्ञवल्क्यः ।
	प्रपन्नं साधयन्न् अर्थं न वाच्यो नृपतेर् भवेत् ।
	साध्यमानो नृपं गच्छन् दण्ड्यो दापयश्च तद्धनम् ॥
दण्ड्य इति सामान्याभिधानम् असमर्थविषये स्वल्पो ऽपि दण्डो यथा स्याद् इत्येवमर्थम् । अत एव मनुना स्वल्पदण्डो दर्शितः ।
	यः साधयन्तं छन्देन वेदयेद् धनिकं नृपे ।
	स राज्ञर्णचतुर्भागं दाप्यस् तस्य च तद् धनम् ॥
छन्देन स्वाभिप्रायेण, राजन्यनावेद्यैवेति (?) यावत् । अत्र बृहस्पतिः ।
	प्रतिपन्नस्य धर्मो ऽयं व्यपलापी तु संसदि ।
	लेख्येन साक्षिभिर् वापि भावयित्वा प्रदाप्यते ॥
अयं पूर्वोक्तो धर्मगणः ऋणसत्तायां सम्प्रतिपन्नस्य ऋणिकस्य । यस् तु व्यपलापी ऋणम् अपह्नोतुं तत्सत्तायां विप्रतिपन्नः, संसदि प्रमाणेनर्णं प्रसाध्य प्रतिपादनोन्मुखीकर्य इत्यर्थः । एवं च यद् उक्तं मनुना,
	धर्मेण व्यवहारेण छद्मना चरितेन च ।
	प्रयुक्तं साधयेद् अर्थं पञ्चमेन बलेन च ॥
तत्र व्यवहारेणेति व्यपलापिविषयम्, अन्यत् संप्रतिपन्नविषयम् इति मन्तव्यम् । अत एवासंप्रतिपन्ने व्यवहारातिरिक्तोपायनिषेधम् आह बृहस्पतिः ।
	न रोद्धव्यः क्रियावादी संदिग्धे ऽर्थे कथंचन ।
	आसेधयंस् त्व् अनासेध्यं दण्ड्यो भवति धर्मतः ॥
न रोद्धव्य इति छलादिप्रतिषेधप्रदर्शनार्थम् । क्रियावादिसंदिग्धपदयोर् अर्थं स्वयम् एव कथयति ।
	प्रदातव्यं यद् भवति न्यायतः प्रददामि तत् ।
	एवं यत्रर्णिको ब्रूते क्रियावादी स उच्यते ॥
	रूपसङ्घ्यादिलाभेषु (?) यत्र भ्रान्तिर् द्वयोर् भवेत् ।
	देयानादेययोर् वापि संदिग्धो ऽर्थः स कीर्तितः ॥ इति ।
संदिग्धे ऽर्थे प्रतिपन्नधर्मतः कुर्वतो ऽर्थहानिर् दण्डश्चेत्याह स एव ।
	अनावेद्य तु राज्ञे यः संदिग्धे ऽर्थे प्रवर्तते ।
	प्रसह्य स विनेयः स्यात् स चाप्यर्थो न सिध्यति ॥
प्रसह्य बलात्कारेणेत्यर्थः । कात्यायनो ऽपि ।
	पीडयेत् तु धनी यत्र ऋणिकं न्यायवादिनम् ।
	तस्माद् अर्थात् स हीयेत तत्समं चाप्नुयाद् दमम् ॥
तेन विप्रतिपन्ने ऽपि विप्रतिपत्तिनिवृत्तये व्यवहाराख्य एवोपाये प्रवृत्तिः कार्येत्यभिप्रायः । स चोपायः प्रतिज्ञादण्डान्तः प्रथमपरिच्छेदे निरूपित इत्युपरम्यते ।


इति स्मृतिचन्द्रिकायां प्रतिदानपराङ्मुखाद् ऋणिकाद् ऋणग्रहणोपायाः 


अथान्यान्यपि दुःसाधाधमर्णविषयाणि वचनानि

तत्र यमः ।
	ऋणिकः सधनो यस् तु दौरात्म्यान् न प्रयच्छति ।
	राज्ञा दापयितव्यः स्यात् गृहीत्वा द्विगुणं ततः॥
ततः दुरात्मर्णिकसकाशाद् इत्यर्थः । द्विगुणम् इति सवृद्धिकमूल्यप्रदर्शनार्थम् । धनिनो दुरात्मनः सकाशाद् ऋणं बलच्छलाद्युपायेन गृह्णीयात् । तथा च बृहस्पतिः ।
	पूर्णे ऽवधौ शान्तलाभम् ऋणम् उद्ग्राहयेद् धनी । इति ।
उद्ग्राहणं च बलाद्युपायेन साधनम् । पूर्णे ऽवधौ सावधिकत्वेन कृतर्णस्य उद्ग्रणं लाभशान्त्यन्तरं लाभस्य निरवधिकत्वेन कृतशान्तलाभस्य च दुःसाधत्वशङ्कया उद्ग्राहणं कार्यम्, अन्यथा त्व् अनुचितत्वात् । ऋणिकं तु प्रतिपादनात् पक्षान्तरम् आह स एव ।
	कारेयेद् वा ऋणी लेख्यं चक्रवृद्धिव्यवस्थया । इति ।
वृद्धेर् अपि पुनर् वृद्धिश्चक्रवृद्धिः । मूले ऽपि विशेषम् आह स एव ।
	द्वितुणस्योपरि यदा चक्रवृद्धिः प्रगृह्यते ।
	भोगलाभस् तदा तत्र मूलं स्यात् सोदयं नृणाम् ॥
अनेनैव वचनेन द्व्गुणद्रव्यानुरूपभोगसमर्थाधिर् वा चक्रवृद्धिस्थाने भवतीत्यवगम्यते । द्विगुणग्रहणाच् छान्तलाभ एव पूर्वोक्तलेख्यान्तरकरणपक्षो न पुनः पूर्णावध्यादाव् इति गम्यते । तेन तत्र यथासंप्रपत्ति लेख्यान्तरम् ऋणिना कार्यम्, न चक्रवृद्ध्यादिनियमेन द्विगुणग्रहणादि । प्रागुदितपक्षत्रये धनिकेच्छातो व्यवस्था । यस् त्व् ऋणिको निर्धनत्वेनैव न प्रयच्छति सो ऽपि स्तोकं स्तोकं दाप्य इत्यह नारदः ।
	अथ शक्तिविहीनः स्याद् ऋणी कालविपर्ययात् ।
	शक्त्यपेक्षम् ऋणं दाप्यः काले काले यथोदयम् ॥
दाप्यो ब्राह्मण इति शेषः । तथा च याज्ञवल्क्यः ।
	हीनजातिं परिक्षीणम् ऋणार्थं कर्म कार्येत् ।
	ब्राह्मणस् तु परिक्षीणः शनैर् दाप्यो यथोदयम् ॥
कारयेद् बलात्कारेणापीति सेषः,
	धनदानासं बध्वा स्वाधीनं कर्म कारयेत् ।
इति कात्यायनस्मरणात् । कर्मकरणासहं तु बन्धनागारे वासयेत्,
	अशक्तो बन्धनागारे प्रेवेश्यो ब्राह्मणाद् ऋते ।
इति तेनैवोक्तत्वा । प्रवेशनफलं सामर्थ्योत्पत्तौ कथंचिद् ऋणप्राप्तिः । यत् पुनस् तेनैवोक्तम्,
	कर्षकान् क्षत्रविट्शूद्रान् समीहानांस् तु दापयेत् ।
इति, तद् यथोदयं धनदानसहिष्णुविषयम् । "धनदानासहं वध्वा" इति सर्वथा धनदानासहविषयम् इति न कश्चिद् विरोधः । यस् त्व् अनेकर्णसमवायाद् युगपद् अनेकधनिकैर् दुःसाधः स कथं दप्य इत्यपेक्षिते याज्ञवल्क्यः ।
	गृहीतानुक्रमाद् दाप्यो धनिनाम् अधमर्णिकः ।
	दत्वा तु ब्राह्मणायैव नृपतेस् तदनन्तरम् ॥
नृपतेः क्षत्रियस्येत्यर्थः । वचनार्थस् तु कात्यायनेन विवृतः ।
	नानर्णसमवाये तु यद् यत् पूर्वकृतं भवेत् ।
	तत् तद् एवाग्रतो देयं राज्ञः स्याच् छ्रोत्रियाद् अनु ॥
श्रोत्रियो ऽत्र ब्राह्मणजातिमात्रशाली, न तु श्रुताध्ययनशाली त्रैवर्णिकः, राजजात्यपेक्षयोत्कृष्टजातिपरत्वेनात्र श्रोत्रियपदप्रयोगात् । ग्रहीतृजातिक्रमयोर् विरोधे जातिक्रमो ग्राह्यः, ब्राह्मणस्य पूज्यतयानुग्राह्यत्वात् । एवं क्षत्रियवैश्ययोर् वैश्यशूद्रयोर् वा युगपदुपस्थाने वर्णक्रमेण दातव्यम्, पूर्वपूर्वस्य श्रेष्ठत्वेनानुग्राह्यत्वात् । एवं क्रमेण ऋणापाकरणे क्रियमाणे यस्य ऋणापाकरणाद् अर्वाग् अल्पधन ऋणिकः परिक्षीणो जातः तस्य "हीनजातिं परिक्षीणम्" इत्यादिनोक्तमार्गानुसरणम् एव शरणम् । एकदिनकृतनानर्णसमवाये तु न पूर्वोक्तो दापनक्रमः, किं तु युगपद् एव प्रतिपादनम् ऋणिकस्य धनबाहुल्ये, धनाल्पत्वे तु तत्तदृणानुसारेण विभज्य युगपदंशदापनम् । तद् आह कात्यायनः ।
	एकाहे लिखितं यत्र तत्र कुर्याद् ऋणं समम् ।
	ग्रहणं लक्षणं लाभम् अन्यथा तु यथाक्रमम् ॥
ग्रहणम् आधिधनम्, रक्षणं तस्यैव पालनम्, लाभं भोगरूपलाभं च समम् एव कुर्यात् । अन्यथाहर्भेदे लिखितक्रमेण वर्णभेदक्रमेण वा ऋणप्रतिपादनम् । आध्यादौ त्व् आधि विवादापनोदविषयवचनसंग्रहणप्रकरणोक्तम् अनुसंधेयम् । "तत्र कुर्याद् ऋणं समम्" इत्यादेः क्वचिद् अपवादम् आह स एव ।
	यस्य द्रव्येण यत् पण्यं साधितं यो विभावयेत् ।
	तद् द्रव्यम् ऋणिकेनैव दातव्यं तस्य नन्यथा ॥
यस्य उत्तमर्णस्य धनाद् यत् पण्यम् अधमर्णेन वाणिजार्थं गृहीतं तत् पण्यविक्रयावाप्तं धनं नानर्णसमवाये ऽपि ऋणिकेन तस्यैवोत्तमर्णस्य ऋणापाकरणार्थं दातव्यम्, नान्यथा पूर्वोक्तप्रकारेण दातव्यम् इत्यर्थः ॥


इति स्मृतिचन्द्रिकायां दुःसाधाधमर्णविषयाणि

समाप्तं च प्रयुक्तधनग्रहणधर्मसंग्राहकं महाप्रकरणम्


अथर्णप्रतिदातृनिर्णयः

तत्र ब्र्हस्पतिः ।
	याचमानाय दातव्यम् अल्पकालम् ऋणं कृतम् ।
	पूर्णे ऽवधौ शान्तलाभम् अभावे च पितुः सुतैः ॥
दातव्यं धनग्राहिणेति शेषः, सति संभवे ऋणस्य ग्राहकेणैवापाकरणीयत्वात् । अभावे च पितुः सुतैर् इति । अस्यायम् अर्थः । ऋणग्रस्तावस्थस्य पितुर् अभावे शरीरत्यागे सुतैर् अवश्यं पितृकृतम् ऋणं धनिने दातव्यम् इति । पितृकृतर्णस्यापाकरणम् आवश्यकम् इत्यत्र हेतुम् आह नारदः ।
	इच्छन्ति पितरः पुत्रान् स्वार्थहेतोर् यतस् ततः ।
	उत्तमर्णाधमर्णाभ्यां माम् अयं मोक्षयिष्यति ॥
	अतः पुत्रेण जातेन स्वार्थम् उत्सृज्य यत्नतः ।
	ऋणात् पिता मोचनीयो स यथा नरके ऽपतेत् ॥
यतस् ततो भार्योपगमनपुत्रिकाकरणपुत्रपरिग्रहाद्युपायानां मध्ये येन केनचिद् उपायेनेत्यर्थः । उत्तमम् ऋणम् "जायमानो वै ब्राह्मणस् त्रिभिर् ऋणवा जयते" इत्यादिश्रुत्युक्तम् । अधमम् ऋणं परहस्तात् कुसीदविधिना गृहीतम् । अथ वा, उत्तमर्णाधमर्णशब्दतो लक्षणया कुसीदविधिना गृहीतम् एवर्णम् अवगन्तव्यम् । यद् आह कात्यायनः ।
	पितॄणां सूनुभिर् जातैर् दानेनैवाधमाद् ऋणात् ।
	विमोक्षस् तु यतस् तस्माद् इच्छन्ति पितरः सुतान् ॥ इति ।
दानेन ऋणप्रतिदानेन स्वार्थम् उपभोगादिरूपम् उत्सृज्येत्यर्थः, धर्मरूपस्वार्थोत्सर्गानुपपत्तेः । वाक्यार्थस् तु: यत एवम् इच्छन्ति अतः ऋणाद् अवश्यं पिता मोचनीय इति । न च जातैर् इत्यभिधानाज् जातमात्रस्य ऋणमोचने ऽधिकार इति वाच्यम्, स्वार्थम् उत्सृज्येत्यादेः शैशवदशायाम् अघटनात् । तेन व्यवहाराभिज्ञतया जातेनेति जातपदस्याध्याहारसापेक्षो ऽर्थो बोद्धव्यः । अत एव,
	अप्राप्तव्यवहारश्चेत् स्वतन्त्रो ऽपीह नर्णभाक् ।
इति तेनैवोक्तम् । प्राप्तव्यवहारश्च षोडशवार्षिको भवति । तस्यां दशायां हेयोपादेयपरिज्ञानपरिपाकात् । स्वतन्त्रस् तु बाल्यदशायाम् अपि पितृमरणात् भवति । तेन स्वतन्त्रो ऽपीहेत्युक्तम् । एवं च, पितर्युपरते ऽप्यप्राप्तव्यवहारैर् न देयम्, अदाने ऽपि दोषाभावात् । किं तु प्रबुद्धकाले सर्वशक्त्या देयम्, अदाने दोषसद्भावात् । तद् आह कत्यायनः ।
	नाप्राप्तव्यवहारैस् तु पितर्युपरते क्वचित् ।
	काले तु विधिना देयं वसेयुर् नरके ऽन्यथा ॥
क्वचिद् इत्यत्र देयम् इत्यनुषज्यते । विधिना ऋणप्रतिदानप्रकरणप्रतिपादितेन विधिना । अनुपरते ऽपि पितरि सुतैः पितृकृतम् ऋणं पितरि प्रतिदानासमर्थे देयम् इत्याह स एव ।
	विद्यमाने ऽपि रोगार्ते स्वदेशात् प्रोषिते तथा ।
	विम्शात् संवत्सराद् देयम् ऋणं पितृकृतं सुतैः ॥
विंशात् संवत्सरात् प्रवासम् आरभ्येति शेषः । कुत्र गत इत्यज्ञातविषये सुतैर् देयम्, अन्यत्र प्रस्थापनादिनापि पित्रैव दातुं शक्यत्वात् । रोगार्ते तु स्वरूपसंख्यादिविप्रतिपत्तौ निर्णयात् पश्चाद् एव देयम् । तथा च बृहस्पतिः ।
	सांनिध्ये ऽपि पितुः पुत्रै ऋणं देयं विभावितम् ।
	जात्यन्धपतितोन्मत्तक्षयश्वित्रादिरोगिणः ॥
अविप्रतिपत्तौ तु, "याचमानाय दातव्यम्" इत्यादिनोक्तयाचनानन्तरकाल एव दातव्यम्, कालान्तरस्मृतेः । क्षश्वित्राईत्यादिशब्देन क्षश्वित्रादिसदृक्षदुश्चिकित्सा एव रोगा गृहन्ते, न पुनर् ज्वरादयः । जात्यन्धादिभिश्च पुत्रैः पितर्युपरते प्रोषिते व्याध्यादिना पीडिते ऽसमर्थे ऽपि न देयम्, पितृद्रव्यभागानर्हत्वात्, क्षयादिरोगिणाम् अत्यन्तोपद्रुतत्वात् । तथा च कात्यायनः ।
	ऋणं तु दापयेत् पुत्रं यदि स्यान् निरुपद्रवः ।
	द्रविणार्हश्च धुर्यश्च नान्यथा दापयेत् सुतम् ॥
द्रविणार्हः पितृद्रव्यभागार्हः । धुर्यः पितुर् धुर्याया वोढा । अर्ह इति वदन् पितृद्रव्याग्रहणे ऽपि अर्हत्वे सति पुत्रो दाप्य इति दर्शयति । दुश्चिकित्सरोगादिनोपद्रुतः पितृद्रव्यानर्हश्च अन्धादिः अधुर्यश्च पितृकृतर्णापाकरणान्धिकारीति "नान्यथा दापयेत् सुतम्" इत्यनेनोक्तम् । धुर्यास् चेत्येतत् गुणप्रधानभावेन वर्तमाननानापुत्रविषयम्, तथा च नारदः ।
	पितर्युपरते पुत्रा ऋणं दद्युर् यथांशतः ।
	विभक्ता वाविभक्ता वा यो वा तामुद्वहेद् धुरम् ॥
यथांशत इति विषमांशविभागविधायकशास्त्रानुसारेण विभक्तपुत्रविषयम् । समभागाविभक्तास् तु समानम् एव धनं दद्युः । अविभक्तास् तु समप्रधानतया वर्तमानाः संभूयसमुत्थानेन दद्युः । गुणप्रधानतया वर्तमानेष्व् अविभक्त्केषु प्रधानभूत एव सर्वं दद्यात्, गुणभूतस्यानधिकरणात् । यत्र पुनः पित्रा सह विभक्ता अविभक्ताश्च पुत्राः सन्ति, तत्र येषां विभागाद् ऊर्ध्वं पित्रा यद् ऋणं कृतं तत् तैर् न देयम्, अविभक्तेषु सुतेषु सत्सु विभक्तानां विभागतः पितृद्रव्यार्हत्वस्यापगतत्वेन मृते पितरि पुनः पितृद्रव्याग्रहणात् । अत एव कात्यायनः ।
	पित्रर्णे विद्यमाने तु न च पुत्रो धनं हरेत् ।
	देयं तद् धनिने द्रव्यं मृते गृह्णंस् तु दाप्यते ॥
म्र्ते पितरि तद् द्रव्यं गृह्णन्न् एव पुत्रो दाप्य इत्यर्थः । पितृकृतस्वकृतर्णसमवाये तु पितृकृतम् आदौ देयम् "पश्चाद् आत्मीयम् एव च" इति बृहस्पतिस्मरणात्, आत्मीयवद् एव च पित्र्यं देयम्,
	ऋणम् आत्मीयवत् पित्र्यं पुत्रैर् देयं विभावितम् ।
इति तेनैवोक्तत्वात् । आत्मीयवत् यथात्मीयं सवृद्धिकं देयं तथेत्यर्थः । न वयं विद्म इति यत्र पुत्रैर् निह्नवः क्रियते तत्र प्रमाणेन विभावितं चेद् देयम्, नो चेन् न देयम् इति विभावितपदस्यार्थः । सर्वथा कानिचिद् ऋणानि पित्र्याणि पुत्रैर् न देयानीत्याह स एव ।
	सौराक्षिकं वृथादानं कामक्रोधप्रतिश्रुतम् ।
	प्रातिभाव्यं दण्डशुल्कशेषं पुत्रैर् न दापयेत् ॥
सौरं सुरासंपादननिमित्तम्, आक्षिकं द्यूतपराजयनिमित्तकं चेति यावत् । वृथादानं स्मृत्यन्तरे ऽभिहितम् ।
	धूर्ते वन्दिनि मल्ले च कुवैद्ये कितवे शठे ।
	चाटुवारणचोरेषु दत्तं भवति निष्फलम् ॥
कामप्रतिश्रुतं क्रोधप्रतिश्रुतं च कात्यायनेनोक्तम् ।
	लिखितं मुक्तकं वापि देयं यत् तु प्रतिश्रुतम् ।
	परपूर्वस्त्रियै तत् तु विद्यात् कामकृतं नृणाम् ॥
	यत्र हिंसां समुत्पाद्य क्रोधाद् द्रव्यं विनाश्य वा ।
	उक्तं तुष्टिकरं यत् तु विद्यात् क्रोधकृतं तु तत् ॥ इति ।
मुक्तकं लेखरहितम् (?) । परपूर्वस्त्रियै परभार्यायै । यत्र हिंसाम् इत्यादेर् अयम् अर्थः, परस्य हिंसां धनविनाशं वा क्रोधात् कृत्वा तत्तुष्टये द्रव्यं दास्यामीति प्रतिश्रुतं तद् ऋणं क्रोधजम् इति । प्रातिभाव्यं दर्शनप्रतिभूदेयम् अत्र विवक्षितम् । तथा च मनुः ।
	प्रातिभाव्यं वृथादानम् आक्षिकं सौरिकं च यत् ।
	दण्डशुल्कावशिष्टं च न पुत्रो दातुम् अर्हति ॥
	दर्शनप्रातिभाव्ये तु विधिः स्यात् पूर्वचोदितः ॥ इति ।
पूर्वचोदितविधिः "प्रातिभाव्यं न पुत्रो दातुम् अर्हति" इति विधिः" । पुत्रैस् तु दातव्यं यत् प्रातिभाव्यं येन च प्रकार्रेण दातव्यम्, तत् सर्वं प्रतिभूप्रकरण एव दर्शितम् । दण्डशुल्कशेषम् इति पदद्वयस्यार्थः उशनसा स्पष्टीकृतः ।
	दण्डं वा दण्डशेषं वा शुल्कं तच्छेषम् एव वा ।
	न दातव्यं तु पुत्रेण यच् च न व्यावहारिकम् ॥
व्यावहारिकम् सौरिकम् इत्यर्थः ॥


इति स्मृतिचन्द्रिकायाम् ऋणप्रतिदातृनिर्णये पुत्रविषयाणि


अथ पौत्रविषयाणि कानिचिद् वचनानि लिख्यन्ते

तत्र कात्यायनः ।
	पित्रा दृष्टम् ऋणं यत् तु क्रमायातं पितामहात् ।
	निदोषं नोद्धृतं पुत्रैः देयं पौत्रैस् तु तद् भृगुः ॥
पित्रा दृष्टं स्वपितृकृतत्वेन पित्रा निःसंदिग्धम् अवगतम् । पितामहात् क्रमप्राप्तं पूर्वपूर्वपुरुषाभावादिना प्राप्तम् । निदोषम् अदेयत्वापादकदोषरहितम् । पुत्रैर् नोद्धृतं पुत्रैर् दुश्चिकित्सरोगादिवशाद् अनपाकृतम् । तथा च स एव ।
	पैतामहं तु यत् पुत्रैर् न दत्तं रोगिभिः स्थितैः ।
	तस्माद् एवंविधं पौरैर् देयं पैतामहं समम् ॥
समं वृद्धिरहितं मूलमात्रम् इति यावत् । पुत्रैर् एकदेशापाकरणे तु अनपाकृतांशान्तरं देयम्,
	यद् ऋणं दत्तशेषं वा देयं पैतामहं तु तत् ।
इति तेनैवोक्तत्वात् । अनेवंविधम् अदेयम् इति स एवाह ।
	सदोषं व्याहतं पित्रा नैव देयम् ऋणं क्वचित् । इति ।
सदोषं सुरादिनिमित्तत्वेन दोषयुक्तम् । पित्रा व्याहतं निराकृतम्, पित्रा त्व् अदृष्टम् अपह्नुतं वा प्रमाणसाधितं देयम्,
	पुत्रपौत्रै ऋणं देयं निह्नवे साक्षिभावितम् ।
इति याज्ञवल्क्येनोक्तेः । अदेयोपलक्षणार्थं सदोपग्रहणं तेनान्यद् अप्यदेयं पुत्रेषूक्तं पौत्रेष्व् अपि शुल्काद्यवगन्तव्यम् । प्रातिभाव्यं पुनः सर्वप्रकारम् अपि पौत्रैर् न देयम् इति प्रैभूप्रकरणे दर्शितम् । पौत्रैर् अपि प्राप्तव्यवहारैर् एव देयम्, अप्राप्तव्यवहाराणां पुत्रेषूक्तन्यायेनानधिकारात् । प्रोषितविषये च पुराणां यः प्रतिदानकालः स एव पौराणाम् अपि, तथा च विष्णुः: "धनग्राहिणि प्रेते प्रव्रजिते द्विदशाः समाः । प्रोषिते वा तत्पुत्रपौत्रैर् धनं देयम् । नातः परम् अनीप्सुभिः" इति । प्रव्रजिते संन्यस्त इत्यर्थः । द्विदशाः समाः प्रोषिते वा विंशतिवर्षव्यापितया वा प्रवासे धनग्राहिणा कृत इत्यर्थः । नातः परम् अनीप्सुभिर् इत्यस्य विंशतिवर्षाद् ऊर्ध्वं न विलम्बः कार्यः ऋणप्रतिदानानीप्सुभिर् अपीत्यर्थः । अथ वायम् अर्थः: अतः पुत्रपौत्रेभ्यः परम् ऊर्ध्वं ये जातास् तैः प्रपौत्रादिभिर् अनीप्सुभिर् न देयम् इति । एतद् उक्तं भवति: पुत्रपौत्राणाम् एव जात्यन्धादिव्यतिरिक्तानां निरुपाधिकरिक्तार्हत्वम्, नान्येषां प्रपौत्रादीनाम् इति । रिक्थग्रहणाभावे प्रपौत्रादिभिर् अवश्यं पुत्रपौत्रवन् न देयम् इति । अत एव नारदः ।
	क्रमाद् अव्याहतं प्राप्तं पुत्रैर् यन् नर्णम् उद्धृतम् ।
	दद्युः पैतामहं पौत्रास् तच् चतुर्थान् निवर्तते ॥
कात्यायनो ऽपि ।
	पुत्राभावे ऽपि दातव्यम् ऋणं पौत्रेण यत्नतः ।
	चतुर्थेन न दातव्यं तस्मात् तद् धि निवर्तते ॥
एवं च प्रपितामहादिकृतर्णापाकरणानधिकारश्चतुर्थादेर् अगृहीतरिक्थस्यैव न पुनर् गृहीतरिक्थस्येत्यवगन्तव्यम् । पित्रात्मीयर्णदानात् पूर्वम् एव पैतामहर्णं पौत्रेणात्मपितृपितामहकृतर्णत्रयसमवाये देयम्,
	तयोः पैतामहं पूर्वं देयम् एव ऋणं सदा ।
इति बृहस्पतिस्मरणात् । तयोस् ताभ्यां पित्रात्मीयाभ्याम् इत्यर्थः । एवं पौत्रेण रिक्थार्हत्वेन ऋणदानं धुर्यपौत्रान्तरस्याभावे धुर्यस्य वा पितृव्यस्य, धुर्यस्य सद्भावे त्व् अधुर्यस्यानधिकारात् । समप्रधानभूतेषु पौत्रादिषु विभक्तेषु यथांशतः ऋणापाकरणम्, विभक्तेषु तु संभूयसमुत्तानेनेत्याद्यत्राप्यवगन्तव्यम् । पौत्रविषयवचनानां विशेषमात्रप्रदर्शनपराणां प्रदर्शितविशेषाद् अन्यत् पुत्रैः समानम् इत्याभिप्रायिकार्थावगमात् । गृहीतरिक्तानां तु पौत्राणाम् अधिकारो वृद्धिसहितर्णापाकरणे "देयं पैतामहं समम्" इत्यस्यागृहीतरिक्थविषयत्वात् ।
	तयोः पैतामहं पूर्वं देयम् एव ऋणं सदा ।
इत्युक्तस् तु क्रमात्मको विशेषः अगृहीतरिक्थानाम् अपि पौत्रानाम्, सदेत्यभिधानात् ॥


इति स्मृतिचन्द्रिकायाम् ऋणप्रैदातृनिर्णये पौत्रविषयाणि


अथ रिक्थग्राहाइविषयाणि

तत्र याज्ञवल्क्यः ।
	ऋणग्राह ऋणं दाप्यो योषिद्ग्राहस् तथैव च ।
	पुत्रो ऽनन्याश्रितद्रव्यः पुत्रहीनस्य रिक्थिनः ॥
अत्र पदार्थस् तावद् उच्यते । विभागक्रमेण यो द्रव्यं गृह्णाति स रिक्थग्राहः । रागादिवशात् परभार्यां यो भार्यात्वेन स्वीकरोति स योषिग्राहः, न पुनः पुत्रोत्पादकतया नियुक्तो जारो वा, तयोर् उपभोगमात्रकारित्वेन ग्राहकत्वाभावात् । यो दायानर्हतया पङ्ग्वादिर् मातापित्राश्रितद्रव्यवान् न भवति सो ऽनन्याश्रितद्रव्यः । ये रिक्थग्राहास् त एव पुनश्च रिक्थिपदेनोक्ताः । अथ पादार्था उच्यन्ते, तत्राद्यन्तपादयोर् अयम् अर्थः: दायानर्हपुत्रसद्भावे ऽप्यसद्भावे ऽपि रिक्थग्राही ऋणं दद्याद् इति । तथा च विष्णुः: "सपुत्रस्य वापुत्रस्य वा रिक्थग्राही धनं दद्यात्" इति । एतद् उक्तं भवति: यथा पुत्रपौत्रयोर् दायभागार्हयोर् भावे ऋणभाक् न तद्व्यतिरिक्तः, तथात्रेति । यथैव पङ्ग्वादिलक्षणपुत्रसद्भावे चासद्भावे च रिक्थग्राहाभावे सति योषिद्ग्राहो ऋणं दद्याद् इति द्वितीयपादस्यार्थः । तथा च विष्णुर् एव: "विधनस्य स्त्रीग्राही" इति । सपुत्रस्य वाप्यपुत्रस्य चेत्यनुवर्तते । विधनस्येति वदन् धनहारिरहितस्येति दर्शयति । बृहस्पतिना तु स्पष्टम् उक्तम् ।
	स्त्रीहारी च तथैव स्याद् अभावे धनहारिणः । इति ।
तथैव धनहारी ऋणभाक् तथैव धनहार्यभावे स्त्रीहारी स्याद् इत्यर्थः । धनहारिस्त्रीहारिणोर् अभावे दायानर्हः पुत्रो दद्याद् इति तृतीयपादस्यार्थः । तथा च नारदेन,
	धनस्त्रीहारिपुत्राणाम् ऋणभाग् यो धनं हरेत् ।
इत्युक्त्वा उक्तम्: "पुत्रो ऽसतोः स्त्रीधनिनोः" इति । ऋणभाग् इत्यनुवर्तते । स्त्रीग्राहधनग्राहयोर् अभावे दायानर्हः पुत्र ऋणभाग् इत्यर्थः । यत् पुनस् तेनैवानन्तरम् उक्तम् "स्त्रीहारी धनिपुत्रयोः" इति, तद् अयुक्तम् इव प्रतिभाति । धनहारिपुत्राभावे स्त्रीहारी ऋणभाग् इति वचनान्तरेण प्राक्प्रतिपादितार्थविरोधात्, पुत्रस्य स्त्रीहारिराहित्ये ऋणभागित्वम् इति स्वोक्तेन विरोधाच् च । सत्यम् अस्ति विरोधः । तथापि विषयभेदाद् असाव् अपगच्छति । तथा हि "विधनस्य स्त्रीग्राही" इति विष्णुवचनेन पक्षद्वयम् उक्तम्: सपुत्रस्य धनहारिरहितस्य स्त्रीहारी दद्यात्, अपुत्रस्य वा धनहारिरहितस्येति । तत्र द्वितीयः पक्षः "स्त्रीहारी धनिपुत्रयोः" इत्यनेनोक्तः । धनहारिपुत्रयोर् असतोः स्त्रीहारी ऋणभाग् इति द्वितीयपक्षसमानत्वात् । वचनान्तरेण प्राक्प्रतिपादितो ऽर्थः प्रथमपक्ष एव । अतो न तेन सह द्वितीयपक्षस्येवास्यापि विरोधः, विकल्पितत्वात् । "पुत्रो ऽसतोः स्त्रीधनिनोः" इत्यनेन सपुत्रस्य स्त्रीहारिधनहारिरहितस्य ऋणं दायानर्हः पुत्रो दद्याद् इत्युक्तम् । "पुत्रो ऽनन्याश्रितद्रव्यः" इति वचनेन तुल्यार्थत्वात् । एवं च न प्राक्प्रतिपादितेन स्वोक्तेन वा विरोध इति युक्तम् उक्तं नारदेन । यत् तु कात्यायनेनोक्तम्,
	व्यसनाभिप्लुते पुत्रे बालो वा यत्र दृश्यते ।
	द्रव्यहृद् दाप्यते तत्र तस्याभावे पुरन्ध्रिहृत् ॥
इति, तत् तस्यां दशायां दयार्हपुत्रस्यानधिकारप्रदर्शनार्थम्, न तु दायानर्हपुत्रस्य व्यसनोपप्लुत्याद्यवस्थायाम् एव धनग्राहादिर् उक्तक्र्मेणर्णभाक्, अन्यत्र तु दायानर्हः पुत्र एव प्रथमतः पश्चाद् धनग्राहादिर् इति क्रमान्तरविधानार्थम्, तस्यात्राश्रुतत्वात्, आदौ दायानर्हपुत्रदानासामञ्जस्याच् च । यत् पुनस् तेनैवोक्तम्,
	पूर्वं दद्याद् धनग्राहः पुत्रस् तस्माद् अनन्तरम् ।
	योषिद्ग्राहः सुताभावे पुत्रो वात्यन्तनिर्धनः ॥
इति तद् योषिद्ग्राहापेक्षयात्यन्तबहुधनो यः पुत्रस् तस्य धनग्राहानन्तर्यार्थम् इति सर्वम् अविरुद्धम् । न च योषिद्ग्राहदानाधिकारशास्त्रान्यथानुपपत्त्या योषिद्ग्रहणम् अपि पूर्वपतिकृतर्णदातुः शास्त्रीयम् इति शङ्कनीयम् । यतो रागप्रापयोषिद्ग्रहणस्य संभवान् न शास्त्रस्यानुपपत्तिः । अत एवाह संग्रहकारः ।
	यत्र दद्याद् ऋणं वोढुः पुनर्भूस्वैरिणीपतिः ।
	न तेन तद् उपादानं शास्त्रेण विहितं भवेत् ॥
तदुपादानं पुनर्भुवां स्वैरिणीनां संग्रहणम् । तास् तु नारदेन निरूपिताः ।
	परपूर्वाः स्त्रियस् त्व् अन्याः सप्त प्रोक्ता यथाक्रमम् ।
	पुनर्भूस् त्रिविधा तासां स्वैरिणी तु चतुर्विधा ॥
	कन्यैवाक्षतयोनिर् या पाणिग्रहणदूषिता ।
	पुनर्भूः प्रथमा प्रोक्ता पुनःसंस्कारकर्मणा ॥
	देशधर्मान् अवेक्ष्य स्त्री गुरुभिर् या प्रदीयते ।
	उत्पन्नसाहसान्यस्मै सा द्वितीया प्रकीर्तिता ॥
	असत्सु देवरेषु स्त्री बान्धवैर् या प्रदीयते ।
	सवर्णाय सपिण्डाय सा तृतीया प्रकीर्तिता ॥
	स्त्री प्रसूताप्रसूता वा पत्याव् एव तु जीवति ।
	कामात् समाश्रयेद् अन्यं प्रथमा स्वैरिणी तु सा ॥
	कौमारं पतिम् उत्सृज्य या त्व् अन्यं पुरुषं श्रिता ।
	पुनः पत्युर् गृहं यायात् सा द्वितीया प्रकीर्तिता ॥
	मृते भर्तरि तु प्राप्ता देवरादीन् अपास्य वा ।
	उपगच्छेत् परं कामात् सा तृतीया प्रकीर्तिता ॥
	प्राप्ता देशाद् धनक्रीता क्षुत्पिपासातुरा च या ।
	तवाहम् इत्युपगता सा चतुर्थी प्रकीर्तिता ॥ इति ।
उत्पन्नसाहसा क्षतयोनिः प्रौढेति यावत् । अन्यस्मै देवरायेत्यर्थः । देवरायेत्यभिप्रायेणात्रान्यशब्दप्रयोगात्, स चाभिप्रायः "असत्सु देवरेषु" इति उत्तरत्रोक्त्या गम्यते । समाश्रयेत् सुरतार्थम् इति शेषः । एवं श्रितेत्यत्रापि शेषो ऽध्यवसेयः । पुनः पत्युर् गृहं यायात् निवासार्थम् इति शेषः । एवं च यः प्रथमेतरपुनर्भुवम् उपगच्छति स नियुक्तमात्रो न योषिद्ग्राह इति न पुनर्भूभर्तृकृतर्णदानाधिकारीत्यवगन्तव्यम् । एवं यः स्वैरिणीं चतुर्थीव्यतिरिक्ताम् उपगच्छति सो ऽपि जारमात्रो न योषिद्ग्राह इति स्वैरिणीपतिकृतर्णानधिकारीत्यवगन्तव्यम् । आद्यपुनर्भ्वास् तु यः पाणिं गृह्णाति स योषिद्ग्राही भवत्येव भार्यात्वेनैव स्वीकारात् । चतुर्थ्या अपि स्वैरिण्या भार्यात्वेनैव स्वीकार इति स्वीकर्ता योषिद्ग्राह एव । तेन ताभ्यां पुनर्भ्वाः प्रथमायाः पत्या कृतम् ऋणं स्वैरिण्याश्चतुर्थ्याः पत्या कृतं च ऋणं देयम् । तथा च तेनैवोक्तम् ।
	अनिमा स्वैरिणीनां य प्रथमा च पुनर्भुवाम् ।
	ऋणं तयोः पतिकृतं दद्याद् यस् ते उपाश्नुते ॥
पतित्वेनेति शेxअः । अत एव,
	यस् तु दद्याद् ऋणं वोढुः पुनर्भूस्वैरिणीपतिः ।
इति संग्रहकारेणोक्तम् । यत् तु नारदेनोक्तम्,
	अधनस्य ह्यपुत्रस्य मृतस्योपैति यः स्त्रियम् ।
	ऋणं वोढुः स भजते सैवास्य च धनं स्मृतम् ॥
इति, तत्र स्त्रियम् उपैतीत्यस्य यथाश्रुतार्थपरत्वे नियुक्तजारयोर् अपि ऋणभागित्वम् इति प्रागुक्तविरोधः । स्त्रीग्राहपरत्वे पौनरुक्त्यम् इति सङ्कटम् इति । उच्यते: धनग्राहपुत्रयोषिद्ग्राहविहीनस्य योषिदुपभोक्तापि ऋणभाग् इति प्रतिपादनार्थम् इदं वचनम् आरब्धम् इति न सङ्कटं किंचित् । यद् अपि तेनैवोक्तम्,
	या पुनः सधनैव स्त्री सापत्या वान्यम् आश्रयेत् ।
	सो ऽस्या दद्याद् ऋणं भर्तुर् उत्सृजेद् वा तथैव ताम् ।
इति, तस्यायम् अर्थः: या स्त्री सधना सबालतनया च रक्षार्थं मातुलादिकम् आश्रयेत्, स चाश्रयभूतो मातुलादिः भर्तृकृतर्णं दापयेत् । यदि तु सा दातुं नेच्छति तदा सधनां सतनयां त्यजेद् इति । तथा च कात्यायनः ।
	बालपुत्राधिकार्था च त्रातारं यान्यम् आश्रिता ।
	आश्रितस् तदृणं दद्याद् बालपुत्राविधिः स्मृतः ॥
दद्यात् दापयेद् इत्यर्थः ॥


इति स्मृतिचन्द्रिकायाम् ऋणप्रतिदातृनिर्णये रिक्थग्राहादिविषयाणि


अथ कुटुम्बविषयाणि

तत्र बृहस्पतिः ।
	पितृव्यभ्रातृपुत्रस्त्रीदासशिष्यानुजीविभिः ।
	यद् गृहीतं कुटुम्बार्थे तद् गृही दातुम् अर्थति ॥
शिष्यग्रहणेनान्तेवास्यपि संगृहीतः, छात्रमात्रस्य विवक्षितत्वात् । तथा च नारदः ।
	शिष्यान्तेवासिदासस्त्रीप्रेष्यकृत्यकरैश्च यत् ।
	कुटुम्बहेतोर् उत्क्षिप्तं दातव्यं ततुकुटुम्बिना ॥
शिष्यो वेदविद्यार्थी । शिल्पविध्यार्थी त्व् अन्तेवासी । कुटुम्बहेतोः कुटुम्बार्थम् उत्क्षिप्तं असंनिधानादिना स्वानुज्ञां विनापि कृतम् ऋणम् । कुटुम्बिनैव ऋणकर्तुः प्रवासव्यसनाद्यभावे ऽपि देयम्, कुटुम्बभरणस्य स्वकार्यत्वाद् इत्यर्थः । कात्यायनो ऽप्यमुम् एवार्थम् आह ।
	प्रोषितस्यामतेनापि कुटुम्बार्थम् ऋणं कृतम् ।
	दासस्त्रीमातृशिष्यैर् वा दद्यात् पुत्रेण वा भृगुः ॥
स्त्रिया मात्रा वा कृतम् कुटुम्बार्थम् अपि किंचिद् ऋणं देयम् इत्याह स एव ।
	देयं भार्याकृतम् ऋणं भर्त्रा पुत्रेण मातृकम् ।
	भर्तुर् अर्थे कृतं यत् स्याद् अभिधाय गते दिशम् ॥
नारदो ऽपि ।
	पुत्रिणी तु समुत्सृज्य पुत्रं स्त्री यान्यम् आश्रयेत् ।
	तस्या ऋणं हरेत् सर्वं निःस्वायाः पुत्र एव तु ॥
अन्यं मातुलादिकम् । अनुज्ञया तु यस्य कस्यचिद् अर्थे कृतम् अपि सदा कुटुम्बिनैव देयम्, "प्राक्प्रतिपन्नं देयं यस्य कस्यचित् कुटुम्बार्थं वा" इति विष्णुस्मरणात् । प्रतिपन्नपदस्यार्थः कात्यायनेन प्रपञ्चितः ।
	देयं पुत्रकृतं तत् स्याद् यच् च स्याद् अनुवर्णितम् ।
	कृतासंवादितं यच् च श्रुत्वा चैवानुचोदितम् ॥
कृतम् अकृछ्र इति शेषः । कृछ्रकृतं त्व् अप्रतिपन्नम् अपि देयम् । तथा च नारदः ।
	पितुर् एव नियोगाद् वा कुटुम्बभरणाय वा ।
	कृतं वा यद् ऋणं कृछ्रे दद्यात् पुत्रस्य तत्पिता ॥
अत्र च पूर्वत्र च पुत्रग्रहणं कुटुम्बोपलक्षणार्थम्, पितृग्रहणं चेह गृहप्रभोर् उपलक्षणार्थम् । तथा च कात्यायनः ।
	कुटुम्बार्थम् अशक्ते तु गृहीतं व्याधिते ऽथ वा ।
	उपप्लवनिमित्तं च विद्याद् आपत्कृतं च तत् ॥
	कन्यावैवाहिकं चैव प्रेतकार्ये च यत्कृतम् ।
	एतत् सर्वं प्रदातव्यं कुटुम्बेन कृतं प्रभोः ॥ इति ।
अशक्ते कुटुम्बभरणासमर्थे कुटुम्बिनीत्यर्थः । कन्यावैवाहिकं कन्याविवाहनिमित्तकम् । यत्कृतं येन कृतम् । प्रभोः प्रभुणा कुटुम्बिनेति यावत् । यथा पुत्रपितृशब्दयोर् उपलक्षणार्थत्वं नारदीये, तथा,
	ऋणं पुत्रकृतं पित्रा शोध्यं यद् अनुमोदितम् ।
	सुतस्नेहेन वा दद्यात् नान्यथा दातुम् अर्हति ॥
इति बार्हस्पत्यवचने ऽप्यवगन्तव्यम् । शोध्यम् अपाकरणीयम् । अनुमोदितग्रहणं प्रतिशुतस्याप्युपलक्षणार्थम्,
	देयं प्रतिश्रुतं यत् स्यात् यच् च स्याद् अनुमोदितम् ।
इति कात्यायनस्मरणात् । स्नेहाद् दानं प्राङ्निरूपितनानाविधदेयर्णव्यतिरिक्तर्णविषयम् । भार्याकृतर्णविषये ऽपि समानम्, सुतग्रहणस्य स्नेहमात्रोदाहरणतया कृतत्वात् । एवं च यद् उक्तं कात्यायेनेन,
	ऋणं पुत्रकृतं पित्रा न देयम् इति धर्मतः ।
इति, तद् उक्तनानाविधदेयर्णेतरर्णविषयम् इत्यवगन्तव्यम् । धर्मत इति वदन् स्नेहतो देयम् इति दर्शयति । यद् अपि नारदेनोक्तम्,
	न भार्यया कृतम् ऋणं कथंचित् पत्युर् आवहेत् ।
इति, तद् अपि निरूपितदेयर्णव्यतिरिक्तविषयम् । एवंभूतविxअयत्वप्रदर्शनार्थम् एवानन्तरम् उक्तं तेनैव ।
	आपत्कृताद् ऋते पुंसा कुटुम्बर्थो हि दुस्तरः । इति ।
भार्ययाप्यापदि कृतं कुटुम्बार्थं च कृतं पत्युर् अपाकरणीयं भवेद् इत्यर्थः । पूर्वोक्तो यो निषेधः स रजकादिस्त्रीभ्यो ऽन्यत्रेत्याह स एव ।
	अन्यत्र रजकव्याधगोपशौण्डिकयोषिताम् ।
	तेषां तत्प्रत्यया वृत्तिः कुटुम्बं च तदाश्रयम् ॥
तेषां रजकादीनाम् । तत्प्रत्यया वृत्तिः योषिदधीनं वर्तनम् इत्यर्थः । तेनानापदि कुटुम्बार्थं कृतम् अपि पतिभिर् देयम् इत्यभिप्रायः । रजकादिग्रहणं योषिदधीनवृत्तीनां तैलकशैलूषादीनाम् उपलक्षणार्थम् । याज्ञवल्क्यो ऽपि हेतुकथनेनोपलक्षणार्थत्वं दर्शयन् नारदाभिप्रायविषयत्वेनोक्तम् एवार्थम् आह ।
	गोपशौण्डिकशैलूषरजकव्याधयोषिताम् ।
	ऋणं दद्यात् पतिस् तासां यस्माद् वृत्तिस् तदाश्रया ॥
शौलूषो नटः । एवं च यद् उक्तं विष्णुना "न स्त्रीकृतं पतिपुत्रौ" इति, तद् उक्तदेयभूतव्यतिरिक्तविषयम् इति मन्तव्यम् । मनुस् तु कुटुम्बार्थे भृत्यादिकृतक्रियादिर् अपि कुटुम्बिनाङ्गीकरणीय इत्याह ।
	कुटुम्बार्थे त्व् अधीनो ऽपि व्यवहारं यम् आचरेत् ।
	स्वदेशे वा विदेशे वा तन् न्यायान् न विचालयेत् ॥
किं तु स्वीकुर्याद् इति शेषः ॥


इति स्मृतिचन्द्रिकायाम् ऋणप्रतिदातृनिर्णये 


अथ कुटुम्बजनविषयाणि

तत्र याज्ञवल्क्यः ।
	अविभक्तैः कुटुम्बार्थे यद् ऋणं तु कृतं भवेत् ।
	दद्युस् तद् रिक्थिनः प्रेते प्रोषिते वा कुटुम्बिनि ॥
अविभक्तधनैर् भ्रात्रादिभिः समप्रधानैः कुटुम्बव्ययाय यद् ऋणं कृतं तत् तैः सदा न देयम्, किं तु तद्दानाधिकारिणि कुटुम्बिनि प्रेते प्रोषिते वा दातव्यम् इत्यर्थः । तत्रापि केषांचिद् अभावे यस् तिष्ठति स दद्यात् "अविभक्तैः कृतम् ऋणं यस् तिष्ठेत् स दद्यात्" इति विष्णुस्मरणात् । अविभक्तैर् इति बहुवचनं पूर्वत्रात्र चाविवक्षितम् । तथा च नारदः ।
	पितृव्येणाविभक्तेन भ्रात्रा वा यद् ऋणं कृतम् ।
	मात्रा वा यत् कुऋउम्बार्थे दद्युस् तत् सर्वरिक्थिनः ॥
ऋणस्य ग्रहीता पितृव्यादिर् यदि नष्टः प्रोषितो वा मृतो वा स्यात् तदा रिक्थिभिर् विभक्तैस् तत्कुटुम्बव्ययाय कृतम् ऋणं दातव्यं सवतः किम् उताविभक्तैर् इत्यर्थः । एवं वृत्तिकारेण व्याख्यातम् । अस्मिन् व्याख्याने वचनानन्तरे वा वृथैवाविभक्तग्रहणं स्याद् इति मत्वा भाष्यकारेण प्रविभक्तधनैः पितृव्यादिभिः स्वतः स्वधनाद् दातव्यम् इत्यर्थ इति वचनार्थम् उक्त्वा मध्यगाद् एव धनाद् अविभक्तैर् दत्वावशिष्टविभागः कार्यो नादत्वेति वचनान्तरार्थो दर्शितः । यदा प्रविभक्तधना ऋणं प्रयच्छन्ति तदा दायानुरूपम् अंशं दद्युः, "विभक्ताश्च दायानुरूपम् अंशम्" इति विष्णुस्मरणात् ॥


इति स्मृतिचन्द्रिकायाम् ऋणप्रतिदातृकुटुम्बजनविषयाणि


अथ परतन्त्रस्त्रीविषयाणि

तत्र कात्यायनः ।
	भर्त्रा पुत्रेण वा सार्धं केवलं वात्मना कृतम् ।
	ऋणम् एवंविधं देयं नान्यथा तत्कृतं स्त्रिया ॥
अन्यथा तत्कृतं केवलं भर्त्रा पुत्रेण वा कृतं स्त्रिया तयोर् अभावे ऽपि न देयम्, किं तु भर्त्रा पुत्रेण वा सार्धं संभूय गृहीतम् ऋणं तयोर् अभावे देयम् । स्वयम् एव गृहीतं तु तयोर् अभावे ऽपीत्यर्थः । एवंविधम् इति वदन् अन्यद् अप्यस्ति स्त्रिया देयम् इति दर्शयति । किं तद् इत्यपेक्षिते याज्ञवल्क्यः: "प्रतिपन्नं स्त्रिया देयम्" इति । प्रतिपन्नं पतिकृतं पुत्रकृतं वा ऋणम् अहं दास्यामीत्यभ्युपेतम् इत्यर्थः,
	न स्त्री पतिकृतं दद्यात् ऋणं पुत्रकृतं तथा ।
	अभ्युपेतद् ऋते ॥॥॥॥॥॥॥॥॥॥॥।॥
इति नारदस्मरणात् । एवं च पतिपुत्रेतरकृतं प्रतिपन्नम् अपि स्त्रिया न देयम् इति परिसंख्यार्थतया याज्ञवल्क्यवचनम् इति मन्तव्यम्, स्पष्टत्वेन विध्यार्थत्वासंभवात् (?) । अप्रतिपन्नम् अपि पतिकृतं क्वचिद् विषये स्त्रिया देयम् इत्याह कात्यायनः ।
	मर्तुकामेन या भर्त्रा उक्ता देयम् ऋणं त्वया ।
	अप्रपन्नापि सा दाप्या धनं यद्याश्रितं स्त्रिया ॥
अत्रार्थाद् अनाश्रितभर्तृधना स्त्री अप्रपन्ना चेन् न देयम् इति गम्यते । यत् तु नारदेनोक्तम्,
	दद्याच् चापुत्रविधवा नियुक्ता वा मुमूर्षुणा ।
	यो वा तद्रिक्थम् आदद्याद् यतो रिक्थम् ऋणं ततः ॥
इति, तत् आश्रितभर्तृधनविधवाभिप्रायेणोक्तम् इति न पूर्वोक्तेन विरुद्धम् । यत् तु विष्णुनोक्तम्: "न स्त्रीपतिपुत्रकृतम्" इति, तत् सामान्येन प्रतिषेधबोधकं विशेषेण विधायकप्रागुक्तवचनविषयव्यतिरिक्तविषये ऽवतिष्ठत इत्यविरुद्धम् । देयादेयनिर्णयाः पृथक् पृथक् कर्तुम् असुकरा इति प्रतिदातृनिर्णयान्तःपातितयास्माभिः कृताः प्रत्येतव्याः ॥


इति स्मृतिचन्द्रिकायां प्रतिकातृनिर्णये परतन्त्रस्त्रीविषयाणि 

समाप्तं च प्रतिदातृनिर्णयप्रकरणम्


अथातीतोत्तमर्णऋणापाकरणविषयाणि

तत्र नारदः ।
	ब्राह्मणस्य तु यद् देयं सान्वयस्य न चास्ति सः ।
	निवपेत् तत्सकुल्येषु तदभावे ऽस्य बन्धुषु ॥
ब्राह्मणग्रहणम् उत्तमर्णोपलक्षणार्थम् । एवं चायम् अर्थः: उत्तमर्णस्य् देयं यद् ऋणं तत् तदभावे तत्सन्तानस्य तन्यादेस् तद्द्रव्यग्राहिणः ऋणप्रतिदात्रा देयम् । ससन्तानस्योत्तमर्णस्याभावे तत्सकुल्येष्व् अन्तरङ्गानतिक्रमेण देयम् । सकुल्यानाम् अप्यभावे मातुलादिषु बन्धुष्व् अन्तरङ्गानतिक्रमेण देयम् इति । यदा तु पूर्वोक्तानाम् अभावः तदाप्याह स एव ।
	यदा तु न सकुल्याः स्युर् न च संबन्धिबान्धवाः ।
	तदा दद्याद् द्विजेभ्यस् तु तेष्व् असत्स्व् अप्सु निक्षिपेत् ॥
प्रजापतिर् अपि ।
	बन्ध्वभावे तु विप्रेभ्यो देयं क्षेप्यं जले ऽपि वा ।
	जले क्षिप्तं तथाग्नौ च धनं स्यात् पारलौकिकम् ॥
आनृण्यापादनेन परलोकहितं जलादौ प्रक्षिप्तं धनं भवतीत्युत्तरार्धस्यार्थः । अग्नौ चेत्यत्र हुतम् इति शेषो ऽध्याहार्यः, न पुनः क्षिप्तम् इत्यस्यानुषङ्गः कार्यः । यद् आह गोभिलः: "ऋणेष्व् अज्ञायमानेषु गोलकामध्यमपर्णेन जुहुयात् यत् कुसीदम्" इति । मान्त्रवर्णिकी च अग्निर् अत्र देवता । आनृण्यार्थं चायं होमः । अनृणो भवामीति मन्त्रलिङ्गात् । गोलका पलाशः । तथा च संग्रहकारः ।
	द्रव्यं यत् त्व् अधमर्णस्थं क्वचिद् ब्राह्मणगं भवेत् ।
	सुतादिब्राह्मणान्तानां रिक्थभाजाम् असंभवे ॥
	पलाशस्य पलाशेन जुहुयान् मध्यमेन् तु ।
	यत् कुसीदम् इति प्रास्येद् अथ वाप्स्व् एव तद् धनम् ॥ इति ।
क्वचित् उत्तमर्णादिबन्ध्वन्तानाम् अभावविषय इत्यर्थः । यत् कुसीदम् इति पूर्वेणैव संबध्यते, मूलस्मृतौ जलपक्षेपणमन्त्रास्मरणात् । निक्षिप्तादिधने ऽप्येष एव विधिर् निक्षेपादिस्वामिन्यतीते द्रष्टव्यः, समानकारणत्वाद् इत्युक्तं देवस्वामिना ॥


इति स्मृतिचन्द्रिकायाम् अतीतोत्तमर्णऋणापाकरणविषयाणि

इति सकलविद्याविशारद-श्रीकेश्वादित्यभट्टोपाध्यायसूनु-याज्ञिकदेवणभत्तोपाध्यायसोमयाजिविरचितायां स्मृतिचन्द्रिकायाम् ऋणादानाख्यस्य पदस्य विधिवितानः समाप्तः


अथ द्वितीयस्य पदस्य निक्षेपोपनिध्यादिभेदेनानेकविधस्य विधिर् उच्यते 

तत मनुः ।
	कुलजे वृत्तसंपन्ने दर्मज्ञे सत्यवादिनि ।
	महापक्षे धनिन्याप्ते निक्षेपं निक्षिपेद् बुधः ॥
महापक्षे बन्धुशालिनि । कः पुनर् निक्षेप इत्यपेक्षिते व्यासः ।
	स्थानत्यागाद् राजभयाद् दायादानां च वञ्चनात् ।
	स्वद्रव्यम् अर्प्यते ऽन्यस्य हस्ते निक्षेपम् आह तम् ॥
स्वद्रव्यं स्वकीयद्रव्यं वस्त्रनिष्कादिकम् अन्यस्य कूलजत्वादिगुणवतो हस्ते समर्प्यते ग्राहकसमक्षम् एवार्प्यते क्षेमार्थं यत् तत्र निक्षेपशब्दो वर्तत इत्यर्थः । तच् चार्पणं ग्राहकस्य पुरतो गणनं कृत्वा कार्यम्, "निक्षेपं गणितं विदुः" इत् नारदस्मरणात् । उपनिधिस्थापनविधिम् आह बृहस्पतिः ।
	स्थानं गृहं गृहस्थं च तद्वर्णं विविधान् गुणान् ।
	सत्यं शौचं बन्धुजनं परीक्ष्य स्थपयेन् निधिम् ॥
निधिम् उपनिधिम् इत्यर्थः । तस्य स्वरूपम् अपि तेनैवोक्तम् ।
	अनाख्यातं व्यवहितम् असंख्यातम् अदर्शितम् ।
	मुद्राङ्कितं च यद् दत्तं तद् औपनिधिकं स्मृतम् ॥
व्यवहितं करण्डकादौ प्रक्षिप्य निहितम्, नास्य समर्पाणे (?) ग्राहकसमक्षासमक्षलक्षणो नियमः, दत्तम् इति सामान्येनोक्तेः । न्यासस्य तु स्वरूपनिरूपणमुखेनैव स्थापनप्रकारम् आह स एव ।
	राजचोरारातिभयाद् दायादानां च वञ्चनात् ।
	स्थाप्यते ऽन्यगृहे द्रव्यं न्यासस् तत् परिकीर्तितम् ॥
द्रव्यं बलीवर्दकांस्यादिकम् । गृह इति वदता गृहस्वामिनः परस्थानगतस्य असमक्षे तस्मिन्न् आगते समर्पणीयम् इति कथयित्वा स्थापितो न्यासः, न पुनः तत्समक्षे समर्पित इति दर्शितम् ॥


इति स्मृतिचन्द्रिकायां निक्षेपादिस्थापनविधिः


अथ निक्षेपादिपालनविधिः

तत्र बृहस्पतिः ।
	ससाक्षिकं रहो दत्तं द्विविधं समुदाहृतम् ।
	पुत्रवत् परिपाल्यं तद् विनश्यत्यनवेक्षया ॥
पालयितुः फलं चाह स एव ।
	ददतो यद् भवेत् पुण्यं हेमकुप्याम्बरादिकम् ।
	तत् स्यात् पालयतो न्यासं तथैव शरणागतम् ॥
कुप्यं त्रपुसीसादिकम् । भक्षकादेर् दोषो ऽपि तेनैव दर्शितः ।
	भर्तृद्रोहे यथा नार्याः पुंसः पुत्रसुहृद्वधे ।
	दोषो भवेत् तथा न्यासे भक्षितोपेक्षिते नृणाम् ॥
	न्यासद्रव्यं न गृह्णीयात् तन्नाशस् त्व् अयशःकरः ॥ इति ।
न्यासग्रहणं प्राचीनवचनत्रये ऽप्युपलक्षणार्थम्, तेन फलश्रुत्यादिकं निक्षेपादित्रयसाधारणम् इत् मन्तव्यम् ॥


इति स्मृतिचन्द्रिकायां निक्षेपादिपालनविधिः


अथ सभ्यभूतग्रहीतृविषयाणि

अथ सभ्यभूतग्रहीतृविषयाणि कानिचिद् वचनानि लिख्यन्ते । तत्र बृहस्पतिः ।
	दैवराजोपघातेन यदि तन्नाशम् आप्नुयात् ।
	ग्रहीतृद्रव्यसहितं तत्र दोषो न विद्यते ॥
ग्रहीतुर् इति शेषः । उपक्षाद्यभावाद् इत्यभिप्रायः । ग्रहीतृद्रव्यसहितम् इत्येतद् उपेक्षाद्यभावनिश्चायकत्वेनोक्तम् । निक्षिप्तमात्रस्यापि कारणान्तरेणोपक्षाद्यभावे निश्चिते ग्रहीतुर् दोषो न विद्यत इत्यवगन्तव्यम् । दैवराजग्रहणं ग्रहीतृसमाधेयनिमित्तोपलक्षणार्थम् । अत एव कात्यायनः ।
	अराजदैविकेनापि निक्षिप्तं यत्र नाशितम् ।
	ग्रहीतुः सह भाण्डेन दातुर् नष्टं तद् उच्यते ॥
भाण्डेन अर्थेनेत्यर्थः । तथा च नारदः ।
	ग्रहीतुः सह यो ऽर्थेन नष्टो नष्टः स दायिनः ।
	दैवराजकृते तद्वन् न चेत् तत् जिह्मकारितम् ॥
तत् ग्रःत्रर्थेन सह प्रध्वंसनं कूटकारितं न चेद् इत्यन्त्यपादस्यार्थः । दायिनः स नष्ट इति वदता वचनभङ्ग्या ग्रहीता मूल्यद्वारेण न दाप्यो नष्टं धनम् इत्युक्तम् । उक्तं च याज्ञवल्क्येन ।
	न दाप्यो ऽपहृतं तत् तु राजदैविकतस्करैः । इति ।
दैविकपदस्यार्थो मनुना स्पष्टत्वेनोक्तः ।
	चोरैर् हृतं जलेनोढम् अग्निना दग्धम् एव च ।
	न दद्याद् यदि तस्मात् स न संहरति किंचन ॥
तस्माद् धनाद् यदि स्तोकम् अपि न गृह्णातीत्यर्थः । उपनिधिग्रहीतर्यप्युक्तं तेनैव ।
	समुद्रान् नाप्नुयात् किंचित् यदि तस्मान् न संहरेत् । इति । (म्ध् ८।१८८)
एवं न्यासग्रहीतर्यप्युपेक्षाद्यभावे द्रष्टव्यम्, असभ्यत्वाभावात् । "समुद्रान् नाप्नुयात्" इति वचनान्तरेण पृथगुपनिधाव् अभिधानं प्रपञ्चरुचित्वेनेति मन्तव्यम् । क्वचिद् येन केनचिद् धेतुना नष्टम् अपि ग्रहीता मूल्यद्वारेण न दाप्य इत्याह कात्यायनः ।
	ज्ञात्वा द्रव्यवियोगं तु दाता यत्र विनिक्षिपेत् ।
	सर्व्वोपायविनाशे ऽपि ग्रहीता नैव दप्यते ॥


इति स्मृतिचन्द्रिकायां सभ्यभूतग्रहीतृविषयाणि


अथ सभ्याभासभूतग्रहीतृविषयाणि

तत्र कात्यायनः ।
	निक्षिप्तं यस्य यत् किंचित् तत् प्रयत्नेन पालयेत् ।
	दैवराजकृताद् अन्यो विनाशस् तस्य कीर्त्यते ॥
यस्य पार्श्वे यत् स्थापितं तत् तेनावहितेन पालनीयम्, यतो दैवराजकृताद् अन्यो विनाशादिस् तस्य ग्राहकस्य दोषेण कृतत्वेन कीर्त्यत इत्यर्थः न केवलं दुष्कीर्तिर् एव किं तु वस्तुवृत्त्या स्वदोषाद् विनाशादौ जाते बह्वर्थहानिश्चेत्याह स एव ।
	यस्य दोषेण यत् किंचिद् विनाश्येत ह्रियेत वा ।
	तद् द्रव्यं सोदयं दाप्यो दैवराजकृताद् विना ॥
उपक्षादिलक्षणो ऽत्र दोषो ऽभिमतः । तथा च बृहस्पतिः ।
	भेदेनोपेक्षया न्यासं ग्रहीता यदि नाशयेत् ।
	याच्यमानो न दद्याद् वा दाप्यस् तत् सोदयं भवेत् ॥
नाशे मूल्यद्वारेण दाप्यः । अनाशे तु स्वरूपत एव । अकृतवृद्धिप्रकरणे सामान्येनोक्तं वृद्धिपरिमाणं नाशे ग्राह्यम्, अदाने तु,
	याच्यमानो न चेद् दद्याद् वर्धते पञ्चकं शतम् ।
इति विशेषेण तत्रैवोक्तं (?) ग्राह्यम् । भेदेनोपेक्षयेति वदन् स्वीयद्रव्येण सहैवोपेक्षया नाशे तु सोदयविधिर् नेति दर्शयति । तेन "तत्र समं दाप्य उपेक्षितः" इति स्मृत्यन्त्रविहितं मूलमात्रम् एव देयम् । तथा च कात्यायनः ।
	याचितानन्तरं नाशे दैवराजकृते ऽपि सः ।
	ग्रहीता प्रतिदाप्यः स्यात् ॥॥॥॥॥॥ ॥ इति ।
मूलमात्रम् इति शेषः । प्रत्यर्पणविलम्बमात्रापराधे सवृद्धिकदापनायोगात् । राज्ञे च तत्समो देयः, तथा च नारदः ।
	याचमानस् तु यो दातुं निक्षेपं न प्रयच्छति ।
	दण्ड्यः स राज्ञो भवति नष्टे दाप्यश्च तत्समम् ॥
नष्ट इत्यत्र दैवाद् राजतो वेति शेषो ऽध्याहार्यः । यः पुनः स्थापितधाद् व्ययं कुरुते, उपभोगं वा, लाभार्थं प्रयोगं वा । तत्राप्याह स एव ।
	यत्रार्थं साधयेत् तेन निक्षेप्तुर् अननुज्ञया ।
	तत्रापि दण्ड्यः स भवेत् तं च सोदयम् आवहेत् ॥
साधितार्थानुसारेण दण्ड्यः । याज्ञवल्क्यो ऽपि ।
	आजीवन् स्वेच्छया दण्ड्यो दाप्यस् तच् चापि सोदयम् । इति ।
आजीवन् उपजीवन् । स्वेच्छया उपनिधात्रननुज्ञया । तच्छब्देनोपनिधिर् अत्र परामृश्यते, प्रकृतत्वात् । बृहस्पतिर् अपि ।
	न्यासद्रव्येण यः कश्चित् साधयेत् कार्यम् आत्मनः ।
	दण्ड्यः स राज्ञो भवति दाप्यस् तच् चापि सोदयम् ॥
साधयेत् स्वाम्यननुज्ञयेति शेषः । स्वाम्यनुज्ञया तु साधयतो न दोष इति प्राचीनवचनेष्व् एवार्थाद् अवगम्यते । कात्यायनो ऽपि ।
	न्यासादिकं परद्रव्यं प्रभक्षितम् उपेक्षितम् ।
	अज्ञाननाशितं चैव येन दाप्यः स एव तत् ॥
अत्र विशेषम् आह व्यासः ।
	भक्षिते सोदयं दाप्यः समं दाप्य उपेक्षिते ।
	किंचिन् न्यूनं प्रदाप्यः स्याद् द्रव्यम् अज्ञाननाशितम् ॥
किंचिन् न्यूनम् इत्यस्य पादांशहीनम् इत्यर्थो ग्राह्य इति कैश्चिद् उक्तम् । भक्षीतवद् अपहृतं दप्यः, "निक्षेपापहारी वृद्धिसहितं धनं धनिकस्य दाप्यः" इति विष्णुस्मरणात् । अत्र दण्डम् अपि दाप्यः,
	निक्षेपस्यापहर्तारं तत्समं दापयेद् धमम् ।
	तथोपनिधिहर्तारं विशेषेणैव पार्थिवः ॥
इति मनुस्मरणात् । अपह्नवे त्व् अवृद्धिकम् एव साधितं दाप्य इत्याह व्यासः ।
	निक्षेपं निह्नुते यस् तु नरो बन्धुबलान्वितः ।
	साक्षिभिर् वाथ दिव्येन विभाव्य प्रतिदाप्यते ॥
बृहस्पतिस् तु दण्डदापनम् अप्याह ।
	गृहीत्वापह्नुते यत्र साक्षिभिः शपथेन वा ।
	विभाव्य दापयेन् न्यासं तत्समं विनयं तथा ॥


इति स्मृतिचन्द्रिकायां सभ्याभासभूतह्रतीतृविषयाणि


अथ ग्र्हीतृस्थापकादिकृत्यविषयाणि

अत्र ग्रहीतारं प्रत्याह बृहस्पतिः ।
	स्थापितं येन विधिना येन यच् च यथाविधि ।
	तथैव तस्य तद् देयं न देयं प्रत्यनन्तरे ॥
स्थापकेतरस्य यस्य स्थापितद्रव्ये स्वाम्यम् अस्ति सः इह प्रत्यनन्तर इत्युच्यते । स्थापकं प्रत्याह मनुः ।
	यो यथा निक्षिपेद् धस्ते यम् अर्थं यस्य मानवः ।
	स तथैव ग्रहीतव्यो यथा दायस् तथा ग्रहः ॥
दायो दानं स्थापनम् इति यावत् । ग्रहो ग्रहणम् । एतद् उक्तं भवति: ससाक्षिकत्वेन स्थापितं साक्षिसमक्षं ग्रहीतव्यम् । रहसि स्थापितं रहस्येव ग्राह्यम् इति । कदा ग्राह्यम् इत्यपेक्षिते कात्यायनः ।
	ग्राह्यस् तूपनिधिः काले कालहीनं तु वर्जयेत् ।
	कालहीनं ददद् दण्डं द्विगुणं च प्रदापयेत् ॥
यद्भयाद् उपनिधिर् अन्यहस्ते न्यस्तः, तद्भयातीते काले स ग्राह्य इत्यर्थः । तद्भयातीते काले ऽपि स्वयम् एव नायाचितम् अर्पणीयं "सकृद् याचितम् अर्पयेत्" इति बृहस्पतिस्मरणात् । तद्भये वर्तमाने स्वयम् अयाचितं दीयमानं कालहीनं तस्य दानं दौष्ट्येनैवेति ददतो दण्डो युक्तः । स्थापकस्य दौष्ट्ये दण्डम् आह मनुः ।
	निक्षेपो यः कृतो येन यावांश्च कुलसंनिधौ ।
	तावान् एव स विज्ञेयो विब्रुवन् दण्डम् अर्हति ॥
कुलं साक्षिभूतम् । एतद् उक्तं भवति: ससाक्षिके साक्षिवचनं विरुद्धं ब्रुवन् दण्ड्य इति । असाक्षिके त्व् आह बृहस्पतिः ।
	रहो दत्ते निधौ यत्र विसंवादः प्रजायते ।
	विभावकं तत्र दिव्यम् उभयोर् अपि च स्मृतम् ॥
निधाव् उपनिधौ । उभयोर् मध्य एकस्येत्यर्थः । उभयोर् ग्रहणम् "रुच्या वान्यतरः कुर्यात्" इत्ययम् एव पक्षो यथा स्याद् इति । पार्थिवं प्रत्याह मनुः ।
	निक्षेपस्यापहर्तारम् अनिक्षेप्तारम् एव च ।
	सर्वैर् उपायैर् अन्विच्छेच् छपथैश्चैव वैदिकैः॥
	यो निक्षेपं नार्पयति यश्चानिक्षिप्य याचते ।
	ताव् उभौ चोवच् छस्यौ प्राप्यौ तत्समं दमम् ॥ इति ।
चोरवच् छास्यौ चोरदण्डेन दण्ड्यौ । चोरदण्डश्च प्रथमसाहस इत्युक्तं मनुवृत्तौ । प्राद्विवाकं च प्रत्याह स एव ।
	तेषां न दद्याद् यदि तु तद् धिरण्यं यथाविधि ।
	द्वयं निगृह्य दाप्यं स्याद् इति धर्मस्य धारणा ॥
	निक्षिप्तस्य धनसैवं प्रीत्योपनिहितस्य च ।
	राजा विनिर्णयं कुर्याद् अक्षिण्वन् न्यासधारणम् ॥ इति ।
तेषाम् अभियोक्तॄणाम् । तद् धिरण्यं तन्मूल्यहिरण्यम् अभियोक्तृभ्यो दाप्यम् । द्वयाम् अपि द्विगुणं निगृह्य दण्दयित्वा । अक्षिण्वन् अताडयन् ॥


इति स्मृतिचन्द्रिकायां ग्रहीतृस्थापकादिकृत्यविषयाणि


अथ प्रत्यन्तरे प्रत्यर्पणप्रतिषेधस्यापवादः

तत्र मनुः ।
	स्वयम् एव तु यो दद्यान् मृतस्य प्रत्यन्तरे ।
	न स राज्ञाभियोक्तव्यो न निक्षेप्तुश्च बन्धुभिः ॥
पाचीने प्रकरणे या प्रत्यन्तरपदस्य व्याख्या कृता, सात्रापि द्रष्टव्या । अनेन वचनेन वचोभङ्ग्या स्थापके मृते प्रत्यनन्तरे प्रत्यर्पणं ग्राहकेण कार्यम् इत्युक्तम् । अयाचितेनार्पणम् अप्यत्र भावदोषपरिहारार्थत्वात् भूषणं न तु दूषणम् इत्यभिसंधायोक्तम् "स्वयम् एव तु यो दद्यात्" इति । प्रत्यनन्तरे  ऽपि कालहीनम् अयाचितेन न देयम्, भावदोषापत्तेः । प्रत्यनन्तरबहुत्वे तु नैकस्मिन् प्रत्यनन्तरे देयं सर्वप्रयनन्तरसंनिधौ देयम्, तथा सति निक्षेप्तुः बन्धुभिः प्रत्यनन्तरभूतैर् अभियोक्तव्यो न भवति । यदा तु स्वयम् एव न ददाति तदा प्रयनन्तरं प्रत्याह स एव ।
	अच्छलेनैव चान्विच्छेत् तम् अर्थं प्रीतिपूर्वकम् ।
	विचार्य तस्य वा वृत्तं साम्नैव परिसाधयेत् ॥
अन्वेषणं निक्षेपादिर् अस्मिञ् जने ऽस्तीत्यवधारणम् । स्वतः तद् अछलेनैव भूतानुसारेणैव कार्यं न छलानुसारेण । परिसाधनं ग्राहकसकाशाद् आदानम् । वृत्तग्राहकविषये साम्नैव प्रियपूर्ववचसैव कार्यं न भयदर्शनादिना । वृत्तं विचार्य दुर्वृत्तग्राहकविषये तु छलानुसारेण वान्विच्छेत् । भयदर्शनाद्युपायान्तरेण छलादिना वा ऋणादानप्रकरणोक्तेन परिसाधयेद् इत्यस्माद् एव वचनाद् अवगम्यते यथा सद्वृत्ते छलादिप्रयोगवच् छपथेन शोधनस्याप्यनुचितत्वम् । ग्राहके तु मृते पश्चाद् यदधीनम् उपनिध्यादि जातं तेनैव स्थापके प्रत्यनन्तरे वा प्रत्यर्पणीयम् इत्येतद् अतिस्थूलत्वात् स्मृतिकारैर् उपेक्षितम् इत्यस्मरणकारणम् उन्नेयम् । यदि ग्राहकवद् असौ स्वयं न ददाति तदा स्थापकः प्रत्यनन्तरो वा पूर्वोक्तमार्गेणान्विच्छेत् । संप्रतिपन्नं पूर्वोक्तप्रकारेण परिसाधयेत् । एतद् अपि स्मृतिकारैर् अनुक्तम् ऊहेनापि ज्ञातुं शक्यत्वात् ॥


इति स्मृतिचन्द्रिकायां प्रत्यनन्तरे प्रत्यर्पणस्य प्रतिषेधापवादः


अथ याचितान्वाहितविषयाणि कानिचिद् वचनानि लिख्यन्त

तत्र याज्ञवल्क्यः ।
	याचितान्वाहितन्यासनिक्षेपादिष्व् अयं विधिः । इति ।
याचितम् उत्सवादिषु परकीयम् अलंकाराद्यर्थं याचित्वा स्वसमीपम् आनीतम् । अन्वाहितं स्वस्मिन् स्थितं परधनम् अन्यान्तिकस्थितया कृतम् । न्यासनिक्षेपयोः स्वरूपं निक्षेपादिस्थापनविधिप्रकरणे दर्शितम् । यद्यपि स्मृत्यन्तरे न्यासनिक्षेपयोः स्थापनादिधर्मा उपदिष्टाः, तथाप्यस्यां स्मृतौ नोपदिष्टा इत्युपदिष्टोपनिधिधर्माणाम् अतिदेशो ऽयं युक्तः । बृहस्पत्यादिनाप्यनुपदिष्टधर्मकेष्व् एवान्वाहितादिष्व् अतिदिष्टम् ।
	अन्वाहिते याचितके शिल्पन्यासे सबन्धके ।
	एष एवोदितो धर्मस् तथा च शरणागते ॥ इति ।
शिल्पन्यासे कङ्कणादिकरणाय स्वर्णकारादिहस्तन्यस्तहिरण्यादाव् इत्यर्थः । अनेनाप्रतियाचितस्य शिल्पन्यासस्य दैवादिना नाशे स्वर्णकारप्रभृतिर् न दाप्य इत्यादिधर्मो ऽतिदिष्ट इति मन्तव्यम् । अत्र क्वचिद् अपवादम् आह कात्यायनः ।
	यैश्च संस्क्रियते न्यासो दिवसैः परिनिश्चितैः ।
	तदूर्ध्वं स्थापयेच् छिल्पी दाप्यो दैवहते ऽपि तम् ॥
यत्र जीर्णान्येव वस्त्रादीनि नैर्मल्याद्यर्थं रजकादौ न्यस्तानि नूतनान्येव वा, तन्नाशश्च शिल्पिकृताभिघाताद्युपेतजीर्णत्वादिदोषाद् अभिघातादिमात्राद् वा जातः, तत्र "यस्य दोषेण" इत्यादिनोक्तसोदयदापनम् अतिदेशात् प्राप्तम् इति वदन्ति । वस्तुतस् तु, जीर्णादौ न शिल्पिदोषः, नैर्माल्याद्यर्थत्वाद् अभिधातस्य (?) । नूतनादौ नैवम् इति शिल्पी दोषवान् । तेन जीर्णादौ न किंचिद् दाप्यः, नूतनादौ तु मूल्यमात्रं दाप्यम्, नैर्माल्यार्थाद् अभिघाताद् अधिकांशस्यैव दोषत्वेन स्वल्पदोषत्वात् । एतत् सर्वम् अभिसंधायाह स एव ।
	न्यासदोषाद् विनाशः स्याच् छिल्पिनं तन् न दापयेत् ।
	दापयेच् छिल्पिदोषात् तत् संस्कारार्थं यद् अर्पितम् ॥
शिल्पिदोषाद् इत्यत्र विनाशः स्याद् इत्यनुषज्यते । यत्र तन्त्वादिकं वस्त्राद्यर्थं कुविन्दादौ न्यस्तं खण्डपटादिदशायां नष्टं परिपूर्णदशायां वा कुविन्दादिना दीयमानं स्वामिना न गृहीतं नष्टं च, तत्राप्याह स एव ।
	स्वल्पेनापि च यत् कर्म नष्टं चेद् भृतकस्य तत् ।
	पर्याप्तं दित्सतस् तस्य विनश्येत् तद् अगृह्णतः ॥
यत् कर्म वस्त्रनिर्माणादि स्वल्पेनापि प्रान्तवानादिना विकलं नष्टं चेत् भृतकस्य शिल्पिन एव नष्टं पुनर् वेतनग्रहणम् अन्तरेणैव वानादिक्रियां कुर्याद् इत्यर्थः । यदि स्वामी पुनस् तन्त्वादिकं नार्पयति तदा पुनर् वानाद्यभावे ऽपि वेतनं शिल्पिने दत्तं न लभते । पर्याप्तं परिपूर्णं वस्त्रादिकं दित्सतो भृतस्य यः स्वामी तस्य दीयमानम् अगृह्णतस् तत् पर्याप्तं विनश्येद् इत्युत्तरार्धस्यार्थः । एवं चात्र भृतको नष्टं न दाप्य इति वचोभङ्ग्या भणितम् इत्यवगन्तव्यम् । एवं शिल्पिन्यासविषये विशेषम् उक्त्वा याचितविषये ऽप्याह स एव ।
	यदि तत् कार्यम् उद्दिश्य कालं परिनियम्य वा ।
	याचितो ऽर्धकृते तस्मिन्न् अप्राप्ते न तु दाप्यते ॥
तात्पर्यं तावद् उच्यते ।
	याच्यमानो न दद्याद् वा दाप्यस् तत् सोदयं भवेत् ।
इत्ययं धर्मो ऽतिदेशाद् याचितके प्राप्तो ऽनेन क्वचित् प्रतिषिध्यते । प्रतिषेधवचनस्यायम् अर्थः: यत् कार्यं दीर्घकालसाध्यं तत् कार्यमध्ये यदि याचितः यदि वा संवत्सरपर्यन्तं दीयताम् इत्येवं कालं परिनियम्य याचितः, तस्मिन् कार्यमध्ये परिनियतकालमध्ये वा प्रतियाच्यमानो याचितकं यो न ददाति, असौ न सोदयं दाप्य इति । याचितकमात्रम् एवासौ कृते कार्ये परिनियतकालात्यये वा दद्यात् । यदि तदापि न ददाति तदा दैवादितो विनाशे हरणे वा जाते मूल्यं देयम् इत्याह स एव ।
	प्राप्तकाले कृते कार्ये न दद्याद् याचितो ऽपि सन् ।
	तस्मिन् नष्टे हृते वापि ग्रहीता मूल्यम् आहरेत् ॥
ननु,
	याचितानन्तरं नाशे दैवराजकृते ऽपि सः ।
	ग्रहीता प्रतिदाप्यः स्यात् ॥॥॥॥। ॥
इत्यादिस्मृत्या मूल्यमात्रदापनम् उपदिष्टम् इहातिदेशेनैव प्राप्तम्, किम् अर्थम् इह पुनर् उपदिश्यते । उच्यते, स्मृत्यन्तराद् दण्डो प्येवं प्राप्तस् तन्निवृत्त्यर्थम् इहाप्युक्तम् । क्वचिद् अप्राप्ते ऽपि काले कार्यमध्ये ऽपि याचितकं दाप्य इत्याह स एव ।
	अथ कार्यविपत्तिस् तु तस्यैव स्वामिनो भवेत् ।
	अप्राप्ते वै स काले तु दाप्यस् त्व् अर्धकृते ऽपि तत् ॥
याचितकस्वामिकार्यविपत्तिर् अप्रतिदाने चेन् मध्ये ऽपि प्रतियाचितो याचितकं दाप्य इत्यर्थः । यदि मध्ये न ददाति तदात्र सोदयं दप्यः, आतिदेशिकस्यापि प्रतिषेधकोपदेशाभावे ग्राह्यत्वात् । स्थापकपार्थिवयोः कृत्यम् अतिदेशाद् याचितके प्राप्तम् अपि सामाद्युपायप्रयोगनिवृत्त्यर्थम् आह स एव ।
	यो याचितकम् आदाय न दद्यात् प्रतियाचितः ।
	स निगृह्य बलाद् दाप्यो दण्ड्यश्च न ददाति यः ॥
निगृह्य बलाद् उपवासादि कारयित्वा स्थापकेन दाप्यो दानोन्मुखं कृत्वा ग्राह्यः । एवम् अपि यदि न ददाति, स राज्ञा दाप्यो दण्ड्यश्चेत्यर्थः । स्थापके मृते स्वयम् एव प्रतियाचनाभावे ऽपि भावदोषपरिहारार्थं प्रत्यनन्तरे दद्याद् इत्येतद् याचितके ऽप्यतिदिष्टधर्मवर्गान्तर्गतत्वेन प्राप्तम् अप्यवश्यानुष्ठेयं न भवतीत्याह बृहस्पतिः ।
	याचितं स्वाम्यनुज्ञातं प्रददन् नापराध्नुयात् । इति ।
याचनाद् ऊर्ध्वम् अपीति शेषः ॥


इति स्मृतिचन्द्रिकायां याचितान्वाहितविषयाणि 

समाप्तं च निक्षेपाख्यपदस्य विधिवितानम्


अथ संभूयसमुत्थानाख्यस्य पदस्य विधिर् उच्यते

तत्र बृहस्पतिः ।
	कुलीनदक्षानलसैः प्राज्ञैर् नाणकवेदिभिः ।
	आयव्ययज्ञैः शुचिभिः शूरैः कुर्यात् सह क्रियाम् ॥
वाणिज्यकृषिशिक्पक्रतुसङ्गीतस्तैन्यात्मिकाम् इत्यर्थः । तत्र वाणिज्यक्रिया नाणकवेदिभिर् आयव्ययज्ञैः संभूय कार्या, कृषिक्रिया त्व् आयव्ययज्ञैः, शिल्पक्रिया सङ्गीतक्रिया च प्राज्ञैः, क्रतुक्रिया कुलीनैः प्राज्ञः शुचिभिः, स्तैन्यक्रिया शूरैः, वाणिज्यादिषड्विधापि क्रिया दक्षैः अनलसैश्चेत्यवगन्तव्यम् । दक्षानलसग्रहणं भाग्याधिकव्याध्यपीडितानां प्रदर्शनार्थम् । नाणकवेदिग्रहणं चाढ्यानाम् । अत एवादक्षालसप्रतिषेधं कुर्वन् मन्दभाग्यादीन् अपि स एव प्रतिषेधयति ।
	अशक्तालसरोगार्तमन्दभाग्यनिराश्रयैः ।
	वाणिज्याद्याः सहैतैस् तु न कर्तव्या बुधैः क्रियाः ॥ इति ।
आश्रयो मूलधनम् । तथा च नारदः ।
	फलहेतोर् उपायेन कर्म संभूय कुर्वताम् ।
	आधारभूतः प्रक्षेप उत्तिष्ठेरंस् ततो ऽंशतः ॥
आधारभूत आश्रयभूतः । प्रक्षेपो मूलधनप्रक्षेपः । ततो मूलधनप्रक्षेपानुसाराद् उत्तिष्ठेरन् लाभभाजो भवेयुर् इत्यर्थः । हान्यादिकम् अप्येवम् एवेत्याह स एव ।
	समो ऽतिरिक्तो हीनो वा यत्रांशो यस्य यादृशः ।
	क्षयव्ययौ तथा विऋद्धिः तत्र तस्य तथाविधाः ॥
क्षयव्ययौ वृद्धिर् इत्येते प्रक्षिप्तांशानुसारेण वेदितव्या इत्यर्थः । बृहस्पतिर् अपि ।
	प्रयोगं कुर्वते ये तु हेमधान्यरसादिना ।
	समन्यूनाधिकैर् अंशैर् लाभस् तेषां तथाविधः ॥
लाभवद् एव कर्मव्ययाव् अपीत्याह स एव ।
	समो न्यूनाधिको वांशो येन क्षिप्तस् तथैव सः ।
	व्ययं दद्यात् कर्म कुर्याल् लाभं गृह्णीत चैव हि ॥
याज्ञवल्क्यो ऽपि ।
	समवायेन वणिजां लाभार्थं कर्म कुर्वताम् ।
	लाभालाबौ यथाद्रव्यं यथा वा संविदा कृतौ ॥
समवायेन मूल्यद्रव्यसंसर्गेण यथाद्रव्यं संसृष्टद्रव्यवर्तितत्तदंशभूतद्रव्यानुसारेण लाभालाभौ ज्ञेयाव् इत्यर्थः । संविदा समयेन कृतौ कल्पितौ, पुरुषानुसारेण कल्पितौ लाभालाभौ ज्ञेयाव् इति यावत् । व्यासस् तु संभूतकारिणां कार्यम् आह ।
	समक्षम् असमक्षं वावञ्चयन्तः परस्परम् ।
	नानापुण्यानुसारात् ते प्रकुर्युः क्रयविक्रयौ ॥
	अगोपयन्तो भाण्डानि शुल्कं दद्युश्च ते ऽध्वनि ।
	अन्यथा द्विगुणं दाप्याः शुल्कस्थानाद् बहिःस्थिताः ॥ इति ।
नारदो ऽपि ।
	भाण्डपिण्डव्ययोद्धारभारसारान्वेक्षणम् ।
	कुर्युस् ते ऽव्यभिचारेण समये स्वे व्यवस्थिताः 
अथ वा सर्वानुज्ञया सर्वेषां कार्यम् एक एव कुर्यात् । तथा च बृहस्पतिः ।
	बहूनां संमतो यस् तु दद्याद् एको धनं रहः ।
	करणं कारयेद् वापि सर्वैर् एव कृतं भवेत् ॥
करणं लेख्यादिकम् । संभूयकारिणां मिथो विवादे ऽप्याह स एव ।
	परीक्षकाः साक्षिणश्च ते एवोक्ताः परस्परम् ।
	संदिग्धे ऽर्थे वञ्चनायां नो चेद् विद्वेषसंयुताः ॥
यदा तु विद्वेषसंयुक्तास् तदाप्याह स एव ।
	यः कश्चिद् वञ्चकस् तेषां विज्ञातः क्रयविक्रये ।
	शपथैः स विशोध्यः स्यात् सर्ववादे ऽप्ययं विधिः ॥
विशोध्यः सभ्यैर् इति शेषः । सर्ववादे ऽपि वञ्चनेतरविवादे ऽपीत्यर्थः । वञ्चकत्वे सिद्धे सति किं कार्यम् इत्यपेक्षिते याज्ञवल्क्यः: "जिह्मं त्यजेयुर् निर्लाभम्" इति । जिह्मं वञ्चकं निर्लाभं लाभहीनं कृत्वा त्यजेयुः । बहिःस्थिताः इतरे संभूयकारिण इत्यर्थः । संभूयकारिष्व् असमर्थं प्रत्याह स एव: "अशक्तो ऽन्येन कारयेत्" इति । स्वांशआनुरूपं कर्मेति शेषः । बृहस्पतिस् तु सर्वान् प्रत्याह ।
	क्षयहानिर् यदा तत्र दैवराजकृता भवेत् ।
	सर्वेषाम् एव सा प्रोक्ता कल्पनीया यथांशतः ॥
संभूयकारिभिः सर्वैर् इति शेषः । क्षयायैव हानिः उपचयार्थव्यतिरिक्ता हानिर् इति यावत् । दैवराजग्रहणं प्रातिस्विकदोषेतरनिमित्तोपलक्षणार्थम् । प्रातिस्विकदोषाद् धानौ त्व् आह स एव ।
	अनिर्दिष्टो वार्यमाणाः प्रमादाद् यस् तु नाशयेत् ।
	तेनैव तद् भवेद् देयं सर्वेषां समवायिनाम् ॥
अनिर्दिष्टः समवायाननुज्ञातः स्वबुद्ध्यैव कुर्वन् समवायिद्रव्यं यो नाशयेत्, निवार्यमाणो वा समवायिभिः इत्याद्यपदार्थः । प्रमादः प्रज्ञाहीनता सा प्रातिस्विकदोषोपलक्षणार्थतयात्रोक्ता । तेन कामक्रोधलोभाद्यपि समुत्थाननाशनिमित्तभूतं सर्वम् एवात्रोक्तम् इति मन्तव्यम् । यस् त्व् इत्यादिवचनशेषं सुगमम् । पालने ऽप्याह स एव ।
	देवराजभयाद् यस् तु स्वशक्त्या परिपालयेत् ।
	तस्यांशं दशमं दत्वा गृह्णीयस् ते ऽन्ततः परे ॥
तस्य तस्मै दशमम् अंशं दद्युः । ते समवायिनः । पालयेत् समवायिद्रव्यम् इति शेषः । तथा च कात्यायनः ।
	चोरतः सलिलाद् अग्नेर् द्रव्यं यस् तु समाहरेत् ।
	तस्यांशो दशमो देयः सर्ववादेष्व् अयं विधिः ॥
समाहरेत् स्वशक्त्या प्रत्याहरेद् इत्यर्थः । असमवायिद्रव्यपालने ऽप्ययं विधिर् विज्ञेय इत्यन्त्यपादार्थः । अधमर्नादिभ्यो दत्ते यस् तु प्रतियाचनादिना समवायिद्रव्यं समवायिभिः सह न साधयति तस्य लाभहानिर् इत्याह बृहस्पतिः ।
	समवेतैस् तु यद् दत्तं प्रार्थनीयं तथैव तत् ।
	न याचते च यः कश्चिल् लाभात् स परिहीयते ॥
याचनग्रहण्म् अंशानुसारेण करणीयकर्मणः प्रदर्शनार्थम् । तेन कर्मान्तराकरणे ऽप्यकरणानुसारेण लाभहानिर् इत्यस्माद् एव वचनात् प्रतिपत्तव्यम् ॥


इति स्मृतिचन्द्रिकायां संभूयकारिणां विणिजां विधयः


अथ संभूयकारिणां कृषिकाणां विधयः

तत्र बृहस्पतिः ।
	वाह्यकर्षकबीजाद्यैः क्षेत्रोपकरणेन च ।
	ये समानास् तु तैः सार्धं कृषिः कार्या विजानता ॥
वाह्या लाङ्गलादिवाहकाः बलीवर्दाः । कर्षकाः कृष्यर्थं स्वीकृताः पुरुषाः । आद्यशब्देन कृष्यर्थस्य धनस्य ग्रहणम् । वाह्येषु वर्जनीयान् आह स एव ।
	कृशातिवृद्धं क्षुद्रं च रोगिणं प्रपलायिनम् ।
	काणं खञ्जं च नादद्याद् वाह्यं प्राज्ञः कृषीवलः ॥
काण एकाक्षः । खञ्जो हीनचरणः । क्षेत्रेषु वर्जनीयम् आह स एव ।
	पर्वते नगराभ्याशे तथा राजपथस्य च ।
	ऊषरं मूषिकाव्याप्तं क्षेत्रं यत्नेन वर्जयेत् ॥
पर्वते पर्वतान्ते । नगराभ्याशे नगरसमीपे । राजपथस्य च समीप इति शेषः । एतद् उक्तं भवति: पर्वताद्यासन्नम्, अनासन्नम् प्य् ऊषरं मूषिकाव्याप्तं च क्षेत्रं वर्जयेद् इति । लाभविभागदिकं यत् संभूयवाणिज्यकृष्यादिकर्मणाम् असाधारणं पूर्वस्मिन् प्रकरणे दर्शितं तद् अप्यत्राप्यनुसंधेयम् । पूर्वत्र दर्शितात् प्रातिस्विकदोषाद् दोषान्तरेनाप्येकस्याहानिम् आह स एव ।
	वाह्यबीजात्ययाद् यस्य क्षेत्रहानिः प्रजायते ।
	तेनैव सा प्रदातव्या सर्वेषां कृषिजीविनाम् ॥
संभूयकारिणाम् इति शेषः । वाह्यबीजग्रहणं कृषिसाधनानाम् उपलक्षणार्थम् इति मन्तव्यम् ॥


इति स्मृतिचन्द्रिकायां संभूयकारिणां कृषिकाणां विधयः


अथ संभूयकारिणां शिल्पिनां विधयः

शिल्पिस्वरूपनिरूपणार्थम् आह बृहस्पतिः ।
	हिरण्यकुप्यसूत्राणां काष्ठपाषाणचर्मणाम् ।
	संस्कर्ता च कलाभिज्ञः शिल्पी प्रोक्तो मनीषिभिः ॥
कुप्यं हेमरूप्यव्यतिरिक्तं त्रपुसीसादिकम् । हेमरूप्ये प्रकृत्य "ताभ्यां यद् अन्यत् तत् कुप्यम्" इत्यमरसिंहेनोक्तम् । शिल्पिनां लाभस्य विभागम् आह स एव ।
	हेमकारादयो यत्र शिल्पं संभूय कुर्वते ।
	कर्मानुरूपं निर्वेशं लभेरंस् ते यथांशतः ॥
निर्वेशो भृतिः । कात्यायनो ऽपि ।
	शिक्षकाभिज्ञकुशला आचार्यश्चेति शिल्पिनः ।
	एकद्वित्रिचतुर्भागान् हरेयुस् ते यथोत्तरम् ॥
काष्ठादिमयहर्म्यादिनिर्मातॄणां मुख्यस्य भागम् आह बृहस्पतिः ।
	हर्म्यं देवगृहं चापि चार्मिकोपस्कराणि च ।
	संभूय कुर्वतां चैषां प्रमुखो द्व्यंशम् अर्हति ॥
अवञ्चकत्वेन कर्मकरणादिधर्मजातं यत् पूर्वतरप्रकरणे दर्शितं तद् अप्यत्राप्यनुसंधेयम् ॥


इति स्मृतिचन्द्रिकायां संभूयकारिणां शिल्पिनां विधयः


अथ संभूयकारिणाम् ऋत्विजां विधयः

तत्र मनुः ।
	ऋत्विजः समवेतास् तु यथा सत्रे निमन्त्रिताः ।
	कुर्युर् यथार्हतः कर्म गृह्णीयुर् दक्षिणां तथा ॥
अत्र सत्रशब्दो यज्ञमात्रविवक्षया प्रयुक्तो न पुनः सत्राख्ययज्ञविशेषविवक्षया, तत्र यजमानानाम् एव कर्तृत्वेन ऋत्विजाम् असंभवात् । तेन सोमयागादाव् अनेन वचनेन व्यापारलाभाव् उक्तौ । तत्रैव लाभविभागाभिधानार्थम् आह स एव ।
	संभूय स्वानि कर्माणि कुर्वद्भिर् इह मानवैः ।
	अनेन कर्मयोगेन कर्तव्यांशप्रकल्पना ॥
स्वानि कर्माणि याजमानव्यतिरिक्तानीति शेषः । अंशप्रकल्पना च "तस्य द्वादशशतं दक्षिणा" इत्येवम् ऋतुसंबन्धिमात्रतया विहितायां दक्षिणायाम् एव न तु "रथम् अध्वर्यवे, निविदां वरम् अश्वं होत्रम्, ब्रह्मणे ऽश्वम् आधाने, सुब्रह्मण्याय सोमक्रये शकटम्" इत्येवम् ऋत्विग्विशेषसंबन्धित्वेन विहितायाम्, श्रुतिविरोधापत्तेः । अत एवोक्तं तेनैव ।
	रथं हरेत चाध्वर्युः ब्रह्माधाने च वाजिनम् ।
	होता निविद्वरं चाश्वम् उद्गाता चाप्यनः क्रये ॥
ऋत्विग्विशेषोल्लेखेन विहितांशं स एव गृह्णीयाद् इत्यर्थः । पूर्णाहुतौ हुतायां वरं दद्याद् इत्यङ्गकर्मोल्लेखेन या दक्षिणा विहिताः, ताः प्रयाह स एव ।
	यस्य कर्मणि यास् तु स्युर् उक्ताः प्रत्यङ्गदक्षिणाः ।
	स एव ता आददीत भजेरन् सर्व एव वा ॥
यस्य कर्मणि यत्कर्तृके कर्मणि या दक्षिणा उक्ताः स एव तत्कर्मणि ता आददीतेत्यर्थः । एवं च पूर्णाहुताव् अध्वर्युर् वरं गृह्णीयात्, तत्र तस्य कर्तृत्वात् । "भजेरन् सर्व एव वा" इति पक्षान्तरम् अनेककर्तृकाङ्गदक्षिणाविषयम्, तेन स्तोत्रदक्षिणाः स्तोत्रकारिण एव छन्दोगा भजेरन् । प्रधानदक्षिणास्व् अंशप्रकल्पनायाः प्रकारम् आह स एव ।
	सर्वेषाम् अर्धिनो मुख्यास् तदर्धेनार्धिनो ऽपरे ।
	तृतीयिनस् तृतीयांशाश्चतुर्थांशास् तु पादिनः ॥
मुख्या गणाद्या ब्रह्मादयः । अपरे गणिनां द्वितीयाः प्रतिप्रथात्रादयः । तृतीयिनः गणिनां तृतीयाः प्रतिहर्त्रादयः । पादिनो गणिनां चतुर्थाः ग्रावस्तुदादयः प्रत्येतव्याः । ततश्चायम् अर्थः: सर्वेषाम् ऋत्विजां मध्ये अर्धिनो विहितदक्षिणार्धवन्तो मुख्याः । अर्धशब्दो ऽत्र किंचिन्न्यूनदक्षिणार्धे वर्तते । तदर्धेन किंचिन्न्यूनदक्षिणार्धस्यार्धेनापरे गणिनो द्वितीयाः अर्धिनो ऽर्धवन्तः । तृतीयिनस् तृतीयांशाः किंचिन्न्यूनदिक्षिणार्धस्य तृतीयांशभागिनः । पादिनस् तु किंचिन्न्यूनदक्षिणार्धस्य चतुर्थांशभागिनः । एवं च शतदक्षिणापक्षे चतुर्णां मुख्यानाम् अष्टचत्वारिंशत् गावो भवन्ति, तदनन्तराणां चतुर्णां चतुर्विंशतिगावः, तदनन्तराणां चतुर्णां षोदश गावः, तदनन्तराणां द्वादश गाव इति मन्तव्यम् । मुख्यानां चतुर्णां मिथो विभागः समत्वेनैव । एवम् एव तदनन्तरादीनाम् अपि मिथो विभागः । तथा च कात्यायनसूत्रम्: "द्वादशद्वादशाद्येभ्यः, षट् षट् द्वितीयेभ्यः, चतस्रश्चतरस् तृतीयेभ्यः, तिस्रस् तिस्र इतरेभ्यः" इति । पशुबन्धादौ विषमविभागानभिधानात् समत्वेनैव विभागो ज्ञेयः । स्वकीयकर्मकलापांशकर्तुः कृतानुसारेण भागो देय इत्याह मनुः ।
	ऋत्विग् यदि वृतो यज्ञे स्वकर्म परिभावयेत् ।
	तस्य कर्मानुसारेण देयो ऽंशः सह कर्तृभिः ॥
कर्तृभिः संभूयकारिभिर् इत्यर्थः । यद् वा कर्तृभिः सह देयो दक्षिणादानकाले देयो यजमानेनेत्यर्थः । अथ वा कर्मणि ऋत्विक्परित्यक्तांशकर्तृभिः सह देय इत्यर्थः । एतद् उक्तं भवति: स्वकर्मैकदेशकर्तुर् या दक्षिणा तां तस्य चैकदेशान्तरकर्तुश्च दक्षिणाकाले संभूयकारिसङ्घो यजमानो वा तत्कृतकर्मानुशरेणार्पयेद् इति । अस्य क्वचिद् अपवादम् आह स एव ।
	दक्षिणासु च दत्तासु स्वकर्म परिभावयेत् ।
	कृत्स्नम् एव लभेतांशम् अन्येनैव च कारेयेत् ॥
अन्येन स्वगणवर्तिनां मध्ये प्रत्यासन्नेन । येन केनचिद् अन्येन वा कार्यमाणे त्व् आध्वर्यवादिसमाख्यावाधापत्तेः । एवम् ऋत्विजि मृते ऽप्य् ऊह्यम् । अत एव नारदः ।
	ऋत्विजां व्यसने ऽप्येवम् अन्यस् तत्कर्म निस्तरेत् ।
	लभेत दक्षिणाभागं स तस्मात् संप्रकल्पितम् ॥
अन्यशब्दार्थः पूर्ववद् इहापि द्रष्टव्यः । यत् तु बृहस्पतिनोक्तम्,
	एवं क्रियाप्रवृत्तानां यदा कश्चिद् विपद्यते ।
	तद्बन्धुना क्रिया कार्या सर्वैर् वा सहकारिभिः ॥ इति ।
यच् च शङ्खेन, "तत्र चेद् अनुप्राप्ते सवनम् ऋत्विङ् म्रियेत तस्य गोत्रो ऽस्य शिष्यो वा तत्कार्यम् अनुपूरयेद् अथ चेद् अबान्धवस् ततो ऽन्यम् ऋत्विजं वृणुयात्" इति, तत् सर्वम् अवान्तरगणशून्यऋत्विक्कर्तृकयज्ञविषयम् इति मन्तव्यम् । जीवत्येव ऋत्विजि यजमानेन ऋत्विगन्तरकरणे कस्य दक्षिणेति विवादापनोदार्थम् आह स एव: "अथ ऋत्विजि वृते पश्चाद् अन्यं वृणुयात् पूर्वाहूतस्यैव दक्षिणा पश्चाद् आहूतः किंचिल् लभेत" इति ॥


इति स्मृतिचन्द्रिकायां संभूयकारिणाम् ऋत्विजां विधयः


अथ संभूयकारिणां नर्तकादीनां स्तेनादीनां च विधयः

तत्र बृहस्पतिः ।
	नर्तकानाम् एष एव धर्मः सद्भिर् उदाहृतः ।
	तालज्ञो लभते ऽधर्धं गायनास् तु समांशिनः ॥
एष धर्मः शिल्पिमुख्यस्योक्तो धर्मः । तेनायम् अर्थः: "प्रमुखो द्व्यंसम् अर्हति" इत् इयो ऽयं संभूय हर्म्यादिकं कर्वतां शिल्पिनां मिख्यस्योक्तः स एव धर्मो द्व्यंशभगित्वरूपो नर्तका दीनां संभूय नृत्तादिकं कुर्वतां मुख्यस्य सद्भिर् उदाहृत इति । अध्यर्धम् अर्धाधिकं भागं तालज्ञो लभते । स्तेनान् अपि प्रत्याह स एव ।
	स्वाम्याज्ञया तु यच् चोरैः परदेशात् समाहृतम् ।
	राज्ञे दत्वा तु षड्भागं भजेयुस् ते यथांशतः ॥
	चतुरोऽंशान् बहेन् मुख्यः शूरस् त्र्यंशम् अवाप्नुयात् ।
	समर्थस् तु हरेद् द्व्यंशं शेषात् त्व् अन्ये समांशिनः ॥
परदेशात् वैरिदेशाद् इत्यर्थः । प्रवलतरवैरिदेशाद् आहृतविषयम् एतत् । दुर्बलवैरिदेशाहृतविषये त्व् आह् कात्यायनः ।
	परराष्ट्राद् धनं यत् स्याच् चोरैः स्वाम्याज्ञया हृतम् ।
	राज्ञो दशांशम् उद्धृत्य विभजेरन् अन्यथाविधि ॥
	चोराणां मुख्यभूतस् तु चतुरोऽंशांस् ततो हरेत् ।
	शूरो ऽंशांस् त्रीन् समर्थो द्वौ शेषास् त्व् एकैकम् एव च ॥
समर्थः शक्तः । एतेषां हानिर् अप्येवम् एवेत्याह स एव ।
	तेषां चेत् प्रसृतानां यो ग्रहणं समवाप्नुयात् ।
	तन्मोक्षणार्थं यद् दत्तं वहेयुस् ते यथांशतः ॥
ननु संभूयकारिणां समयानुसारत एवांशकल्पनया लाभहान्योर् विभागो भविष्यतीति व्यर्था विभागविधय इत्याशङ्क्याह स एव ।
	वणिजां कर्षकाणां च चोराणां शिल्पिनां तथा ।
	अनियम्यांशकर्तॄणां सर्वेषाम् एष निर्णयः ॥
लाभहान्योः समयेन प्रतिपुरुषम् अंशम् अनियम्य वाणिज्यआदिकर्तॄणाम् इत्यर्थः ॥



इति स्मृतिचन्द्रियायां संभूयकारिणां नर्तकादीनां स्तेनादीनां च विधयः

समाप्तं च संभूयसमुत्थानाख्यपदस्य विधिवितानम्


अथ दत्ताप्रदानिकाख्यस्य पदस्य विधिर् उच्यते

तत्र बृहस्पतिः ।
	एषाखिलेनाभिहिता संभूयोत्थाननिष्कृतिः ।
	अदेयदेयदत्तानाम् अदत्तस्य च कथ्यते ॥
अदेयादीनां स्वरूपम् अधुना कथ्यत इत्यर्थः । तत्र तावद् अदेयस्य स्वरूपभेदौ कथयति ।
	सामान्यं पुत्रदाराधिसर्वस्वन्यासयाचितम् ।
	प्रतिश्रुतं तथान्यस्य न देयं त्व् अष्टधा स्मृतम् ॥
सामान्यं स्वम् अनेकस्वामिकं रथ्याद्यत्र विवक्षितम्, अन् त्व् अविभक्तकुटुम्बस्वामिकं कनकादिकम्, तस्य देयत्वेन वक्ष्यमाणत्वात् । यद्यपि अनेकस्वामिकत्वेन रथ्यादिकम् अपि कुटुम्बधनतुल्यम्, तथापि स्वतन्त्रानेकस्वामिकत्वाद् अदेयम् । तथा हि: न तावत् स्वाम्यन्तरानुमतिम् अन्तरेण केनचित् स्वामिना तद् दातुं शक्यते । स्वतन्त्रबहुस्वामिके रथ्यादाव् अनुमतिर् दुर्घटैव । कुटुम्बधने तु स्वतन्त्रकतिपयस्वामिके ऽनुमतिः सुलभैवेति भेदः । ननु पुत्रदारसर्वस्वेषु पित्रादिस्वामिकेषु दानार्हेषु कथम् अदेयत्वम् । उच्यते, यथा यजमानधनानाम् अपि माषाणाम् "अयज्ञिया वै माषाः" इति निषेधश्रुतेर् अयज्ञियत्वम्, तथा पुत्रदारसर्वस्वानि स्वभूतान्यपि "देयं दारसुताद् ऋते । नान्वये सति सर्वस्वं" इत्यादिदाननिषेधकस्मृतिबलात् अदेयानि । आधिन्यासयाचितकेषु तु अदेयत्वं स्वत्वाभावाद् इति मन्तव्यम् । अन्यस्मै प्रतिश्रुतमन्यस्मै वाचा दत्तम् । यद्यपि वाग्दाने स्वत्वं नापैति, तथापि "नान्वये सति सर्वस्वं यच् चन्यस्मै प्रतिश्रुतम्" इत् निषेधस्मृतिबलात् सर्वस्ववद् अदेयं प्रतिश्रुतम् अपीति मन्तव्यम् । सर्वस्वस्याप्यदेयत्वम् अविभक्तान्वयद्रव्यसंयुक्तस्यैव, दातुः तस्यैव दाननिषेधात् । तेन स्वसन्तानविहीनस्य स्वसन्तानाय दत्तदायस्य वा सर्वस्वं देयम् । नारदेनाप्यदेयत्वम् एवम् एवान्वाहितादीनाम् उक्तम् ।
	अन्वाहितं याचितकम् आदिः साधारणं च यत् ।
	निक्षेपः पुत्रदारं च सर्वस्वं चान्वये सति ॥
	आपत्स्व् अपि हि कष्टासु वर्तमानेन देहिना ।
	अदेयान्याहुर् आचार्याः यच् चान्यस्मै प्रतिश्रुतम् ॥ इति ।
अन्वाहितम् अन्यस्मै दातुम् अर्पितम् । अन्वाहितवत् स्त्रीधनम् अप्यदेयम्, स्वत्वाभावात् । अत एव दक्षः ।
	सामान्यं याचितं न्यासः आधिर् दाराश्च तद्धनम् ।
	अन्वाहितं निक्षेपः सर्वस्वं चान्वये सति ॥
	आपत्स्व् अपि न देयानि नव वस्तूनि पण्डितैः ।
	यो ददाति स मूढात्मा प्रायश्चित्तीयते नरः ॥ इति ।
मूढात्मा दानानिर्वर्तकसामान्यद्रव्यादौ तन्निवर्तकत्वबुद्ध्या प्रवर्तमानत्वात् । प्रायश्चित्तीयते पुत्रदारादिदाने ऽतिक्रान्तनिषेधत्वात् । एवं च अत्र प्रतिग्रहीताप्यसाधुर् एव, अयुक्तकारित्वात् । अत एवोभयोर् अपि दण्डम् आह नारदः ।
	गृह्णात्यदत्तं यो मोहाद् यश्चादेयं प्रयच्छति ।
	दण्डनीयाव् उभाव् एतौ धर्मज्ञेन महीक्षिता ॥
अदत्तग्रहणम् अदेयस्याप्युपलक्षणार्थम् । तेनादेयप्रतिग्रहीतुर् अदत्तप्रतिग्रहीतुश्च दण्डो ऽनेन वचनेनोक्त इति मन्तव्यम् । गृहीतस्य च परावर्तनम् अपि महीक्षिता कार्यम् इत्यदत्तादेयग्रहणाद् गम्यते, अदत्तेनादेयेन च दानसिद्ध्यभावात् परस्वत्वानुत्पत्तेः ॥


इति स्मृतिचन्द्रियायाम् अदेयविषयाणि


अथ देयविषयाणि

अत्र नारदः ।
	कुटुम्बभरणाद् द्रव्यं यत् किंचिद् अतिरिच्यते ।
	तद् देयम् उपहत्यान्यं ददद् दोषम् अवाप्नुयात् ॥
अन्यम् उपहत्य भर्तव्यकुटुम्बम् उपरुध्येत्यर्थः । उपरोधश्च निःस्वतया भोजनाच्छादनोच्छेदननिबन्धनो ऽत्राभिमतो न तु ताम्बूलादिभोगसाधनवैकल्यनिबन्धनः । यद् आह बृहस्पतिः ।
	कुटुम्बभक्तवसनाद् देयं यद् अतिरिच्यते । इति ।
भक्तं भोजनम् । वसनम् आच्छादनम् । धनधान्यादिद्रव्यम् अत्र यत्पदेनोक्तम् । उपवनादिद्रव्यं तु प्रत्याह स एव ।
	सप्तारामगृहक्षेत्राद् यद् यत् क्षेत्रं प्रचीयते ।
	पित्र्यं वाथ स्वयं प्राप्तं तद् दातव्यं विवक्षितम् ॥
सप्तभ्य आरामादिभ्यो यत् प्रचीयते अधिकं स्यात् तद् दातव्यम् इति स्मृतिशास्त्रे विवक्षितम् इत्यर्थः । यत् तु कात्यायनेनोक्तम्,
	सर्वस्वगृहवर्जं तु कुटुम्बभरणाधिकम् ।
	यद् द्रव्यं तत् स्वकं देयम् ॥॥॥॥॥॥। ॥
इति, तत् सप्तानधिकगृहविषयम् । स्वकं स्वकीयं यथेष्टविनियोगार्हद्रव्यम् इति यावत् । कथं तर्हि पुत्रदानम् । स्वस्वामिलक्षणसंबन्धाभावात् केवलं जन्यजनकलक्षण एव तत्र संबन्ध इत्याशङ्क्याह वसिष्ठः: "शुक्लशोणितसंभवः पुरुषः मातापितृनिमित्तकः, तस्य प्रदानविक्रयपरित्यागेषु मातापितरौ प्रभवतः" इति । उत्पादनमात्रेण पितृभ्याम् आर्जितत्वात् यथेष्टविनियोगार्हत्वं पुत्रस्याप्यस्तीति मत्वा प्रभवत इत्युक्तम् । तेन पुत्रो ऽपि देयभूतो भवतीत्यभिप्रायः । यत् तु स्मृत्यन्तरम्,
	सुतस्य सुतदाराणां वशित्वं चानुशासने ।
	विक्रये चैव दाने च वशित्वं न सुते पितुः ॥
इति, यच् च याज्ञवल्क्येनोक्तम्,
	स्वकुटुम्बाविरोधेन देयं दारसुताद् ऋते ।
इति, तद् वचनद्वयम् अनेकसुतशून्यविषयम् । तत्र हि पुत्रदाने कृते सन्तानविच्छेदापत्तेः । अत आह वसिष्ठः: "न त्व् एकं पुत्रं दद्यात् प्रतिगृह्णीयाद् वा स हि सन्तानाय पूर्वेषाम्" इति । अनेकपुत्रेष्व् अपि मातापितृवियोगसहनक्षम एव देयः ।
	विक्रयं चैव दानं च न नेयाः स्युर् अनिच्छवः ।
	दाराः पुत्रश्च ॥॥॥॥॥॥॥॥॥॥॥॥॥॥ ॥
इति कात्यायनस्मरणात् । यथा दाराः विक्रयं दानं वा भर्त्रा न नेयास् तथा मातृपितृभ्यां पुत्रा अपि मातृपितृवियोगानिच्छवो न नेयाः स्युर् इत्यर्थः । "न नेयाः स्युर् अनिच्छवः" इत्येतद् अनापद्विषयम् । 
	आपत्काले तु कर्तव्यं दानं विक्रय एव वा ।
	अन्यथा न प्रवर्तन्त इति शास्त्रविनिश्चयः ॥
इति तान् एवाधिकृत्य तेनैवानन्तरम् उक्तत्वात् । यस् तु नारदेनोक्तम्,
	निक्षेपः पुत्रदारं च सर्वस्वं चान्वये सति ।
	आपत्स्व् अपि हि कष्टासु वर्तमानेन देहिना ॥
	अदेयान्याहुर् आचार्याः ॥॥॥॥॥॥॥॥। ।
इति, तद् अप्येकपुत्रविषयम्, अन्यथा पूर्वोक्तवचनविरोधस्य दुष्परिहरत्वात् । ननु मातुः प्रभुत्वे ऽपि पुत्रदानम् अयुक्तम्, अस्वतन्त्रत्वात् । सत्यम्, स्वतन्त्रपुरुषानुज्ञया तु युक्तम् एव । अत एव वसिष्ठः: "न स्त्री पुत्रं दद्यात् प्रतिगृह्णीयाद् वान्यत्रानुज्ञानात् भर्तुः" इति । किंचिद् भर्त्रापि भार्यानुज्ञातम् एव देयम्, किंचिन् मुख्येनापि भ्रात्रनुज्ञातम् एव देयम्, किंचित् स्वार्जितम् अपि दासेन स्वाम्यनुज्ञातम् एव देयम् । तथा च बृहस्पतिः ।
	सौदायिकं क्रमायातं शौर्यप्राप्तं च यद् भवेत् ।
	स्त्रीज्ञातिस्वाम्यनुज्ञातं दत्तं सिद्धिम् अवाप्नुयात् ॥
सौदायिकं विवाहलब्धम्, तद् यस्या विवाहे लब्धं तया भार्ययानुज्ञातम् एव देयम्, पितामहादिक्रमायातं त्व् अविभक्तधनैर् ज्ञातिभिर् अनुजातम् एव देयम्, भृत्येन युद्धलब्धं स्वाम्यनुज्ञातम् एव देयम् इत्यर्थः । स्त्रीज्ञात्यनुज्ञातं सावशेषं देयम्,
	वैवाहिके क्रमायाते सर्वदानं न विद्यते ।
इति तेनैवोक्तत्वात् । स्वार्जितं त्व् अविभक्तधनैर् अननुज्ञातम् अपि देयम्, "स्वयं प्राप्तम्" इति तेनैवभिहितत्वात् । एवं च स्वार्जितं स्थावरम् अपि सप्ताधिकं ज्ञात्यननुज्ञातं देयम् । यत् पुनस् तेनैवोक्तम्,
	विभक्ता वाविभक्ता वा दायादाः स्थावरे समाः ।
	एको ह्यनीशः सर्वत्र दानाधमनविक्रये ॥
इति, तत् सप्तानधिकाविभक्तस्थावरविषयम् । विभिक्ता अपि समाः, किं पुनर् अविभक्ता इति व्याख्येयम् । अन्यथा विभागो ऽनर्थकः स्यात् । एवं च यद् उक्तं स्मृत्यन्त्रे,
	एको ऽपि स्थावरे कुर्याद् दानाधमनविक्रयम् ।
	आपत्काले कुटुम्बार्थे धर्मार्थे ऽपि विशेषतः ॥
इति, तत् क्रमायातविभक्तस्थावरविषयं सप्तानधिकस्थावरविषयं चेति मन्तव्यम्, अपेः काकाक्षिवद् उभयत्र संबन्धात् । यदा परेण संबन्धस् तदायम् अर्थः: स्थावरे ऽपि स्थावरबहुत्वाभावे ऽपि एको दानादिकं कुर्याद् इति । आधिर् अपि दानम्, तेन रूपेण स्वत्वावगतेः "बन्धाचारेण बन्धकम्" इति श्रवणाच् च देयम् इत्यनुषज्यते । एवं चाधेर् अदेयत्वं पूर्वस्मिन् प्रकरणे ऽभिहितम् आधिरूपाद् रूपान्तरेणेति मन्तव्यम् । देयोक्तिप्रसङ्गाद् देयस्य प्रतिग्रःईष्यतः प्रतिग्रहप्रकारविशेषो याज्ञवल्क्येन दर्शितः ।
	प्रतिग्रहः प्रकाशः स्यात् स्थावरस्य विसेषतः । इति ।
प्रकाशः प्रकटः ससाक्षिक इति यावत् । पुत्रस्य प्रतिग्रहे प्रकारविशेषो वसिष्ठेन दर्शितः: "पुत्रं प्रतिग्रहीष्यन् बन्धून् आहूय राजनि चावेद्य निवेशनस्य मध्ये व्याहृतिभिर् हुत्वादूरेबान्धवम् असंनिकृष्टम् एव गृह्णीयात्" इति । अदूरेबान्धवं संनिहितमातुलादिबन्धवम् । असंनिकृष्टं संनिकृष्टभ्रातृपुत्रादिव्यतिरिक्तम् एव प्रतिगृह्णीयाद् इत्यर्थः । प्रासङ्गिकम् उक्त्वा प्रकृतम् अपि याज्ञवल्क्येनोक्तम् ।
	देयं प्रतिश्रुतं चैव दत्वा नापहरेत् पुनः । इति ।
इदं ते दास्यामीति वाचा यत् प्रतिश्रुतं तद् अवश्यं तस्मै दातव्यम्, दत्तं च न सर्वथा पुनर् अपहर्तव्यम् इत्यर्थः । यः पुनः प्रतिश्रुतं न ददाति, दत्तं वापहरति तस्य दोषम् आह हारीतः ।
	प्रतिश्रुतार्थादानेन दत्तस्योच्छेदनेन च ।
	विविधान् नरकान् याति तिर्यग्योनौ च जायते ॥
प्रतिश्रुतार्थस् तु विना दानेन ऋणवन् नापैतीत्याह स एव ।
	वाचैव यत् प्रतिज्ञातं कर्मणा नोपपादितम् ।
	ऋणवद् धर्मसंयुक्तम् इह लोके परत्र च ॥
यद् वित्तं धर्मसंयुक्तं प्रतिग्रहीतृप्रवृत्तधर्मसंपत्त्यर्थं वाचा प्रतिज्ञानं न पश्चात् समर्पितम्, तद् इह परत्र च ऋणवन् नापैतीत्यर्थः । ऋणवद् इत्यभिधानेनार्थाद् अप्रदायको दाप्यो दण्ड्यश्चेत्युक्तम् । उक्तं च कात्यायनेन ।
	स्वेच्छया यः प्रतिश्रुत्य ब्राह्मणाय प्रतिग्रहम् ।
	न दद्याद् ऋणवद् दाप्यः प्राप्नुयात् पूर्वसाहसम् ॥
ब्राह्मणाय प्रवृतधर्मपरित्यागरहितायेति (?) शेषः । "प्रतिश्रुत्याप्यधर्मसंयुक्ते न दद्यात्" इति गौतमस्मरणात् ॥


इति स्मृतिचन्द्रिकायां देयविषयाणि


अथ दत्तविषयाणि

तत्र नारदः ।
	पण्यमूल्यं भृतिस् तुष्ट्या स्नेहात् प्रत्युपकारतः ।
	स्त्रीशुल्कानुग्रहार्थं च दत्तं दानविदो विदुः ॥
पण्यस्य क्रीतद्रव्यस्य मूल्यम् । भृतिस् तु कात्यायनेन दर्शिता ।
	अविज्ञातोपलब्ध्यर्थं दानं यत्र निरूपितम् ।
	उपलब्धक्रियालब्धं सा भृतिः परिकीर्तिता ॥
सप्रयोजनक्रियासंपादनार्थं दत्तं भृतिर् उच्यत इत्यर्थः । तुष्ट्येत्यनेन वन्दिजनादिभ्यो दत्तं लक्ष्यते । स्नेहाद् इत्यनेन च दुहित्रादिभ्यो दत्तम् । प्रत्युपकारतः प्रत्युपकारार्थम् उपकृतसकाशाल् लब्धम् । तत्प्रदर्शनार्थम् आह कात्यायनः ।
	भयत्राणाय रक्षार्थं तथा कार्यप्रसाधनात् ।
	अनेन विधिना लब्धं विद्यात् प्रत्युपकारतः ॥
भयत्राणाय भयाद् रक्षणाय । रक्षार्थं बालधनादिरक्षार्थम् । कार्यप्रसाधनात् विवाहादिसंपादनात् । अनेन विधिना लब्धं भयत्राणादिलक्षणोपकरणाल् लब्धम् इति यावत् । स्त्रीशुल्कं परिणयनार्थं कन्याज्ञातिभ्यो दत्तम् । अनुग्रहार्थं परोपकारः कर्तव्य इति विधिबलाद् दत्तम् । तत्र सत्पात्रे ऽनुग्रहाद् दत्तं सफलं भवतीत्याह नारदः ।
	मातापित्रोर् गुरौ मित्रे विनीते चोपकारिणि ।
	दीनानाथविशिष्टेभ्यो दत्तं तु सफलं भवेत् ॥
उपकारिणि परोपकारपरे । सफलं फलातिशयोपेतम् इत्यर्थः । दत्तं दानविदो विदुः तद् एतत् पण्यमूल्यादि सप्तविधं दत्तम् एव दानविदो विदुः, अपरावर्तनीयं विदुर् इत्यर्थः । बृहस्पतिर् अपि ।
	भृत्या तुष्ट्या पण्यमूल्यं स्त्रीशुल्कम् उपकारिणे ।
	श्रद्धानुग्राहसंप्रीत्या दत्तम् अष्टविधं विदुः ॥
उपकारिणे यदि सर्वस्वम् अर्प्यते तदा दत्तं न भवतीत्याह कात्यायनः ।
	प्राणसंशयम् आपन्नं यो माम् उत्तारयेद् इतः ।
	सर्वस्वं तस्य दास्यामीत्युक्ते ऽपि न तथा भवेत् ॥


इति स्मृतिचन्द्रिकायां दत्तविषयाणि


अथादत्तविषयाणि

	अदत्तं तु भयक्रोधशोकवेगरुगन्वितैः ।
	तथोत्कोचपरीहासव्यत्यासच्छलयोगतः ॥
	बालमूढास्वतन्त्रार्तमत्तोन्मत्तापवर्जितम् ।
	कर्ता ममायं कर्मेति प्रतिलाभेच्छया च यत् ॥
	अपात्रे पात्रम् इत्युक्ते कार्ये चाधर्मसंहिते ।
	यद् दत्तं स्याद् अविज्ञानाद् अदत्तं तद् अपि स्मृतम् ॥ इति ।
एतद् उक्तं भवति: भयोप्तप्तेन बन्दिग्रहादिभ्यो दत्तम्, क्रोधोपतप्तेन क्रोधविषयभूतानाम् अविभक्तधनानां धनव्ययं कर्तुम् इतरेभ्यो दत्तम्, शोकवेगाद्युपतप्तेन किं स्थितेन धनेनेति तात्कलिकया बुद्ध्या दत्तम्, उत्कोचेन राजकीयादिभ्यो दत्तम्, उपहासेन दत्तम्, व्यत्यासच्छलयोगतः प्रच्छन्नतया ग्रहीतुं परप्रतारणार्थं जनसमक्षं दत्तम्, अप्राप्तव्यवहारेण दत्तम्, मूढेन मनसि स्थिताद् अन्यस्मै दत्तम्, अस्वतन्त्रेण दासादिना दत्तम्, आर्तेन रोगोपहतप्रकृतिना दत्तम्, मत्तेन धुत्तूरादिभक्षणस्खलितधिया दत्तम्, उन्मत्तेन पित्तोद्रेकादिना स्खलितधिया दत्तम्, कर्मकरणार्थं सत्काररूपेणाकर्मकराय दत्तम्, प्रतिलाभेच्छया प्रतिलाभम् अकुर्वाणाय दत्तम्, अयोग्याय योग्योक्तिमात्रेण दत्तम्, असद्विनियोगकारिणे सद्विनियोगकृद् इत्युक्तिमात्रेण दत्तम् इत्येवं षोडशप्रकारम् अपि पुनःप्रत्याहरणीयत्वाद् अदत्तम् इत्युच्यत इति । पुनःप्रत्याहरणीयत्वम् एवंविधेष्व् आह कात्यायनः ।
	कामक्रोधास्वतन्त्रार्तक्लीबोन्मत्तप्रमोहितैः ।
	व्यत्यासपरिहासाच् च यद् दत्तं तत् पुनर् हरेत् ॥
	या तु कार्यस्य सिद्ध्यर्थम् उत्कोचा स्यात् प्रतिश्रुता ।
	तस्मिन्न् अपि प्रसिद्धे ऽर्थे न देया स्यात् कथंचन ॥
	अथ प्राग् एव दत्ता स्यात् प्रतिदाप्यस् तथा बलात् ।
	दण्डं चैकादशगुणम् आहुर् गार्गीयमानवाः ॥ इति ।
उत्कोचायाः स्वरूपम् अपि तेनैव दर्शितम् ।
	स्तेनसाहसिकोद्वृत्तपारजायिकशंसनात् ।
	दर्शनाद् वृत्तनष्टस्य तथासत्यप्रवर्तनात् ॥
	प्राप्तम् एतैस् तु यत् किंचित् तद् उत्कोचाख्यम् उच्यते ।
	न दाता तत्र दण्ड्यः स्यान् मध्यस्थश्चैव दोषभाक् ॥ इति ।
एतद् उक्तं भवति: यदि मह्यं न प्रयच्छति तदा त्वत्कृतं कथयामीति भीतिम् उत्पाद्य स्तेनादिसकाशाद् यत् किंचिद् धनम् आदत्ते, तथा यदि मह्यं न प्रयच्छसि तदा त्वां वारकस्य दर्शयामीति भीतिम् उत्पाद्य पलायितसकाशाद् यत् किंचिद् आदत्ते, तथा यदि मह्यं प्रयच्छसि तदा सत्यं कृतम् इति स्वामिनः पुरस्ताद् असत्यतया वच्मीत्यनुकूलम् उक्त्वा दासादिसकाशात् यत् किंचिद् आदत्ते, तत् सर्वम् उत्कोचाख्यम् । तद् राज्ञा दात्रे दाप्यम्, उत्कोचापादकग्राहकौ च दण्डनीयाव् इति । बृहस्पतिः पुनःप्रत्याहरणीयम् इत्याह ।
	प्रतिलाभेच्छया दत्तम् अपात्रे पात्रशङ्कया ।
	कार्ये वाधर्मसंयुक्ते स्वामी तत् पुनर् आप्नुयात् ॥
मनुर् अपि ।
	धर्मार्थं येन दत्तं स्वात् कस्मैचिद् याचते धनम् ।
	पश्चाच् चेन् न तथा तत् स्याद् आदेयं तेन तद् भवेत् ॥
यज्ञादिधर्मं कर्तुं याचमानाय यद् दत्तं तेन धनेन यद्यसौ यज्ञादिधर्मं न कुर्यात् तदा दत्तधनं पुनर् आदेयम् इत्यर्थः । यदि पुनर् एवंविधस्यानपहार्यतां साधयितुम् इच्छेद् याचकस् तदासौ राज्ञा तद् धनं सुवर्णादिकं दाप्यः । तथा च स एव ।
	यदि संसाधयेत् तत् तु दर्पाल् लोहेन वा पुनः ।
	राज्ञा दाप्यः सुवर्णं स्यात् तस्य स्तेयस्य निष्कृतिः ॥
बृहस्पतिर् अप्यदत्तानि कानिचिद् दर्शयति ।
	क्रुद्धभ्रष्टप्रमत्तार्तबालोन्मत्तभयातुरैः ।
	मत्तातिवृद्धनिर्धूतैः संमूधैः शोकवेगिभिः ॥
	नर्मदत्तं तथैतैर् यत् तद् अदत्तं प्रकीर्तितम् ॥ इति ।
प्रमत्तेन दुर्ग्रहगृहीतेन । निर्धूतो ऽवधूतः । नर्मदत्तं परिहासेन दत्तम् । आर्तदत्तस्यादत्तत्वं धर्मकार्यव्यतिरिक्तविषयम्,
	स्वस्थेनार्तेन वा दत्तं श्रावितं धर्मकारणात् ।
	अदत्वा तु मृते दाप्यस् तत्सुतो नात्र संशयः ॥
इति कात्यायनस्मरणात् । तथेदम् अपरं सर्वविवादपदसाधारणं मनुनोक्तम् ।
	योगाधमनविक्रीतं योगदानप्रतिग्रहम् ।
	यत्र वाप्युपधिं पश्येत् तत् सर्वं विनिवर्तयेत् ॥
योगः उपायः । एवं चायम् अर्थः: येनागामिनोपाधिविशेषेणाधिक्रयदानप्रतिग्रहाद्याः कृतास् तदुपाधिविगमे ते सर्वे विनिवर्तनीया इति । अत्र नारदः ।
	गृणात्यदत्तं यो मोहाद् यश्चादेयं प्रयच्छति ।
	दण्डनीयाव् उभाव् एतौ धर्मज्ञेन महीक्षिता ॥ इति ।
अत्र संप्रदानकारकीभूतो निर्दिश्यते । कर्तृकारकीभूतनरस्य त्व् अदेयादत्तयोः प्रतिपादनम् अपरहणं वा न दण्ड्यत्वापादकं स्मृत्याचारमार्गानुसारित्वात् । नापि प्रत्यवायापादकम्,
	दत्तस्यैषोदिता धर्म्या यथावद् अनपक्रिया ।
इति मनुना धर्म्येत्यभिधानात् ॥


इति स्मृतिचन्द्रिकायाम् अदत्तविषयाणि

समाप्तं च दत्ताप्रदानिकाख्यस्य पदस विधिवितानम्


अथाभ्युपेत्याशुश्रूषाख्यस्य पदस्य विधिर् उच्यते

तत्र नारदः ।
	शिष्यान्तेवासिभृतकाश्चतुर्थस् त्व् अधिकर्मकृत् ।
	एते कर्मकरा ज्ञेया दासास् तु गृहजातयः ॥
	सामान्यम् अस्वतन्त्रत्वम् एषाम् आहुः मनीषिणः ।
	जातिकर्मकृतस् तूक्तो विशेषो वृत्तितस् तथा ॥ इति ।
एते शिष्यादयश्चतुर्विधाः शुश्रूषकाः कर्मकरा ज्ञेयाः । गृहजातयस् तु पञ्चदशविधाः शुश्रूषकाः दासाः ज्ञेयाः । एषां कर्मकराणां दासानां चास्वतन्त्रत्वलक्षणं धर्मं साधारणम् आहुर् मनीषिणो मन्वादयः । जातिकृतः कर्मकृतो वृत्तिकृतश्च विशेषः शिष्यान्तेवासिदासानाम् एवोक्त इत्यर्थः । तत्र शिष्याणां त्रैवर्णिकान्यतमत्वलक्षणः जातिकृतो विशेषः "वसन्ते ब्राह्मणम् उपनयीत" इत्यादिशास्त्रसिद्धो ऽध्यवसेयः । कर्मकृतस् तु तेषां विशेषो बृहस्पतिनोक्तः ।
	विद्या त्रयी समाख्याता ऋग्यजुःसामलक्षणा ।
	तदर्थं गुरुशुश्रूषां प्रकुर्याच् छास्त्रचोदिताम् ॥
शिष्य इति शेषः । तथा च नारदः ।
	आ विद्याग्रहणाच् छिष्यः शुश्रूषेत् प्रयतो गुरुम् । इति ।
एवं गुरुदारादाव् अपि शुश्रूषा कार्या ।
	तद्वृत्तिर् गुरुदारेषु गुरुपुत्रे तथैव च ।
इति तेनैवोक्तम् । भिक्षादानादिवृत्तितो विशेषः संस्कारकाण्डे शिष्याणाम् उक्त इति पुनरुक्तिभयान् नेहोच्यते । वृत्तितो विशेषं कंचिद् अभिधायाह स एव ।
	समावृत्तस् तु गुरवे प्रदाय गुरुदक्षिणाम् ।
	प्रतीयात् स्वगृहान् एषा शिष्यवृत्तिर् उदाहृता ॥
स्वगृहान् प्रतीयात् स्वमन्दिरं प्रति यायाद् इत्यर्थः । कः पुनर् अन्तेवासिनां जातिकर्मकृतो विशेष इत्यपेक्षिते बृहस्पतिः ।
	विज्ञानम् उच्यते शिल्पं हेमकुप्यादिसंस्कृतिः ।
	नृत्तादिकं च यत् प्राप्तुं कर्म कुर्याद् गुरोर् गृहे ॥
कङ्कणकटकादिनिर्माणविषयं नृत्तगीतादिकरणविषयं च चकारात् स्तम्भकुम्भादिरचनाविषयं च विज्ञानं शिल्पविज्ञानम् उच्यते, तत्प्राप्त्यर्थम् अन्तेवासी गुरोर् गृहे कर्म कङ्कणकटकादिकं कुर्याद् इत्यर्थः । अनेन हेमकारादिजातिकृतः कङ्कणकटकादिकर्मकृतश्च विशेषो ऽन्तेवासिनां दर्शितः । नारदस् त्व् अन्तेवासिनां कर्माभ्यासोपक्रमकाले कर्तव्यम् आह ।
	स्वशिल्पम् इच्छन्न् आहर्तुं बान्धवानाम् अनुज्ञया ।
	आचार्यस्य वसेद् अन्ते कालं कृत्वा सुनिश्चितम् ॥
अन्ते समीपे कालं कृत्वा सुनिश्चितम् एतावन्तं कालं मत्समीपे स्थातव्यम् इत्याचार्योक्तकालपरिमाणं सुनिश्चितं कृत्वेत्यर्थः । आचार्यस्यापि कर्तव्यम् आह स एव ।
	आचार्यः शिक्षयेद् एनं स्वगृहे दत्तभोजनम् ।
	न चान्यत् कारयेत् कर्म पुत्रवच् चैनम् आचरेत् ॥
अन्यत् कर्म स्वशिल्पव्यतिरिक्तं कर्म । एवं चान्तेवासिना कङ्कणादिकर्मफलार्पणमात्रेण गुरुशुश्रूषा कार्येत्यवसेयम् । स्वगृहे दत्तबोजनम् इति वदता वृत्तितो विशेषो ऽन्तेवासिनां दर्शितः । यस् त्व् अनेवंविध आचार्यस् तस्य दण्डम् आह कात्यायनः ।
	यस् तु न ग्राहयेच् छिल्पं कर्माण्यन्यानि कारयेत् ।
	प्राप्नुयात् साहसं पूर्वं तस्माच् छिष्यो निवर्तते ॥
शिष्यदौष्ट्ये ऽप्याह नारदः ।
	शिक्षयन्तम् अदुष्टं च यस् त्व् आचार्यं परित्यजेत् ।
	बलाद् वासयितव्यः स्याद् वधबन्धौ च यो ऽर्हति ॥
वासयितव्यः स्याद् आचार्यस्य पार्श्व इति शेषः । वधो ऽत्र ताडनं न प्राणच्छेदः, अपराधस्याल्पत्वात् । कृतविद्यस्य कृत्यम् आह स एव ।
	शिक्षितो ऽपि कृतं कालम् अन्तेवासी समापयेत् ।
	तत्र कर्म च यत् कुर्याद् आचार्यस्यैव तत्फलम् ॥
कृतं कालम् आचार्यसमीपस्थितेर् अवधित्वेन परिभाषितं कालम् । तत्र समापनीये कालशेषे प्रतिदिनम् अभासोपरमे ऽप्याचार्यस्यार्थलाभार्थम् अवश्यम् अभ्यस्तं कर्म कार्यम् । कालशेषे ऽपि गुरुगृह एव भोजनम् । तथा च याज्ञवल्क्यः ।
	कृतशिल्पो ऽपि निवसेत् कृतं कालं गुरोर् गृहे ।
	अन्तेवासी गुरुप्राप्तभोजनस् तत्फलप्रदः ॥
विद्याप्राप्तिशुश्रूषासमाप्त्यनन्तरम् अन्तेवासिनः कृत्यम् आह नारदः ।
	गृहीतशिल्पः समये कृत्वाचार्यप्रदक्षिणम् ।
	शक्तितश्चानुमान्यैनम् अन्तेवासी निवर्तयेत् ॥
भृतकानां तु नान्तेवासिवज् जातिकृतो वृत्तिकृतो वा विशेषः, किं तु भृतिकृतः कर्मकृतः कालकृतश्च विशेषः । तथा च बृहस्पतिः ।
	यो भुङ्क्ते परदासीं तु स ज्ञेयो वनिताभृतः ।
	कर्म तत्स्वामिनः कुर्याद् यथान्यो ऽर्थभृतो नरः ॥
	बहुधार्थभृतः प्रोक्तस् तथा भागभृतो ऽपरः ।
	हीनमध्योत्तमत्वं च सर्वेषाम् एव चोदितम् ॥
	दिनमासार्धषण्मासत्रिमासाब्दभृतस् तथा ॥ 
	कर्म कुर्यात् प्रतिज्ञातं लभेत परिभाषितम् ॥ इति ।
तत्स्वामिनो दासीस्वामिन इत्यर्थः । अर्थभृतस्य बहुविधत्वम् अर्थाल्पत्वमहत्वतारतम्येन ज्ञेयम् । तत्तारतम्यं च भृत्यशक्त्यनुसारतः प्रत्येतव्यम्,
	भृत्यशक्त्यनुरूपा स्याद् एषां कर्मश्रया भृतिः ।
इति नारदस्मरणात् । स्वयम् एव भागभृतस्य विभागम् आह ।
	द्विप्रकारा भागभृताः कृषिगोजीविनः स्मृताः ।
	जातसस्यात् तथा क्षीरात् स लभेत न संशयः ॥
हीनमध्यमोत्तमत्वलक्षणः कर्मकृतो भेदो रक्षणादिकर्मनिबन्धनः इत्याह स एव ।
	आयुधीयोत्तमस् तेषां मध्यमः सीरवाहकः ।
	भारवाहो ऽधमः प्रोक्तस् तथैव गृहकर्मकृत् ॥
सीरवाहकः कर्षकः । यथैव भारवाहो ऽधमः प्रोक्तस् तथैव पाककरणाद्यखिलगृहव्यापारकृद् अधमः प्रोक्त इत्यर्थः । कालकृतस् तु भृत्यानां विशेषः कालाल्पत्वमहत्त्वनिबन्धनः । अधिकर्मकृतस् तु स्वरूपम् आह नारदः ।
	सर्वेष्व् अधिकृतो यः स्यात् कुटुम्बस्य तथोपरि ।
	सो ऽधिकर्मकृतो ज्ञेयः स च कौटुम्बकः स्मृतः ॥
सर्वेषु भृतकेषु अधिकृत उपरिकृतो ऽधिष्ठायक इति यावत् । अर्थेष्व् अधिकृत इति केचित् पठन्ति । तथायम् अर्थः: अर्थेषु क्षेत्रहिरण्यादिष्व् अधिकृतः पालकत्वेन नियुक्त इति । कुटुम्बस्योपरीत्यत्र कृत इत्यध्याहार्यः । कुटुम्बस्योपरिकरणम् आयव्ययकर्तृत्वेन नियोग एव । एवं निरूपिताः शिष्यान्तेवासिभृतकाधिकर्मकराः शुभकर्मकरा इत्याह स एव ।
	शुभकर्मकरा ह्येते चत्वारः समुदाहृताः । इति ।
शुभकर्म च जुगुप्सितकर्मेतरद् विज्ञेयम् इति स एवाह ।
	गृहद्वाराशुचिस्थानरथ्यावस्करशोधनम् ।
	गुह्याङ्गस्पर्शनोच्छिष्टविण्मूत्रग्रहणोज्झनम् ॥
	इष्टतः स्वामिनश्चाङ्गैर् उपस्थानम् अथान्ततः ।
	अशुभं कर्म विज्ञेयं शुभं तु यद् अतः परम् ॥ इति ।
अवस्करः संमार्जितरेणुराशिः । शोधनशब्दः प्रत्येकं गृहद्वारादिचतुर्ष्व् अभिसंबध्यते । उज्झनं त्यागः । अन्ततो मूत्रपुरीषविरामे लेपनिर्मार्जनार्थं स्वामीच्छया स्वहस्ताद्यर्पणम् ॥


इति स्मृतिचन्द्रिकायां कर्मकरविषयाणि


अथ दासनिरूपणम्

तत्र नारदः ।
	जघन्यकर्मभाजस् तु शेषा दासास् त्रिपञ्चकाः । इति ।
शेषाः शिष्यान्तेवासिभृतकाधिकर्मकृद्भ्यो ऽवशिष्टाः । जघन्यकर्मभाजः गृहद्वाराशुचिस्थानशोधनाद्यशुभकर्मभाजः । अनेन दासानां कर्मतो भेद उक्तः । त्रिपञ्चकाः पञ्चदशसङ्ख्याकाः । दासशब्दव्युत्पत्तिप्रदर्शनमुखेन दासानां कर्मकरेभ्यो भेदम् आह कात्यायनः ।
	स्वतन्त्रस्यात्मनो दानाद् दासत्वं दारवद् भृगुः । इति ।
यथा भर्तुः संभोगार्थं स्वशरीरदानाद् द्वारत्वं तथा स्वतन्त्रस्यात्मनः परार्थत्वेन दानाद् दासत्वम् इति भृगुर् आचार्यो मन्यत इत्यर्थः । अनेनात्यन्तपारार्थ्यम् आसाद्य शुश्रूषका दासाः, पारार्थ्यमात्रम् आसाद्य शुश्रूषका कर्मकरा इति भेदो ऽप्युक्त इत्यवगन्तव्यम् । अत्यन्तपारार्थ्यं तु तेषां भवति, यैस् तु स्वपुरुषार्थवृत्तिनिरोधेन पारार्थ्यम् आश्रितम् । एवंभूतं दासत्वं ब्राह्मणे तरेष्व् एव त्रिषु वर्णेषु विज्ञेयम् "दास्यं विप्रस्य न क्वचित्" इति तेनैवाभिधानात् । अनेन दासानां जातितो भेद उक्तः । विप्रेतरेष्व् अपि दास्यम् आनुलोम्येनैव ।
	वर्णक्रमानुलोम्येन दास्यं न प्रतिलोमतः ।
	राजन्यवैश्यशूद्राणां त्यजतां हि स्वतन्तराम् ॥
स्वतन्त्रतां त्यजताम् अत्यन्तपारार्थ्यं भजताम् इत्यर्थः । प्रतिलोमत इत्येतत् स्वधर्मपरित्यागिभ्यो यतिभ्यो ऽन्यत्र द्रष्टव्यम्,
	वर्णानां प्रातिलोम्येन दासत्वं न विधीयते ।
	स्वधर्मत्यागिनो ऽन्यत्र दारवद् दासता मता ॥
इति नारदस्मरणात् । यथोत्तमवर्णं प्रति हीनवर्णा सवर्णा वा भार्या भवति न पुनर् हीनवर्णं प्रत्युत्तमवर्णा, तथैव दासो ऽपि भवेद् इत्यर्थः । दारवद् दासतेतिवचनाद् विप्रस्य सवर्णं प्रति दासत्वम् आपदि प्राप्तम् इवाभातीति बुद्ध्या तन्निषेधार्थम् आह कात्यायनः ।
	समवर्णे ऽपि विप्रं तु दासत्वं नैव कारयेत् । इति ।
यत् पुनः पुनरुक्तम् इव तेनैवोक्तम् ।
	ब्राह्मणस्य हि दासत्वान् नृपतेजो विहन्यते ।
	क्षत्रविट्छूद्रधर्मस् तु समवर्णे कदाचन ॥
	कारयेद् दासकर्माणि ब्राह्मणं न बृहस्पतिः ॥ इति ।
अत्र वाक्यत्रयम्: तत्राद्यवाक्यस्य प्रातिलोम्येन दासत्वे कारिते कारयितुस् तेजोहानिर् जायत इत्यर्थः । दासत्वं तु न संकरजातिधर्म इति द्वितीयवाक्यस्यार्थः । दासवद् दासकर्माण्यपि सर्वथा ब्राह्मणं न कारयेत् सवर्णो ऽपीति तृतीयवाक्यस्यार्थ इति न किंचित् पुनरुक्तम् इव । स्वकीयेच्छाया विशिष्टपुरुषोपकारार्थं तत् कर्म कुर्वन्न् अपि ब्राह्मणो नाशुभं कर्म कुर्याद् इत्याह स एव ।
	शीलाध्ययनसंपन्ने तदूनं कर्म कामतः ।
	तत्रापि नाशुभं किंचित् प्रकुर्वीत द्विजोत्तमः ॥
यस्मात् परोपकारः कर्तव्यः तस्मात् तदूनं कर्म मध्यमोत्तमकर्मव्यतिरिक्तम् अपि कर्म कामतो वेतनम् अन्तरेण स्वेच्छया परहितार्थम् अपरः कुर्याद् इति पूर्वार्थस्यार्थः । स्वामिनं प्रत्याह मनुः ।
	क्षत्रियं चैव वैश्यं च ब्राह्मणो वृत्तिकर्शितौ ।
	बिभृयाद् आनृशंस्येन स्वानि कर्माणि कारयेत् ॥
वृत्तिकर्शिताव् इत्यत्र द्वितीया पाशमन्त्रस्थद्वितीयावत् कर्मत्वमात्रविवक्षया प्रयुक्ता । एवं चायम् अर्थः: वृत्तिकर्शितं क्षत्रियं वैश्यं च दासभूतम् अक्रौर्येण कर्माणि कारयत् स्वामी पोषयेद् इति । वृत्तिकर्शिताव् इति वदन्न् अगत्यैव क्षत्रियवैश्ययोर् दासत्वाङ्गीकारः कार्यो न पुनः सति संभव इति दर्शयति । स्वानीति वदन् न संबन्धिजनकर्माणि कारयेद् इत्याह । कर्माणीति सामान्याभिधानेन जघन्यकर्माण्येव कारयितव्यानीति नस्ति नियम इति सूचयति । वृत्तिकर्शितौ बिभृयाद् इति वदन्न् आकाङ्क्षानुसारेण क्षत्रियवैश्ययोर् दास्यं कारयितव्यम्, न प्रभुत्वमातेणेत्येतद् अपि ज्ञापयति । अत एव यः प्रभुत्वमात्रेण कारयति तस्य ज्ञापितार्थाज्ञत्वनिबन्धनम् अपराधित्वम् अनूद्य दण्डं आह स एव ।
	दास्यं तु कारयेन् मोहात् ब्राह्मणः संस्कृतान् द्विजान् ।
	अनिच्छतः प्राभवत्याद् राज्ञा दाप्यः शतानि षट् ॥
प्रभवतो भावः प्राभवत्यं तस्मात् प्राभवत्यात् प्रभुत्वाद् एवेति यावत् । द्विजान् इति वदन् न दण्डः शूद्रविषय इति दर्शयति । अत एव शूद्रं यथा कथंचिद् अपि दास्यं करयेद् इत्याह स एव ।
	शूद्रं तु कारयेद् दास्यं क्रीतम् अक्रीतम् एव वा ।
	दास्यायैव हि सृष्टो ऽसौ स्वयम् एव स्वयंभुवा ॥
विष्णुस् तु प्रातिलोम्येन दास्यं कारयितुर् दण्डम् आह: "यस् तूत्तमवर्णं दास्ये नियोजयति तस्योत्तमसाहसो दण्डः" इति ॥


इति स्मृतिचन्द्रिकायां दासनिरूपणम्


अथान्यानि दासविषयाणि कानिचिद् वचनानि लिख्यन्ते

तत्र नारदः ।
	गृहजातस् तथा क्रीतो लब्धो दायाद् उपागतः ।
	अनाकालभृतस् तद्वद् आहितः स्वामिना च यः ॥
	मोक्षितो महतश्चर्णाद् युद्धे प्राप्तः पणे जितः ।
	तवाहम् इत्युपगतः प्रव्रज्यावसितः कृतः ॥
	भक्तदासश्च विज्ञेयस् तथैव वडवाहृतः ।
	विक्रेता चात्मनः शास्त्रे दासाः पञ्चदश स्मृताः ॥ इति ।
गृहजातः स्वगृहदास्यां जातः । क्रीतो मूल्येन स्वाम्यन्तरात् प्राप्तः । लब्धस् तत एव प्रतिग्रहादिना प्राप्तः । लब्धस् तत एव प्रतिग्रहादिना प्राप्तः । दायाद् उपागतः रिक्थग्राहित्वेन लब्धः । अनाकालभृतः दुर्भिक्षे पोषितः । आहितः स्वामिन ऋणदातर्याधित्वं नीतः । ऋणान् मोक्षितः ऋणमोचनप्रत्युपकारतया दासत्वम् अभ्युपगतः । युद्धे प्राप्तः समरे विजित्य गृहीतः । पणे जितो दासत्वपणके द्यूतादौ जितः । तवाहम् इत्युपगतः तव दासो ऽस्मीति स्वयम् एवाभ्युपगतः । प्रव्रज्यावसितः प्रभ्रष्टसंन्यासी । कृतः एतावन्तं कालं तवाहं दासो भवामीत्युपगतः । भक्तदासः, भक्षितं भक्तम्, मूल्यद्वारेण यावत् ते ददामि तावद् अहं ते दास इत्युपगतः । वडवाहृतः, वडवा गृहदासी ताम् उद्वाह्य तत्स्वाम्यनुमत्यर्थं दासत्वेन प्रविष्टः । आत्मनो विक्रेता स्वयम् एवात्मनो विक्रयम् अर्थाद्यर्थं कृतवान् । इत्येवं धर्मशास्त्रे दासाः पञ्चदशप्रकाराः स्मृताः इत्यर्थः । अत्राद्यानां गृहजातक्रीतलब्धदायागतानां चतुर्णां दासत्वापगमः स्वामिप्रसादवशाद् एव नान्यथेत्याह स एव ।
	तत्र पूर्वश्चतुर्वर्गो दासत्वान् न विमुच्यते ।
	प्रसादात् स्वामिनो ऽन्यत्र दास्यम् एषां क्रमागतम् ॥
एवम् अन्यस्याप्यात्मविक्रेतुर् दासत्वं स्वामिप्रसादाद् अन्यतो न विमुच्यत इत्याह स एव ।
	विक्रीणीते स्वतन्त्रः सन् य आत्मानं नराधमः ।
	स जघन्यतम्स् तेषां सो ऽपि दास्यान् न मुच्यते ॥
प्रसादात् स्वामिनो ऽन्यत्रेत्यत्रानुषज्यते । ततश्चायम् अर्थः: आत्मविक्रेतापि गृहजातादिवत् स्वामिप्रसादाद् अन्यतो दास्यान् न विमुच्यत इति । एवं च गृहजातादयो ऽप्यात्मविक्रेतृपञ्चमाः स्वामिप्रसादाद् अनाकालभृतादय इव दास्यान् मुच्यन्त इति वचोभङ्ग्या दर्शितम् इति मन्तव्यम् । स्वामिप्राणरक्षणाद् अपि गृहजातादयो ऽनाकालभृतादयश्च सर्वे दास्याद् विमुच्यन्त इत्याह स एव ।
	यो वैषां स्वामिनां कश्चिन् मोचयेत् प्राणसंशयात् ।
	दासत्वात् स विमुच्येत पुत्रभागं लभेत च ॥
एषां पञ्चदशविधदासानां मध्य इत्यर्थः । एतच् च स्वामिनः प्रसादात् प्राणरक्षणाद् वा दास्यापगमनं प्रव्रज्यावसितेतरविषयम्,
	प्रव्रजावसितो राज्ञो दास आमरणान्तिकः ।
इति याज्ञवल्क्यस्मरणात् । राज्ञो दासः पार्थिवस्यैव दासः नान्यस्येत्यर्थः । अत एव नारदः ।
	राज्ञ एव तु दासः स्यात् प्रव्रज्यावसितो नरः ।
	न तस्य प्रतिमोक्षो ऽस्ति नात्र शुद्धिः कथंचन ॥
नरो विप्रेतरो ऽभिप्रेतः, विप्रस्य दास्यप्रतिषेधात् । अत एव कात्यायनः ।
	प्रव्रज्यावसिता यत्र त्रयो वर्णा द्विजातयः ।
	निर्वासं कारयेद् विप्रं दासत्वं क्षत्रविड् भृगुः ॥ इति ।
निर्वासं कारयेद् राजेति शेषः । तथा च नारदः ।
	पारिव्राज्यं गृहीत्वा तु यः स्वधर्मं न तिष्ठति ।
	श्वपादेनाङ्कयित्वा तु राजा शीघ्रं प्रवासयेत् ॥
श्वपादेन शुनः पादसदृशतप्तायसेन राज्ञा दास्यम् अकुर्वतोः क्षत्रियवैश्ययोर् अपि निर्वास्म् उक्तविधिना कार्यम्, स्वधर्मे न तिष्ठतीति सामान्येनाभिधानात् । यत् तु तेनैवोक्तम्,
	द्वाव् एतौ कर्मचण्डालौ लोके दूरबहिष्कृतौ ।
	प्रव्रज्योपनिवृत्तश्च वृथाप्रव्रजितश्च यः ॥
इति, तत् राजदासेतरविषयम्, राजदासस्य बहिष्कारानुपपत्तेः । एवं च प्रव्रज्यावसितेतरदासविमोक्षः स्वामिनः प्रसादप्राणरक्षणाभ्यां भवतीत्यवगन्तव्यम् । अनाकालभृतादीनां तु प्रव्रज्यावसितात्मविक्रेतृव्यतिरिकानां नवानां प्रत्येकम् एकैकेनापि गोयुगदानादिना दास्यम् अपनीयत इत्याह स एव ।
	अनाकालभृतो दास्यान् मुच्यते गोयुगं ददत् ।
	आहितो ऽपि धनं दत्वा स्वामी यद्येनम् उद्धरेत् ॥
	ऋणं तु सोदयं दत्वा ऋणी दास्यात् प्रमुच्यते ।
	तवाहम् इत्युपगतो युद्धे प्राप्तः पण्र् जितः ॥
	प्रतिशीर्षप्रदानेन मुच्येरन् तुल्यकर्मणा ।
	कृतकालव्यपगमात् कृतको ऽपि विमुच्यते ॥
	भक्तस्योत्क्षेपणात् सद्यो भक्तदासः प्रमुच्यते ।
	निग्रहाद् वडवायास् तु मुच्यते वड्वाहृतः ॥ इति ।
एतद् उक्तं भवति: दुर्भिक्षे पोषणेन कारितो दासो गोद्वयार्पणाद् विमुच्यते । आहितदासस् त्व् आदात्रा स्वगृहीते ऋणे प्रत्यर्पिते सत्युत्तमर्णदास्याद् विमुच्यते । ऋणदासस् तु स्वकृतम् ऋणं येन यावद् धनं दत्वापाकृतं तस्मै तावद् धनं सवृद्धिकं ददद् विमुच्यते । तवाहम् इत्युपगतादयस् त्रयो दासविशेषास् तु स्वाभिनिर्वर्त्याखिलव्यापारनिर्वर्तकदासान्तरप्रदानाद् विमुच्यन्ते । कृतस् तु दासविशेषो दास्यावधित्वेन परिभाषितकालस्यात्ययाद् विमुच्यते । गृहदासीलोभेन दासत्वम् आपन्नस् तु तत्संभोगत्यागाद् विमुच्यत इति । याज्ञवल्क्यस् तु दासाभासानां विसर्जनम् आह ।
	बलाद् दासीकृतश्चोरैः विक्रीतश्चापि मुच्यते । इति ।
यो बलात्कारेणादासो ऽपि केनचित् प्रभुणा दासः कृतः, यश्च चोरैर् अपहृत्य दासत्वेन विक्रीतः, आहितो दत्तो वा स यस्य पार्श्वे दासभावेन तिष्ठति तेन प्रभुना मोचनहेतुम् अन्तरेणैव (?) शीघ्रम् एवासौ मोचनीय इत्यर्थः । यति तेन लोभादिवशाद् असौ न मुक्तस् तदा राज्ञा मोचयितव्यः । तथा च नारदः ।
	चोरोपहतविक्रीता ये च दासीकृता बलात् ।
	राज्ञा मोचयितव्यास् ते दासत्वं तेषु नेष्यते ॥
यस् तु पूर्वम् एकस्य दासः सन्न् अपरस्य दास्यम् अङ्गीकरोति असाव् अपरेण विसर्जनीय इति वचोभङ्ग्या स एवाह ।
	तवाहम् इति चात्मानं यो ऽस्वतन्त्रः प्रयच्छति ।
	न समं नाप्नुयात् कामं पूर्वस्वामी लभेत तम् ॥
अस्वतन्त्रः परदासत्वेनास्वतन्त्रः कामं नूतनस्वामिनि दास्यम्, पुरातनस्वामिनि दासेन काम्यमानत्वात् । एवं यद् एतद् दासम् अधिकृत्योक्तं तत् सर्वं यथायोग्यं दास्याम् अपि द्रष्टव्यम् । दासीस्वामिनम् अधिकृत्य विशेषम् आह कात्यायनः ।
	स्वदासीं यस् तु संगच्छेत् प्रसूता च भवेत् ततः ।
	अवेक्ष्य बीजं कार्या स्यान् न दासी सान्वया तु सा ॥
स्वकृतगर्भाधानम् अनुसंधाय स्वामिना स्वदासी सन्तानसहिता दासत्वविमोचकविधिना स्वकृतगर्भाधानादेर् दासत्वपरिहारार्थम् अदासीत्वेन कार्या स्याद् इत्यर्थः । कः पुनर् दासत्वविमोचको विधिर् इत्यपेशिते (?) नारदः ।
	स्वदासम् इच्छेद् यः कर्तुम् अदासं प्रीतिमानसः ।
	स्कन्धाद् आदाय तस्यासौ (?) भिन्द्यात् कुम्भं सहाम्भसा ॥
	साक्षताभिः सपुष्पाभिः मूर्धन्यद्भिर् अवाकिरेत् ।
	अदास इति चोक्त्वा त्रिः प्राङ्मुखस् तम् अथोत्सृजेत् ॥
एवं समुत्सर्गे सति दासत्वकृतम् अयोग्यत्वम् अपैतीत्याह स एव ।
	ततः प्रभृति कर्तव्यः स्वाम्यनुग्रहपालितः ।
	भोज्यान्नो ऽथ प्रतिग्राह्यो भवत्यभिमतः सताम् ॥
स्वाम्यनुग्रहेण कष्टतरदशापाकरणरूपेण पालितः निजस्वरूपं नीतः संभाषणादियोग्यो भवति तदानीम् एवेत्यर्थः । दासीम् अदासीं कर्तुम् इच्छतो ऽपि समानम् एतद् विधानम्, दासम् इत्यत्र लिङ्गवचनयोर् उद्देश्यविशेषणयोर् अविवक्षितत्वात् । स्वाम्यनुज्ञया पालितो रक्षितः भोज्यान्नः प्रतिग्राह्यः, सतां संमतश्च भवतीत्यर्थः । अत एव,
	दासस्य तु धनं यत् स्यात् स्वामी तस्य प्रभुः स्मृतः ।
इति कात्यायनेन दासधन्प्रभुत्वे स्मृते ऽपि दासीधने ऽपि स्वामिनः प्रभुत्वं स्मृतम् इति मन्तव्यम् । तथा च स एव दासेन या परिणीता सापि दासीत्वम् अपद्यत इत्याह ।
	दासेनोढा त्व् अदासी या सापि दासीत्वम् आप्नुयात् ।
	यस्माद् भर्ता प्रभुस् तस्याः स्वाम्यधीनः प्रभुर् यतः ॥


इति स्मृतिचन्द्रिकायां दासविषयाणि

समाप्तम् अभ्युपेत्याशुश्रूषाख्यस्य पदस्य विधिवितानम्


अथ वेतनानपाकर्माख्यस्य पदस्य विधिर् उच्यते

तत्र मनुः ।
	अतः परं प्रवक्ष्यामि वेतनस्यान्पक्रियाम् ॥ इति ।
वेतनं कर्ममूल्यम्, तस्यानपक्रिया भृत्यायासमर्पणम्, समर्पितस्य वा परावर्तनम् । तत्र समर्पणे विशेषम् आह नारदः ।
	भृत्याय वेतनं दद्यात् कर्मस्वामी यथाक्रमम् ।
	आदौ मध्ये ऽवसाने च कर्मणो यद् विनिश्चितम् ॥
तुभ्यम् इयद् दास्यामीति यद् वेतनं परिमाणतो विनिश्चितं त्रिधा विभज्य कर्मण आदिमध्यावसानेषु दाद्याद् इत्यर्थः । एतत् सकृदादौ देयम् इत्यादिविशेषपरिभाषाभावे वेदितव्यम् । इयद् दास्यामीति परिभाषाया अभावे विशेषम् आह स एव ।
	भृताव् अनिश्चितायां तु दशभागम् अवाप्नुयुः ।
	लाभगोवीर्यसस्यानां वणिग्गोपकृषीवलाः ॥
दशभागं दशमं भागम् इत्यर्थः । गोवीर्यं पाल्यमानगवादिपशुप्रभवं पयःप्रभृति अवाप्नुयुः, यथाक्रमेनेति शेषः । यदि कर्मस्वामी प्रागुक्तभागावाप्तिप्रतिबन्धको भवति तदा त्व् आह याज्ञवल्क्यः ।
	दाप्यस् तु दशमं भागं वाणिज्यपशुसस्यतः ।
	अनिश्चित्य भृतिं यस् तु कारयेत् स महीक्षिता ॥
सस्यदशमभागभृतिर् इयम् अल्पप्रयाससाध्यकृष्टक्षेत्रकर्तृविषये द्रष्टव्यम् । बह्वायाससाध्यकृष्टक्षेत्रकर्तृविषये त्व् आह बृहस्पतिः ।
	त्रिभागं पञ्चभागं वा गृह्णीयात् सीरवाहकः । इति ।
व्यवस्थितविकल्पश्चायम् । कथम् अत्र व्यवस्थेत्यपेक्षिते स एवाह ।
	भक्ताच्छादभृतः सीरात् भागं गृह्णीत पञ्चमम् ।
	जातसस्यात् त्रिभागं तु प्रगृह्णीयाद् अथाभृतः (?) ॥
अशनाच्छादनाभ्यां भृतः कृषीवलः लाङ्गलविकृष्टक्षेत्रजातस (?) स्यात् । पञ्चमभागं गृह्णीयात् । ताभ्याम् अभृतस् तु तृतीयभागम् इत्यर्थः । अथ वा यत्र इयद् दास्यामीति परिभाषाया अभावस् तत्र मनूक्तं द्रष्टव्यम् ।
	समुद्रयानकुशला देशकालार्थदर्शिनः ।
	नियच्छेयुः भृतिं यां तु सा स्यात् प्राग् अकृता यदि ॥
इयद् दास्यामीति परिभाषिते ऽपि क्वचित् ततो न्यूनं स्वामिबुद्धिमात्रपरिकल्पितं वेतनं देयम्, क्वचित् ततो ऽप्यधिकं देयम् इत्याह याज्ञवल्क्यः ।
	देशं कालं च यो ऽतीयाल् लाभं कुर्याच् च यो ऽन्यथा ।
	तत्र स्यात् स्वामिनश्छन्दो ऽधिके देयं कृते ऽधिके ॥
यो भृत्यः स्वाम्याज्ञां विना स्वातन्त्र्येण वाणिज्यादिकर्मणः फलसाधकत्वापादकं देशं कालं वातिक्रामति, लाभं वा बहुतरव्ययकरणेन स्वल्पं करोति, तस्मै पूर्वपरिभाषितभृतिमध्ये स्वामी स्वेच्छानुसारेण किंचिद् दद्यात् । यस् तु स्वातन्त्र्येण बहुलाभं करोति, तस्मै परिभाषितमूल्याधिकं किंचिद् देयं स्वामिना पारितोषकम् इत्यर्थः । अनेकनिर्वर्त्ये कर्मणि परिभाषितभृतेर् अर्पणप्रकारम् आह स एव ।
	यो यावत् कुरुते कर्म तावत् तस्य तु वेतनम् ।
	उभयोर् अप्यसाध्यं चेत् साध्ये कुर्याद् यथाश्रुतम् ॥
अयम् अर्थः: कूपे कृते तत्कर्तॄणाम् इयद् दास्यामीति वेतने प्रतिश्रुते द्विबहुकर्तृभिर् आरब्धे विघ्नवशाद् असमाप्तौ तत्तत्कृतकर्मानुसारेण प्रतिकर्तृ किंचिद् देयम् । अथाविघ्नेन समाप्ते यावत् परिभाषितम् एव देयम् इति ॥


इति स्मृतिचन्द्रिकायां वेतनसमर्पणविषयाणि


अथ भृत्यविषयाणि

तत्र नारदः ।
	कर्मोपकरणं चैषां क्रियां प्रति यद् आहितम् ।
	आप्तभावेन तद् रक्ष्यं न जैह्मेन कदाचन ॥
एषां कर्मस्वामिनां कर्मोपकरणं लाङ्गलादिकं कृष्यादिक्रियाम् उद्दिश्य यद् भृत्यपार्श्वे निहितं तत् तेन सदा निःशाठ्येन रक्ष्यम् इत्यर्थः । बृहस्पतिर् अपि ।
	भृतकस् तु न कुर्वीत स्वामिनः शाठ्यम् अण्व् अपि ।
	भृतिहानिम् अवाप्नोति ततो वादः प्रवर्तते ॥
ततः शाठ्यकरणात् विवादः स्वामिना सह स्वस्य प्रवर्तते, तत्र पराजितो भृतकः शाठ्यानुसारात् भृतिहातिम् अवाप्नोतीत्यर्थः । कर्मणो ऽकरणे ऽप्याह स एव ।
	गृहीतवेतनः कर्म न करोति यदा भृतः ।
	समर्थश्चेद् दमं दाप्यो द्विगुणं तच् च वेतनम् ॥
दमं शक्त्यपराधानुसारेण राज्ञे दद्यात् । गृहीतं च वेतनं द्वैगुण्येन स्वामिने दद्याद् इत्यर्थः । अस्मिन्न् एव विषये वेतनाग्रहण्र् त्व् आह याज्ञवल्क्यः: "अगृहीते समं दाप्यः" इति । यावता वेतनेन भृत्यत्वम् अङ्गीकृतं तावद् एव स्वामिने दद्यान् न तु राज्ञे दण्डम् इत्यर्थः । अथ वाङ्गीकृतां भृतिं दत्वा स्वामिना भृत्यो बलात्कारेण कारयितव्यः । यद् आह नारदः ।
	कर्म कुर्वन् प्रतिश्रुत्य कार्यो दत्वा भृतिं बलात् । इति ।
प्रतिश्रुत्येतत् प्रारम्भस्योपलक्षणार्थम् । यद् आह कात्यायनः ।
	कर्मारम्भं तु यत् कृत्वा सिद्धं नैव तु कारयेत् ।
	बलात्कारयितव्यो ऽसाव् अकुर्वन् दण्डम् अर्हति ॥
कार्षापणद्विशतम् इति शेषः । यद् आह वृद्धमनुः ।
	प्रतिश्रुत्य न कुर्याद् यः स कार्यः स्यात् बलाद् अपि ।
	स चेन् न कुर्यात् तत् कर्म प्राप्नुयाद् द्विशतं दमम् ॥ इति ।
यत् तु मनुनोक्तम्,
	भृतो ऽनार्तो न कुर्याद् यो दर्पात् कर्म यथोदितम् ।
	स दण्ड्यः कृष्णलान् अष्टौ न देयं चास्य वेतनम् ॥
इति, तद् अल्पदण्डत्वात् भागासिद्धिविषयम्, दानप्रतिषेधाद् दत्तम् अप्यदत्तप्रायत्वात् प्रत्याहरणीयम् । किंचिन् मात्रासिद्धौ तु पूर्वोक्तम् एव दण्डवर्जं भवतीत्याह स एव ।
	यथोक्तम् आर्तः स्वस्थो वा यस् तत् कर्म न कारयेत् ।
	न तस्य वेतनं देयम् अल्पोनस्यापि कर्मणः ॥
स्वस्थो न कारयेद् इति वदन्न् अस्वस्थे ऽपि स्वयं कर्तृत्वनियमो नास्तीति दर्शयति । यस् त्व् आर्तः स्वार्तिसमये धनाद्यभावेन न कारयति, किं त्व् आर्त्यपगमानन्तरं स्वयं करोति तत्रार्तेः दीर्घकालतया कालक्षेपे ऽपि भृत्यदोषाभावाद् वेतनम् असौ निर्विवादं लभते इत्याह स एव ।
	आर्तस् तु कुर्यात् स्वस्थः सन् यथाभाषितम् आदितः ।
	सुदीर्घस्यापि कालस्य लभेतैव च वेतनम् ॥
यस् तु कालविशेषावधिकं कर्म प्रतिज्ञाय प्रतिज्ञातकालापूर्वाव् एव कर्म त्यजति तं प्रत्याह नारदः ।
	 काले ऽपूर्णे त्यजन् कर्म भृतेर् नाशम् अवाप्नुयात् ।
अत्र दण्डम् अप्याह विष्णुः: "पणशतं च राज्ञे दद्यात्" इति । अस्मिन्न् एव विषये महापारुष्यकरणादिस्वामिदोषतस् त्यजन् भृत्यो यावति काले कर्म तत्कालानुसारेण कल्पितं वेतनं लभत इत्याह नारदः ।
	स्वामिदोषाद् अपक्रामन् यावत्कृतम् अवाप्नुयात् । इति ।
यस् तु प्रमादादिना स्वदोषेण स्वामिद्रव्यं बलीवर्दादिकं नाशयति तं प्रत्याह विष्णुः: "तद्दोषेण च यद् विनश्येत् तत् स्वामिने देयम् अन्यत्र राजदैवोपघातात्" इति । नष्टस्य यन् मूल्यं योग्यं तद् देयम् इत्यर्थः । अत्र दोषविशेषाद् विशेषम् आह वृद्धमनुः ।
	प्रमादान् नाशितं दाप्यं समं द्विर् द्रोहनाशितम् । इति ।
प्रमादान् नाशितम् अनवधानान् नाशितं समम् एव दद्यात्, द्रोहनाशितं तीव्रप्रहारादिना नाशितं तद् द्विर् दाप्यो द्विगुणं दद्याद् इत्यर्थः । भृत्यदोषाभावे यद् अन्यत एव नष्टं तन् न देयम् इत्याह स एव ।
	न तु दाप्यो हृतं चोरैर् दग्ध्द् ऊढं जलेन वा । इति ।
ऊढं नीतम् । यस् तु वाहको वाह्यद्रव्यं प्रज्ञाहीनत्वादिना स्वदोषेण विनाश्यति तं प्रत्याह नारदः ।
	भाण्डव्यसनम् आगच्छेद् यदि वाहकदोषतः ।
	दाप्यो यत् तत्र नश्येत् तु दैवराजकृताद् ऋते ॥
भाण्डं गोण्यादिषु न्युप्य प्रापणीयं क्रमुकादिकम् । व्यसनम् आगच्छेत् दोषादिकम् प्राप्नुयात् । अत्रापि,
	प्रमादान् नाशितं दाप्यः समं द्विर् द्रोहनाशितम् ।
इति वृद्धमनूक्तो विशेषो द्रष्टव्यः । यस् तु वाहकः स्वदोषेण प्रस्थान्विघ्नं करोति तं प्रत्याह कात्यायनः ।
	विघ्नयन् वाहको दाप्यः प्रस्थाने द्विगुणं स्मृतम् । इति ।
वाहक इत्युदाहरणमात्रम् एव, न तु विवक्षितम्, तेनायुधीयादिभृत्ये ऽपि विघ्नकारिणि वचनम् एतद् इति मन्तव्यम् । अत एव नारदेन,
	द्विगुणां तु भृतिं दाप्य प्रस्थाने विघन्म् आचरन् ।
इति सामान्येनोक्तम् । विघ्नाचरणम् अङ्गीकृतकर्माकरणम् एवात्र विवक्षितं न पुनर् आसेधादिकम् । अङ्गीकृतकर्माकरणस्यापि यदा सहायान्तरलाभेन प्रथानविघ्नानापादकत्वं तदा त्व् आह याज्ञवल्क्यः ।
	प्रक्रान्ते सप्तमं भागं चतुर्थं पथि संत्यजन् ।
	भृतिम् अर्धपथे सर्वां प्रदाप्यः ॥ इति ।
प्रक्रान्ते प्रस्थानकर्मणि स्वाङ्गीकृतं कर्म त्यजन् भृतिः सप्तमं भागं दाप्यः । पथि गन्तव्यभागाधिक्ये त्यजन् भृतेश्चतुर्थं भागम् अर्धपथे त्यजन् सर्वां भृतिम् इत्यर्थः ॥


इति स्मृतिचन्द्रिकायां भृत्यविषयाणि


अथ स्वामिविषयाणि

तत्र बृहस्पतिः ।
	प्रभुणा विनियुक्तः सन् भृतको विदधाति यः ।
	तदर्थम् अशुभं कर्म स्वामी तत्रापराध्नुयात् ॥
अशुभं कर्म सीमोल्लङ्घनाद्यन्यायेन क्षेत्रकर्षणादिकम् । स्वाम्यनुज्ञया भृत्येनाशुभकर्मकरणे स्वामिनो दण्ड इति वक्तुम् इदम् उक्तम् । कात्यायनो ऽपि ।
	त्यजेत् पथि सहायं यः श्रान्तं रोगार्तम् एव वा ।
	प्राप्नुयात् साहसं पूर्वं ग्रामे त्र्यहम् अपालयन् ॥
सहायं भृत्यम् । बृहस्पतिर् अपि ।
	कृते कर्मणि यः स्वामी न दद्याद् वेतनं भृते ।
	राज्ञा दापयितव्यः स्याद् विनयं चानुरूपतः ॥
भृते भृत्ये । विष्णुर् अपि: "स्वामी चेद् भृतम् अपूर्णकाले जह्यात् तस्य सर्वम् एव मूल्यं दद्यात्, पणशतं च राज्ञे, अन्यत्र भृतदोषात्" इति । तस्येति चतुर्थ्यर्थे षष्ठी, शेष इत्यनुवृत्तौ "चतुर्थ्यर्थे बहुलं छन्दसि" इति पाणिनिस्मरणात् । दोषो ऽत्र चौर्यादिर् अभिप्रेतः, न पुनर् बह्वाशित्वादिः । याज्ञवल्क्यो ऽपि ।
	प्रक्रान्ते सप्तमं भागं चतुर्थं पथि संत्यजन् ।
	भृतिम् अर्धपथे सर्वां प्रदाप्यस् त्याजको ऽपि च ॥
प्रस्थानकर्मणि प्रक्रान्ते, गन्तव्यभागाधिके पथि अर्थपथे वा यो भृत्यं कर्म कुर्वाणं सामी (?) त्यापयति, सो ऽत्र त्याजको मतः । सो ऽपि पूर्वोक्तप्रदेशेषु भृत्यं त्यजन् भृत्याय सप्तमभागं दाप्य इत्यर्थः । पथि चतुर्थभागदापनम् अविक्रीतभाण्डस्वामिविषयम् । विक्रीतभाण्डस्वामिविषये त्व् आह वृद्धमनुः ।
	पथि विक्रीय तद् भाण्डं वणिग् भृत्यं त्यजेद् यदि ।
	अथ तस्यापि देयं स्याद् भृतेर् अर्धं लभेत सः ॥
पथि गन्तव्यभागाधिक इति शेषः । शौऌकिकादीनाम् आसेधेन प्रतिबद्धभाण्डस्वामिविषये राजाद्यपहृतभाण्डस्वामिविषये चाह कात्यायनः ।
	यदा तु पथि तत् भाण्डम् आसिधेत ह्रियेत वा ।
	यावान् अध्वा गतस् तेन प्राप्नुयात् तावतीं भृतिम् ॥
गतसरण्यनुसारेण स्वामी भृतिं प्राग् अदत्तां दद्यात् । प्राग् दत्तायास् तु भृतेर् अभिकम् आददीतेत्यर्थः । भाटकगृहीतेन यानादिना भाण्डनेतारं प्रत्याह नारदः ।
	अनयन् भाटयित्वा तु भाण्डवान् यानवाहने ।
	दाप्यो भृतिचतुर्भागं सर्वाम् अर्धपथे त्यजन् ॥
यानं शकटादि । वाहनम् अश्वादि । ते भाटयित्वा प्रापणादिकार्योपाधिकपरिक्रयं कृत्वा सहायार्थं परिक्रीतं यद्यपि न गृह्णाति, तथापि भृतिचतुर्भागं मूल्यचतुर्थांशं दाप्य इत्यर्थः । अर्धपथे च सर्वदापनवचनात् ततो न्यूनपथे भाटकाहृतयानानि त्यजन् त्रिभागद्विभागकल्पनया दाप्य इत्य् ऊह्यम् । यस् तु शकटादिकं भाटयित्वा तम् एवोपकारशून्य आदाय देशान्तरं गच्छति, भाटकं तु न प्रयच्छति तं प्रत्याह वृद्धमनुः ।
	यो भाटयित्वा शकटं नीत्वा चान्यत्र गच्छति ।
	भाटं न दद्याद् दाप्यः स्याद् अरूढस्यापि भाटकम् ॥
कार्योपाधिकपरिक्रयमूल्यम् इति यावत् । अरूढस्यापि अकृतोपकारस्यापि शकटादेर् भाटकं दाप्य इत्यर्थः । कात्यायनस् तु कृते कृत्ये समनन्तरम् असमर्पितस्य वाहनादेः समर्पणपर्यन्तं भाटकानिवृत्त्तिर् इत्याह ।
	हस्त्यश्वगोखरोष्ट्रादीन् गृहीत्वा भाटकेन यः ।
	नार्पयेत् कृतकृत्यार्थः स तु दाप्यः सभाटकम् ॥
एवं गृहादेर् अपीत्याह स एव ।
	गृहवार्यापणादीनि गृहीत्वा भाटकेन यः ।
	स्वामिने नार्पयेद् यावत् तावद् दाप्यः स भाटकम् ॥
वारिशब्देनात्र तदाधारपात्रं मणिकादिकं लक्ष्यते । नार्पयेत् कृतकृत्यः सन्न् इति शेषः । मणिकादिपात्रस्य कृत्स्नभ्रंशविषये त्व् आह नारदः ।
	स्तोमवाहीनि भाण्डानि पूर्णकालान्युपानयेत् ।
	ग्रहीतुर् आभवेत् भग्नं नष्टं चान्यत्र संप्लवात् ॥
स्तोमेन भाटकेन भाण्डानि द्रवद्रव्यप्रापणार्थं गृहीतानि स्तोमवाहीनि, तानि पूर्णभाटककालानि तत्स्वामिनं प्रापयेद् इत्यर्थः । सिद्धम् उक्त्वा ग्रहीतुर् आभवेद् इत्याद्युक्तम् । तस्यायम् अर्थः: सम्प्लवः परस्परम् अन्येन वा द्रव्येण संघट्टनम्, तत्र लेशतः कार्त्स्न्येन वा भिन्नं पूर्ववत् कृतं तुल्यरूपम् आपन्नं वा भाण्डस्वामिने देयम् । संप्लवाद् अन्यत्र तु तथाभूतं भाटकग्रहीतुर् आभवेत् आत्मसंबन्धि भवेत् भाटकदात्रा न समाधेयम् इति यावत् । गृहाधारदेशाय भाटकदातारं च प्रत्याह स एव ।
	परभूमौ गृहं कृत्वा स्तोमं दत्वा वसेत् तु यः ।
	स तद् गृहीत्वा निर्गच्छेत् तृणकाष्ठेष्टकादिकम् ॥ इति ।
स्तोमाप्रदाने ऽप्याह स एव ।
	स्तोमाद् विना वसित्वा तु परभूमाव् अनिश्चितः ।
	निर्गच्छंस् तृणकाष्ठादि न गृह्णीयात् कथंचन ॥
	यान्येव तृणकाष्ठानि त्व् इष्टका विनिवेशिता ।
	स निर्गच्छंस् तु तत् सर्वं भूमिस्वामिनि वेदयेत् ॥ इति ।
स्वामिनि स्वामिने । वेदयेत् निर्वेदयेद् इत्यर्थः । अनिश्चित इति वचन् तृणकाष्ठादिग्रहणाग्रहणपरिभाषाविहीनविषयम् एतद् इति दर्शयति । परिभाषितविषये तु यथा परिभाषा कृता तथैव । "स तत् गृहीत्वा निगच्छेत्" इत् मूलग्रहणव्यतिरिक्तविषयम् इत्याचारविरोधाय कल्पनीयम् । शम्भुस् तु "तत् गृहीत्वा" इत्यस्य "गृहं गृहीत्वा गृहोपकरणं गृहीत्वेति यावत्" इति व्याख्यानं कृतवान्, तत् "तृणकाष्ठेष्टकादिकम्" इत्यादिना विरुद्धम् इत्युपेक्षणीयम् । व्यासो ऽपि मन्दिरद्रव्यस्यैव संबन्धम् आह ।
	स्नेहेन तु चिरं कालं मन्दिरं कुरुते तु यः ।
	निर्गच्छतस् तस्य दारु दत्तस्तोमस्य नान्यथा ॥
तस्य परभूमौ मन्दिरादि कर्तुः । निर्गच्छतः तत् स्थानं परित्यज्य गच्छतः । यद् दार्वादिकं मन्दिररूपेण स्थितं तद् भाटके दत्ते तद्दातुर् एव, नो चेद् भूमिस्वामिन एवेत्यर्थः ॥


इति स्मृतिचन्द्रिकायां स्वामिविषयाणि


अथ पण्यस्त्रीतदुपभोक्तृविषयाणि

तत्र नारदः ।
	शुल्कं गृहीत्वा पण्यस्त्री नेच्छन्ती द्विगुणं वहेत् ।
	अनिच्छन् शुल्कदातापि शुल्कहानिम् अवाप्नुयात् ॥
"नेच्छन्ती द्विगुणं वहेत्" इत्यस्य क्वचिद् अपवादः स्मृत्यन्तरे दर्शितः ।
	व्याधिता संभ्रमा व्यग्रा राजधर्मपरायणा ।
	आमन्त्रिता च नागच्छेद् अवाच्या वडवा स्मृता ॥
अत्यन्तावश्यकेषु कार्येषु जातसम्भ्रमा तदुपभोक्तृविटविषते संभ्रमापदेनोक्ता । तत्रैव व्याकुला व्यग्रापदेनोक्ता । वडवा दासी, तद्ग्रहणम् अत्र पण्यस्त्रीप्रदर्शनार्थम्, व्याध्याद्यन्वयनिबन्धनस्यावाच्यत्वस्यान्यत्रापि तुल्यत्वात् । उपभोक्तारं तु प्रत्याह नारदः ।
	अप्रयच्छंस् तथा शुल्कम् अनुभूय पुमान् स्त्रियम् ।
	अक्रमेण तु संगच्छेत् घातदन्तनखादिभिः ॥
	अयोनौ यः समाक्रामेत् बहुभिर् वापि साधनैः ।
	शुल्कं सो ऽष्टगुणं दाप्यो विनयं तावद् एव तु ॥ इति ।
पण्यस्त्रियास् त्व् अपराधे दण्डादिकं मत्स्यपुराणे दर्शितम् ।
	गृहीत्वा वेतनं वेश्या लोभाद् अन्यत्र गच्छति ।
	तां दमं दापयेद् दद्याद् इतरस्यापि भाटकम् ॥
विवादान्तरनिर्णेतॄन् विना निर्णेत्रॄन् आह नारदः ।
	वेश्याप्रधाना ये तत्र कामुकास् तद्गृहोपिताः ।
	तत्समुत्थेषु कार्येषु निर्णयं संशये विदुः ॥


इति स्मृतिचन्द्रिकायां पण्यस्त्रीतदुपभोक्तृविषयाणि

समाप्तश्च वेतनानपाकर्माख्यस्य पदस्य विधिवितानः


अथ नारदाभिप्रायतः प्राचीनपदशेषभूतस्य स्वामिपालविवादाख्यस पदस्य विधिर् उच्यते

मनोर् मत्या तु क्रयविक्रयानुशयाख्यपदान्तरं स्वतन्ततयास्य पदस्योक्तत्वाद् अनन्तरम् एवोद्देशक्रमाद् वक्तव्यम् । नारदीयोद्देशक्रमानुसारिणश्च वयम् इत्यनवद्यम् इहाभिधानम् । अभिधानप्रतिज्ञा च मनुना स्वातन्त्र्यप्रकटनार्थम् कृता ।
	पशुषु स्वामिनां चैव पालानां च व्यतिक्रमे ।
	विवादं संप्रवक्ष्यामि यथावद् धर्मतत्त्वतः ॥
विवादं विवादापनोदकं विधिम् इत्यर्थः । पशुष्व् इति प्रतिज्ञाविषयनियमार्थम् उक्तम् । तेन पशुविषये तत्स्वामिपालयोर् व्यतिक्रमे भृतिकल्पनादिविधिर् अस्मिन् पदे प्रतिपाद्यतया प्रतिज्ञातः, न पुनः सस्यादिषु पशूनां स्वामिणां पालानां च व्यतिक्रमे निवारणदण्डताडनादिविधिः । अतो ऽत्र निवारणादिविधिः प्रासाङ्गिक एवेति मन्तव्यम् । अतो ऽस्मिन् पदे ऽस्मभिः प्रतिज्ञातभृतिकल्पनादिविधिप्रतिपादकानि यानि वचनानि तान्येव लिख्यन्ते । तत्र नारदः ।
	गवां शताद् वत्सतरी धेनुः स्याद् द्विशते भृतिः ।
	प्रतिसंवत्सरं गोपे संधोहश्चाष्टमे ऽहनि ॥
प्रतिसंवत्सरं वत्सतरी समतिक्रान्तवत्सत्वावस्था गौर् भृतिः । पालके पाल्यमानगोशतवशाद् देया भवति शताद् अधिके तु वत्सतरीस्थाने सवत्सा गौर् अष्टमे ऽहनि संदोहश्च भवतीत्यर्थः । संदोहः सर्वदोहः । यथाह बृहस्पतिः ।
	तथा धेनुभृतः क्षीरं लभेतास्याष्टमे ऽखिलम् । इति ।
एतेन शम्भूक्तं धेनुसंदोहयोर् नैरपेक्ष्येण भृतित्वं निरस्तम् इत्युपक्षणीयम् । अनया दिशा शतद्विशतसंख्यातो न्यूनाधिकसंख्याकानां गवां महिष्यादिपश्वन्तराणां च भृतीयत्ता कल्पनीया । परिभावितभृतिविशेषाभावविषयम् एतत्, तत्सद्भावविषये ऽपीयत्तापरिभाषाभावे त्व् आह मनुः ।
	गोपः क्षीरभृतो यस् तु स दुह्याद् दशतो वराम् ।
	गोस्वाम्यनुमतो भृत्यः ॥॥॥॥॥ ॥ इति ।
दुह्यात् स्वभृत्यर्थम् इति शेषः । एतद् उक्तं भवति: दशतो दशदोग्धीणां मध्ये वराम् उत्कृष्टां स्वीकृत्य तत्क्षीरं क्षीरभृतो भृत्यो गृह्णीयाद् इति । दशदोग्ध्रीपालनार्था भृतिर् इयम् । अनया दिशा दशसंख्यातो न्यूनाधिकसंख्याकानां गवां पालनार्था महिष्यादिपालनार्थापि भृतिः कल्पनीया । अक्षीरपशूनां तु भृतिः कीरमूल्यतः कल्पनीया । द्रव्यान्तरेणाभृतपालकविषये क्षीरभृतो या प्रोक्ता भृतिः सैव भवतीत्याह स एव: "सा स्यात् पाले ऽभृते भृतिः" । नारदस् तु स्वामिपालयोः कर्तव्यम् आह ।
	उपानयेद् गां गोपाय प्रत्यहं रजनीक्षये ।
	समर्पिताश्च ता गोपः सायाह्ने प्रत्युपानयेत् ॥
गोग्रहणं पशूपलक्षणार्थम् । अत एव याज्ञावल्क्यः ।
	यथार्पितान् पशून् गोपः सायं प्रत्यर्पयेत् तथा । इति ।
कृतवेतनः पालक इत्यर्थः । प्रमादग्रहणं पालकदोषोपलक्षणार्थम् । तेन मरणादौ निर्दोषः पालको न दाप्यः । न पुनः प्रमादमात्ररहितः, अत एव मनुः ।
	विघुष्य तु हृतं चोरैर् न पालो दातुम् अर्हति ।
	यदि देशे च काले च स्वामिनः स्वस्य शंसति ॥
विघुष्य पशूनाम् अनुधावनार्थं शृङ्गकलहवेण्वादिभिर् घोषं कृत्वेत्यर्थः । देशो यत्र स्वामी स्थितः सो ऽभिमतः, कालो ऽप्याहरणकालाद् अनतिविलम्बितो ऽभिमतः । एवंभूतं देशं कालं वा यदा स्वदोषेणातिक्रम्य देशान्तरे कालान्तरे वा शंसति तदा त्व् अपराधितत्वात् तदनुसारेण दातुम् अर्हतीति गम्यते । व्यासस् त्व् अदाप्यत्वं निदोषत्वाभिधानाद् अभिहितं भवतीत्यभिसंधाय निर्दोषत्वम् एव पालकस्य क्वचिद् आह ।
	पालग्रहे ग्रामघाते तथा राष्ट्रस्य विभ्रमे ।
	यत् प्रणष्टं हृतं वा स्यान् न पालस् तत्र किल्बिषी ॥
पुरुषकाराकरणे ऽपीति शेषः । अन्यत्र तु पुरुषकाराकरणे भवत्येव किल्बिषी । अत एव मनुः ।
	नष्टं विनष्टं क्रिमिभिः श्वहतं विषमे मृतम् ।
	हीनं पुरुषकारेण प्रदद्यात् पाल एव तु ॥
नष्टं कुत्रेत्यविदितम् । क्रिमिभिर् विनष्टं प्रध्वस्तम् । श्वहतं शुना हतम् । विषमे हतं कन्दररन्ध्रप्रदेशादौ मृतम् । पुरुषकारस् तु नारदेन दर्शितः ।
	क्रिमिचोरव्याघ्रभयाद् दरीश्वभ्राच् च पालयेत् ।
	व्यायच्छे छक्तितः क्रोशेत् स्वामिने वा निवेदयेत् ॥
व्यायच्छेत् व्यसननिरासाय यतेतेत्यर्थः । स्वामिने निवेदनम् अशक्तपालकविषयम् । यद् आह स एव ।
	स्याच् चेद् गोव्यसनं गोपो व्यायच्छेत् तत्र शक्तितः ।
	अशक्तस् तूर्णम् आगत्य स्वामिने वा निवेदयेत् ॥
पुरुषकारम् अकुर्वाणः प्रागुक्तविनाशकैर् विनष्टां व्यक्तिं दण्डं च यथाक्रमं स्वामिनि दातुम् अर्हतीत्याह स एव ।
	अव्यायच्छन्न् अविक्रोशन् स्वामिने वानिवेदयन् ।
	वोढुम् अर्हति गोपस् तां विनयं चैव राजनि ॥
विनयप्रमाणम् आह याज्ञवल्क्यः ।
	पालदोषाद् विनाशे तु पाले दण्डो विधीयते ।
	अर्धत्रयोदशपणः स्वामिने द्रव्यम् एव च ॥
अर्धत्रयोदशपणः सार्धत्रयोदशकार्षापणः, सः पाले विधेयो दण्ड इत्यर्थः । "द्रव्यं विनष्टद्रव्यं मूल्यं विनष्टपशुमूल्यं च स्वामिने दद्यात्" इति विष्णुस्मरणात् । पालदोषप्रदर्शणार्थं तेनैव कश्चित् पालदोषो ऽपि दर्शितः: "दिवा पशूनां वृकाद्युपघाते पाले त्व् अनायति पालदोषः" इति । अनायाति उपघातनिवारणायानागच्छतीत्यर्थः । उपघातश्चात्र प्राणाण्तिको विघातो विवक्षितो न पुनर् उपद्रवलेशः । यद् आह मनुः ।
	अजाविके तु संरुद्धे वृकैः पाले त्व् अनायति ।
	यां प्रसह्य वृको हन्यात् पाले तत् किल्बिषं भवेत् ॥
याम् अजाविकजातीयां व्यक्तिम् इत्यर्थः । वृकग्रहणं तादृशहिंस्रप्रदर्शनार्थम् । सुगमस्थलस्थितविषयम् एतत् । दुर्गमस्थलस्थितविषये तु शक्यपुरुषकारस्यापि पालकस्य निष्किल्बिषत्वम् इत्याह स एव ।
	तासां चेद् अवरुद्धानां चरन्तीनां मिथो वने ।
	याम् उपेत्य वृको हन्यान् न पालस् तत्र किल्बिषी ॥
वने दुर्गमारण्ये ऽवरुद्धानां पालकेन स्थापितानाम् । नारदेन तु मनूक्तवचनद्वयसमानार्थवचनत्रयानन्तरम् अजाविकेतरपशुपालकेषु स्ववचनत्रयार्थातिदेशः कृतः ।
	अनेन सर्वपालानां विवादः समुदाहृतः । इति ।
तथा पालके विशुद्धिसिद्ध्युपायम् आह स एव ।
	मृतेषु च विशुद्धिः स्याद् वालशृङ्गादिदर्शनात् । इति ।
कालवशाद् अप्यरण्ये मृतेषु पशुषु पश्वपहारशङ्कानिवृत्त्यर्थं वालशृङ्गादि पश्ववयवभूतं पालको दर्शयेद् इत्यर्थः । आदिशब्दार्थो मनुना प्रपञ्चितः ।
	कर्णौ चर्म च वाऌआंश्च बस्तिं स्नायुं च रोचनाम् ।
	पशुषु स्वामिनां दद्यात् मृतेष्व् अङ्गानि दर्शयेत् ॥


इति स्मृतिचन्द्रिकायां स्वामिपालाख्यस्य पदस्य विधिवितानम्


अथ प्रासङ्गिकानि पश्वादिव्यतिरिक्तविषये यानि विवादापनोदकवचनानि तानि लिख्यन्ते

तत्र कात्यायनः ।
	क्षेत्रारामविवीतेषु गृहेषु पशुपादिषु ।
	ग्रहणं तत्प्रविष्टानां ताडनं वा बृहस्पतिः ॥
आरामः उपवनम् । विवीतशब्देन तृणकाष्ठसमृद्धः परपर्तिगृहीतः प्रदेश उच्यते । पशुपादिः गोष्ठादिः । ग्रहणं निवारणार्थं कर्णाद्यवयवग्रहणं ताडनं वा क्षेत्रादिषु प्रविष्टानां परपशूनां कर्तव्यम् इति बृहस्पतिः ब्रूत इत्यर्थः । ग्रहणं वत्सादीनाम्, स्थूलवृषादीनां तु ताडनम् इति व्यवस्था तु योग्यतयाध्यवसेया । ताडनम् अपि निवारणार्थाद् अधिकं न कार्यम्, यद् आह स एव ।
	अधमोत्तममध्यानां पशूनां चैव ताडने ।
	स्वामी तु विवदेद् यत्र दण्डं तत्र प्रकल्पयेत् ॥
यत्र स्वामी स्मृत्याचारमार्गव्यपेताद् अधिकताडने विवदेत तत्र ताडनाधिक्यानुसारेण दण्डप्रकल्पनम् । पशुनिवारणोपायान्तरं चाह स एव ।
	अजातेष्व् एव सस्येषु कुर्याद् आवरणं महत् ।
	दुःखेनेह निवर्यन्ते लब्धस्वादुरसा मृगाः ॥
अटवीनिकटवर्तिक्षेत्रविषयम् एतद् इति मृगग्रहणात् गम्यते । मार्गासन्नक्षेत्रविषये त्व् आह नारदः ।
	पथि क्षेत्रे वृतिः कार्या याम् उष्ट्त्रो नावलोकयेत् ।
	न लङ्घयेत् पशुर् नाश्वो न च भिन्द्याच् च सूकरः ॥
वृतिः वरणं कण्टकितशाखाभिः प्रान्ततः परिश्रयणम् इति यावत् । पथिग्रहणं संबाधस्थानोपलक्षणार्थम् । संचारपथग्रहणोपध्यन्तरम् आह ।
	पथि ग्रामविवीतान्ते न दोषो ह्यल्पकालकम् । इति ।
दीर्घकालचारे तु दण्डम् अर्हतीति व्यतिरेकाद् गम्यते, पालकस्य तत्र दोषसंभवात् । तथा च दोष इत्यनुवृत्तौ गौतमः: "पथि क्षेत्रे ऽनावृते पालक्षेत्रिकयोः" इति । दीर्घकालं पशुतः सस्यपीडन इति शेषः । क्षेत्रिकः क्षेत्रकारी, तस्य वृतिम् अकुर्वतो राजभागविनाशनिबन्धनो दोषः, ततश्च सो ऽपि दोषानुसारेण दण्ड्य इत्यभिप्रायः । सपालपशुस्वामिनस् तु दोषस् तदभावे पालक्स्यैव विज्ञेयो भृत्यापराधनिबन्धनत्वात् स्वाम्यपराधस्य । एवं च यत्र पालस्य दोषो न विद्यते तत्र सपालपशुस्वामिनो ऽपि दोषाभावाद् विनष्टधान्यादिमूल्यं क्षेत्रिकाय स्वामिन च देयम् इति मन्तव्यम् । विपालपशुस्वामिनापि न देयम्, पशोर् व्यतिक्रमे ऽपि सपालस्येव तस्याप्यपरिहार्यतया व्यतिक्रमाभावात् । अत एवादण्ड्यत्वम् अपि पालवत् तस्यास्मिन् विषये वेदितव्यम् । अत एवास्य क्षेत्रिकेणापि शदो न दाप्यः । दोषस्मरणाच् च, तथा च उशनाः ।
	गोभिर् विनाशितं दान्यं यो नरः प्रतियाचते ।
	पितरस् तस्य नाश्नन्ति नाश्नन्ति त्रिदिवौकसः ॥ इति ।
एवं च यद् उक्तं मनुना,
	सर्वत्र तु शदो देयः क्षेत्रिकायेति धारणा ।
इति, तत् निदोषविषयाद् अन्यत्रेति मन्तव्यम् । सर्वत्रग्रहणं तु विपाले 
पि पशौ क्षेत्रिकस्य शदलाभो यथा स्याद् इत्येवमर्थम् । शदः क्षेत्रपालम् इति धारणा एष निश्चय इत्यर्थः । दण्डस् तु निर्दोषविषयाद् अन्यत्रेति स एवाह ।
	क्षेत्रेष्व् अन्येषु तु पशुः सपादं पणम् अर्हति । इति ।
पशुर् अर्हति पशोः स्वामी पालो वार्हतीत्यर्थः । पशुमुखेन तत्स्वामिनः पालकस्य वाभिधानं पशुबहुत्वे प्रतिपशु सपादपणविधानार्थम् । तेन ग्रामादिसमीपवृत्तिक्षेत्रादाव् अपि वृतिः कार्यैव । वृतौ श्वादिभिः कृतं छिद्रं कण्ट्कादिभिः पुनर् निश्छिद्रं कुर्याद् इत्याह मनुः ।
	छिद्रं च पूरयेत् सर्वं श्वसूकरमुखानुगम् । इति ।
एवं पशुनिवारणोपाये कृते ऽपि तम् अतिक्रम्य सस्यनाशे स एवाह ।
	पथि क्षेत्रे परिवृते ग्रामान्तीये ऽथ वा पुनः ।
	सपालः शतदण्डार्हो विपालं वारयेत् पशुम् ॥
ग्रामान्तीये ग्रामारामादिसमीपवर्तिक्षेत्रे । परिवृत इति विशेषणम् इहान्वीयते । एवं चायम् अर्थः: वृतिम् अतिक्रम्य ग्रासाद् अधिकसस्यघाती सपालः पशुः कार्षापणशतदाण्डार्हः, तत्पशुपालकः शतदण्डनं दण्डनीय इति यावत् । विपालं पशुं पुनः क्षेत्रिको लगुडादिना निवारयेद् इति । क्षेत्रिकायात्र सपालस्य पशोः स्वामिना विनष्टधान्यं देयम्, अस्मिन्न् अर्थे मूलं वक्ष्यामः । वृतिम् उत्क्रामतः पशोर् यथाशक्त्यनिवारण एवायं दण्डः । तत्र नारदः ।
	उत्क्रम्य तु वृतिं यः स्यात् सस्यघातो गवादिभिः ।
	पालः शास्यो भवेत् तत्र न चेच् छक्त्या निवारयेत् ॥
वृतिराहित्येनापरिहार्यसस्यघातविषये ऽप्याह स एव ।
	ग्रामोपान्ते च यत् क्षेत्रं विवीतान्ते महापथे ।
	अनावृतं चेत् तन्नाशे न पालस्य व्यतिक्रमः ॥
महापथ इति वदन्न् अपरिहार्यमार्गगामिनो व्यतिक्रमाभावं दर्शयति । अत्रार्थाद् दण्डाभावो ऽप्युक्तः । मानवे तु साक्षाद् एवोक्तः ।
	तत्रापरिवृतं धान्यं विहिंस्युः पशवो यदि ।
	न तत्र प्रणयेद् दण्डं नृपतिः पशुरक्षिणाम् ॥
निवारणे ऽनिच्छूनाम् इति शेषः । यद् आह याज्ञवल्क्यः ।
	पथि गृआमे विवीतान्ते क्षेत्रे दोषो न विद्यते ।
	अकामतः कामचारे चोरवद् दण्डम् अर्हति ॥
अन्तशब्दो ऽत्र समीवे वर्तते, स च पथ्यादिषि प्रत्येकम् अभिसंबध्यते । अत्र दण्डव्यवस्थाम् आह गौतमः: "पशुपीडने स्वामिदोषः पालसंयुक्त तु तस्मिन्" इति । पशुपीडने पशुवशात् सस्यपीडन इति यावत् । विपालपशुपीडने स्वामिन एव दोषः, पालसंयुक्ते तु पाले ऽपीत्यर्थः । तत्र स्वामिन एव दोषे तस्य शददण्डौ, द्वयोर् दोषे तु स्वामिनः शदः पालस्य दण्ड एव, न पुनः शदोपीति मन्तव्यम् । यत् तु नारदेनोक्तम्,
	या नष्टा पालदोषेण गौः क्षेत्रं तु विनाशयेत् ।
	न तत्र स्वामिनो दोषः पालस् तं दण्डम् अर्हति ॥
इति, तत्र स्वामिनो दण्डप्रापकदोषाभाव उक्तो न पुनः शददानप्रापकदोषाभावो ऽपीत्यविरोधः । नष्टा अविदितस्थाना । यत् तु बृहस्पतिनोक्तम्,
	सस्यान् निवारयेद् गास् तु वीर्णदोषो द्वयोर् भवेत् ।
	स्वामी शददमं दाप्यः पालस् ताडनम् अर्हति ॥
इति, शदश्च दमश्चेति शददमम् इत्यस्य विग्रहः । यच् च याज्ञवल्क्येनोक्तम्,
	गोप्यस् ताड्यस् तु गोमी तु पूर्वोक्तं दण्डम् अर्हति ।
इति, गोपः पशुपालः, गोमी पशुस्वामी । तद् इदं द्वयम् अपि समुलसस्यनाशविषयं, तत्र पुनः प्ररोहाभावेनापराधाधिक्यात्, स्वामिनो ऽपि दण्डार्हताच् च । अत एव नारदः ।
	समूलसस्यनाशे तु तत्स्वामी प्राप्नुयाच् छदम् ।
	वधेन गोपो मुच्येत दण्डं स्वामिनि पातयेत् ॥
तत्स्वामी सस्यस्वामी । शदो ऽत्र अत्यन्तविनाशानुसारेण शदकल्पकैः कल्पितः । शदकल्पकाश्च बाधितक्षेत्रस्य समन्ततो यानि क्षेत्राणि तत्कारिणो विज्ञेयाः,
	गोभिस् तु भक्षितं सस्यं यो नरः प्रतियाचते ।
	सामन्तानुमतं देयं धान्यं वा तत्र वापितम् ॥
इति तेनैवोक्तत्वात् । वधो ऽत्र कशादिना ताडनम् । दण्डो ऽत्र स एव वेदितव्यो यो याज्ञवल्क्येन पूर्वम् उक्तः । कः पुनर् असौ । उच्यते ।
	माषान् अष्टौ तु महिषी सस्यघातस्य कारिणी ।
	दण्डनीया तदर्धं तु गौस् तदर्धम् अजाविकम् ॥
	भक्षयित्वोपविष्ठानां यथोकाद् द्विगुणो दमः ।
	समम् एषां विवीतस्थे खरोष्ट्रं महिषीसमम् ॥ इति ।
अयम् अर्थः: परसस्यघातकारिण्या बालेतरमहिष्याः स्वामी प्रतिमहिष्यष्टौ माषान् दण्डनीयः । उक्तविशेषणद्वययुक्तगोस्वामी चतुरो माषान् । तथाविधच्छागमेषस्वामी च द्वौ द्वौ माषौ । एषाम् एव पशूनां सस्यभक्षणाद् आरभ्य यावच्छयनम् अनिवारितानां स्वामी तथोक्तदण्डाद् द्विगुणं पूर्ववद् दण्डनीयः । विवीतस्थतृणाद्युपघाते ऽपि पूर्वोक्तपशुस्वामी सस्यक्षेत्रोपघातवद् दण्डनीयः । खरोष्ट्त्रस्वामी महिषीस्वामिवद् दण्डनीय इति । वाचकपदेन महिषीस्वामीत्यादिना दण्डे वक्तव्ये महिषीत्याद्यवाचकपदेन दण्डोक्तिः प्रतिपश्व् एवं दण्डनीयं इत्यभिधानार्थेति मन्तव्यम् । अत्रापराधानुसारेण दण्डनार्थं ताम्रिकमाषो ग्राह्यः, न पुनः सोवर्णो राजतो वा । ताम्रिकश्च माषः कार्षापणस्य षोडशो भागो भवति । यैस् त्व् अनुरूपदण्डनार्थम्,
	माषो विंशतितमो भागः पणस्य परिकीर्तितः ।
इति नारदेनोक्तमाषः स्वीकृतः, तेषाम्,
	संख्या रश्मिरजोमूला मनुना समुदाहृता ।
	कार्षापणोना सा दिव्ये नियोज्या विनये तथा ॥
इति बार्हस्पत्यवचनविरोधो दुर्वारः, मनुनोदाहृतमाषास्वीकारात् । ताम्रिकमाषस्य तु मनुनोक्तस्य स्वीकारे न केनापि विरोध इत्यलं परपक्षयुत्कायुक्तचिन्तया । यत् तु मनुनोक्तम् "सपादपणम् अर्हति " इति, तत् स्वामिमतिपूर्वपशुव्यतिक्रमविषयम् । याज्ञवल्क्यवचनं त्व् अबुद्धिपूर्वविषयम् इति न तयोर् विरोधः । यत् तु विष्णुनोक्तम् "महिषी चेत् सस्यघातं कुर्यात् पालस् त्व् अष्टौ माषान् दण्ड्यः अपालायां स्वामी" इति, तद् असमूलसस्यनाशविषयम्, अन्यतरदण्डस्याल्पापराध एव युक्तत्वात् । यत् तु शङ्खलिखिताभ्याम् उक्तम् "महिषी दश" इति, तन् नारदोक्तमाषाभिप्रायम्, तथात्वे फलतस् ताम्रिकाष्टमाषात्मक एव दण्डो भविष्यति, तेन न "माषान् अष्टौ" इति याज्ञवल्क्यवचनेन विरोधः, न च "संख्या रश्मि" इत्यादिबार्हस्पत्यवचनेन । तच् च ताभ्याम् एवोक्तम् "खरोष्ट्रं षोडश अजाविकं चतुरः" इति, तत् भक्षयित्वोपविष्टखरादिविषयम् । यत् तु कात्यायनेनोक्तम्,
	दापयेत् पणपादं गां द्वौ पादौ माहषीं तथा ।
इति, यच् च नारदेन,
	गावः पादं प्रदण्ड्यास् तु महिष्यो द्विगुणं ततः ।
इति, तत् ताम्रिकमाषस्वीकारपक्षे फलतः समानत्वाद् अविरुद्धम् एव । नारदोक्तमाषस्वीकारपक्षे तु परं विरोधः । अत एव चासौ पक्षो नास्माकम् इति सर्वम् अविरुद्धम् । यत् तु स्मृत्यन्तरम्,
	पणस्य पादौ द्वौ गां तद् द्विगुणां महषीं तथा।
	तथाजाविकवत्सानां पादौ दण्डः प्रकीर्तितः ।
इति, तत् भक्षयित्वोपविष्टविषयम्, वचोभङ्ग्या तद्विषयदण्डस्यैवाभिधानात् । यत् पुनर् नारदेनोक्तम्,
	माषं गां दापयेद् दण्डं द्वौ माषौ महिषीं तथा ।
	तथाजाविकवत्सानां दण्डः स्याद् अर्धमाषकः ॥ 
इति, अत्र राजतस्य माषस्य माषशब्देनाभिधानं भक्षयित्वोपविष्टवत्सविषयं मन्तव्यम् ।
	वसतां द्विगुणः प्रोक्तः सवत्सानां चतुर्गुणः ।
इति स्मृतेः समानार्थत्वम् एवास्य वचनस्य भविष्यति । दक्षिणापथे षोदश ताम्रिकमाषाणाम् एकस्य राजतमाषस्य तुल्यमूलत्वात् । अथ वात्रापि ताम्रिकमाषस्यैवाभिधानम् अस्तु, तथापि मुहूर्तमात्रभक्षणविषयत्वाद् अविरोधः । तथा च "दण्डं प्राप्नुयात्" इत्यनुवृत्ताव् आहतुः शङ्खलिखितौ "रात्रौ चरन्ती गौः पञ्च माषान् दिवा त्रीन् मुहूर्ते माषं ग्रासे त्व् अदण्डः" इति । एतद् अप्रत्यक्षचारकविषयम्,
	प्रत्यक्षचारकाणां तु चोरदण्डः स्मृतो बुधैः ।
इति नारदस्मरणात् । ग्रासे त्व् अद्ण्ड इत्यस्यायम् अर्थः: महिष्यादिभिः परसस्यादिषु कवलमात्रभक्षणे कथंचित् कृते पालस्य स्वामिनो वा स्वल्पो ऽपि दण्डो नास्तीति । आतुरपशुविषये तु बहुसस्यनाशे ऽप्येवम् एवादण्ड इति दोषाभावाभिधानमुखेनाह नारदः ।
	राजग्रहगृहीतो वा वज्राशनिहतो ऽपि वा ।
	अथ सर्पेण वा दष्टो वृक्षाद् वा पतितो भुवि ॥
	व्याघ्राद् अभिहतो वापि व्याधिभिर् वाप्युपद्रुतः ।
	न तत्र दोषः पालस्य न च दोषो ऽस्ति गोमिनाम् ॥ इति ।
आतुराणाम् अनिवार्यत्वाद् इति शेषः । निवार्याणाम् अपि केषांचित् पशूनां व्यतिक्रमे दण्डो नास्तीत्याह स एव ।
	गौः प्रसूता दशाहान्तं महोक्षो वाजिकुञ्जराः ।
	निवार्यास् तु प्रयत्नेन तेषां स्वामी न दण्डभाक् ॥
दश्दिनपर्यन्तं प्रसूतायाः निरोद्धुम् अशक्यायाः तत्स्वामी न दण्डभाक् । महोक्षस्य् सर्वासां गर्भाधानार्थं सर्वदा बन्धनायोगात् तत्स्वामी न दण्डभाक् । वाजिकुञ्जराणां स्वामिनो ऽदण्डभाक्त्वे हेतुर् उषनसा दर्शितः ।
	अदण्ड्या हस्तिनो ह्यश्वा प्रजापालहिताः स्मृताः । इति ।
एवं च राजकीयानाम् उक्तवद्भावाद् अदण्ड्यत्वम् एव । स्वामिग्रहणं पालस्याप्युपलक्षणार्थम् । यद् आह मनुः ।
	अनिर्दशाहाम् गां सूतां वृषान् देवपशूंस् तथा ।
	अपालान् वा सपालान् वा न दण्ड्यान् मनुर् अब्रवीत् ॥
वृषाः महोक्षाः, अथ वा वृषोत्सर्गविधानेन उत्सृष्टाः,
	अदण्ड्याः काणकूटाश्च वृषश्च कृतलक्षणः ।
इत्युशनसोक्तत्वात् । काणः एकाक्षः । कूटः एकशृङ्गः । कृतलक्षणः प्रतपायसेन कृतलाञ्छनः, अस्य अस्वामिकत्वात् स्वामिदण्डाभावे ऽपि सस्यरक्षणार्थं कदाचित् कृतलक्षणानां पाले कृते न तस्य दण्डभागित्वम्, तेषां दुर्निवारत्वाद् इति वक्तुं "वृषश्च कृतलक्षणः" इत्युक्तम् । एवम् एव वक्तुं मानवे "देवपशूंस् तथा" इत्युक्तम् । देवपशवो हि देवताप्रतिमादीनां क्षीरस्नानाद्यर्थं तदुद्देशेन दत्ताः, न च तत्र वस्तुतः स्वस्वामिभावो ऽस्तीति कृतलक्षणवृषवत् पालदण्डापवादार्थम् एव देवपशुग्रहणम् । प्रसूतगोवद् उभयदण्डाभाव एव उशनसा गोविशेषे दर्शितः ।
	अदण्ड्यागन्तुकी गौश्च प्रसूता ह्यभिचारिणी ।
आगन्तुकी अनभ्यस्तस्थाना । अभिचारिणी प्रचुरताडनात् प्रच्युता पुनः स्वयूधाभिगामिनी । एवं कालविशेषे तेनैव गोमात्रविषये दण्डाभावो दर्शितः ।
	अदण्ड्याश्चोत्सवे गावः श्राद्धकाले तथैव च । इति ।
अत्र व्यासः ।
	आक्रम्य यद् द्विजैर् भुक्तं परिक्षीणैश्च बान्धवैः ।
	गोभिश्च नरशार्दूल वाजिमेधाद् विशिष्यते ॥
अत्र मनुः ।
	एतद् विधानम् आतिष्ठेद् धार्मिकः पृथिवीपतिः ।
	स्वामिनां च पशूनां च पालानां च व्यतिक्रमे ॥


इति स्मृतिचन्द्रिकायां पश्वादिव्यतिक्रमविषयाणि


अथ प्रतिपन्नास्वामिविक्रयविषयाणि



एवं वेतनानपाकर्माख्यपदशेषभूतं स्वामिपालविवादाख्यं पदम्, तत्प्रसक्तानि च पश्वादिव्यतिक्रमविषयाण्युक्त्वा इदानीम् उद्देशक्रमप्राप्तास्वामिविक्रयाख्यस्य पदस्य विधिर् उच्यते ।

तत्र नारदः ।
	द्रव्यम् अस्वामिविक्रीतं प्राप्तुः स्वामी तद् आप्नुयात् । इति।
अस्वामिना विक्रीतं स्वकीयं द्रव्यं यस्य पार्श्वे दृष्टं तस्य सकाशात् स्वामी तत् गृह्णीयाद् इत्यर्थः । एतत् स्वाम्यननुमत्या विक्रीतद्रव्यविषयम्,
	व्क्रीणीते परस्य स्वं यो ऽस्वामी स्वाम्यसंमतः ।
इति मनुना विशेषितत्वात् । परस्य स्वम् इत्यस्यार्थो बृहस्पतिना प्रपञ्चितः ।
	निक्षेपान्वाहितन्यास्स्हृतयाचितबन्धकम् ।
	उपांशु येन विक्रीतम् अस्वामी सो ऽभिधीयते ॥
हृतं अपहृतम् । इतराणि पूर्वार्धवर्तीनि पदानि बहुधा व्याख्यातानि । उपांशु अप्रकाशम् । प्रपञ्चो ऽयं परद्रव्यतया प्रसिद्धानां प्रदर्शनार्थः । प्रायिकाभिप्रायेणोपांशुग्रहणम् । तेन प्रणष्टाधिगतादिकम् अपि परद्रव्यं येन् विक्रीतम्, प्रकाशम् अपि येन निक्षेपादिकं विक्रीतम्, सो ऽप्यस्वामी । अस्वामिविक्रयनिरूपणस्य किं प्रयोजनम् इत्यपेक्षिते नारदः ।
	अस्वामिना कृतो यस् तु क्रयो विक्रय एव च ।
	अकृतः स तु विज्ञेयो व्यवहारेषु नित्यशः ॥
कात्यायनो ऽपि ।
	अस्वामिविक्रयं दानम् आधिं च विनिवर्तयेत् । इति ।
एवं च विक्रयादितः प्राग् एवास्वामिहस्ते दृष्टं नष्टम् अपहृतं वा स्वकीयद्रव्यम् अस्वामिनः सकाशात् स्वामी गृह्णीयाद् इति दण्डापूपन्यायसिद्धं बोद्धव्यम् इति । यत् तु याज्ञवल्क्येनोक्तम्,
	हृतं प्रणाष्टं यो द्रव्यं परहस्ताद् अवाप्नुयात् ।
	अनिवेद्य नृपे दण्ड्याः स तु षण्णवतिं पणान् ॥ इति ।
अत्र न परहस्ताद् अवाप्तिः दण्ड्यत्वे हेतुः न्याय्यत्वात् तस्याः, किं त्व् अनिवेदनम्, तस्य तस्करप्रच्छदनफलकत्वेनान्याय्यत्वात् । यदा पुनः परहस्ताद् अवाप्तुम् असमर्थः स्वामी तदा त्व् आह स एव ।
	नष्टापहृतम् आसाद्य हर्तारं ग्राहयन् नरम् ।
	देशकालातिपत्तौ वा गृहीत्वा स्वयम् अर्पयेत् ॥
अयम् अर्थः: विनष्टम् अपहृतं वा स्वकीयं द्रव्यम् आसाद्य अधिगन्तुर् अपहर्तुर् वा हस्ते दृष्ट्वा अधिगन्तारम् अपहर्तारं वा ग्राहयेद् राजपुरुषादिभिः सामाद्युपायैः । देशकालातिपत्तौ पुरुषाद्यानयनार्थं देशान्तरगमने कालक्षेपे च क्रियमाणे पलायनसङ्कार्यां स्वयम् एव वा गृहीत्वा राजपुरुषेभ्यो राज्ञे वा समर्पयेद् इति । ततो राजपुरुषादिभिः सामाद्युपायैः स्वामिने तद् धनं दापयित्वा दण्डयित्वा चोत्स्रष्टव्य इति ग्राहणगृहीत्वार्पणविध्योर् दृष्टार्थत्वबलाद् गम्यमानम् इह बोद्धव्यम् । यदा तु विक्रयाद् ऊर्ध्वम् एव क्रेतुर् हस्ते क्रीतं पश्यति तदाप्याह स एव: "स्वं लभेतान्यविक्रीतम्" इति । अन्यविक्रीतं स्वाम्यनुमतिम् अन्तरेणास्वामिना विक्रीतम् आत्मीयद्रव्यं क्रेतुः सकाशात् स्वामी गृह्णीयाद् इत्यर्थः विष्णुर् अपि: "अज्ञानतः प्रकाशं यः परद्रव्यं क्रीनीयात् तत्र तस्यादोषः, स्वामी द्रव्यम् अवाप्नुयात्" इति । अज्ञानतः विक्रेतुर् अस्वामित्वाज्ञानतः । तत्र परद्रव्यक्रत्ये । तस्य क्रेतुः । अदोषः तस्य तत्करदोषो नास्तीत्यर्थः । विक्रेतुस् तदोषो ऽस्त्येव, तेनात्र विक्रेतैव तस्करवद् दण्ड्यः न पुनः क्रेतापि । यत्र पुनर् विक्रेतुर् अस्वामित्वं रहसि हीनमूल्येन वा विक्रयकरणादिना ज्ञात्वैव लोभादिना परद्रव्यं क्रीणाति तत्र क्रेतुर् अपि तस्करदोषो ऽस्तीति सो ऽपि तस्करवद् दण्ड्यः । तथा च स एव: "यद्यप्रकाशं हीनमूल्यं वा विक्रीणीयात् तदा क्रेता च चोरवच् छस्यः" इति । बृहस्पतिर् अपि ज्ञानतो ऽज्ञानतश्च क्रये यथाकमेण स्तेनता निर्दोषता च क्रेतुर् भवतीति दर्शयति ।
	येन क्रीतं तु मूल्येन प्राग् राज्ञे विनिवेदितम् ।
	न तत्र विद्यते दोषः स्तेनः स्याद् उपविक्रयात् ॥
मूल्येन अहीनमूल्येन । प्राग् राज्ञे विनिवेदितं क्रयात् प्राग् एव प्रकासितम् इत्यर्थः । उपविक्रयपदं तु स्वयम् एव व्याचष्टे ।
	अन्तर्गृहे बहिर् ग्रामान् निशायाम् असतो जनात् ।
	हीनमूल्यं च यत् क्रीतं ज्ञेयो ऽसाव् उपविक्रयः ॥
असतो जनात् चण्डालादिजनाद् इत्यर्थः । असद्ग्रहणम् अस्वामित्वज्ञापकदासत्वादिविक्रेतृविशेषणानाम् उपलक्षणार्थम् । अत एव नारदः ।
	अस्वाम्यनुमताद् दासाद् असतश्च जनाद् रहः ।
	हीनमूल्यम् अवेलायां क्रीणन् तद्दोषभाग् भवेत् ॥
अस्वाम्यनुमतात् अस्वामिनैवानुमतात्, स्वाम्यनुमतिशून्याद् इति यावत् । दासग्रहणम् अस्वतन्त्रोपलक्षणार्थम् । तद्दोषभाक् तस्करदोषभाग् इत्यर्थः । "क्रेतुः स्तेयं रहः क्रयात्" इति तेनैवोक्तत्वात् । एवम् "क्रेतुर् दोषो ऽप्रकाशिते" इति याज्ञवल्क्यवचने ऽपि स्तेयदोष एवोक्त इत्यवगन्तव्यम् । तथा च तेनैव,
	हीनाद् रहो हीनमूल्ये वेलाहीने च तस्करः ।
इति तस्करशब्दं प्रयुञ्जानेन स्तेयदोष एव दोषशब्देनोक्त इति सूचितम् । हीनात् क्रेयद्रव्यागमोपायहीनाद् इत्यर्थः ॥


इति स्मृतिचन्द्रिकायां प्रतिपन्नास्वामिविक्रयविषयाणि


अथ विप्रतिपन्नास्वाविक्रयविषयानि

तत्र कात्यायनः ।
	अभियोक्ता धनं कुर्यात् प्रथमं ज्ञातिभिः स्वकम् । इति ।
अभियोक्ता नाष्टिकः, नष्टधनस्यैवात्राभियोक्तृत्वात् । सो ऽन्यहस्ते धनं दृष्टं ज्ञातिभिः साक्षिभूतैः स्वकं स्वकीयं यथा भवति तथा तावत् साधयेद् इत्यर्थः । कथं नाष्टिकेन स्वकीयत्वसाधनम् इत्यपेक्षिते याज्ञवल्क्यः ।
	आगमेनोपभोगेन नष्ठं भाव्यम् ॥॥॥॥॥॥ । इति ।
आगमस् तु,
	लब्धं दानक्रयप्राप्तं शौर्यं वैवाहिकं तथा ।
	बान्धवाद् अप्रजाज् जातं षड्विधस् तु धनागमः ॥
इत्यादिवचनैः भुक्तिप्रकरणे निरूपितो द्रष्टव्यः । तेन चागमेनोपभोगसहितेन ज्ञातिप्रसिद्धेन नष्टधनस्य स्वकीयत्वं साध्यम् इत्यर्थः । तथा च कात्यायनः ।
	नाष्टिकस् तु प्रकुर्वीत तद् धनं ज्ञातिभिः स्वकम् । इति ।
तद् धनं नष्टधनम् । स्वकं स्वकीयम् । प्रकुर्वीत साधयेद् इत्यर्थः । स्वकीयस्य धनस्य स्वकीयत्वावगतिर् अपि दानाद्यभावेन साधनीयेत्याह स एव ।
	अदत्तत्यक्तविक्रीतं कृत्वा स्वं लभते धनम् । इति ।
दत्तं च त्यक्तं च विक्रीतं च दत्तत्यक्तविक्रीतम्, तद्विपरीतम् अदत्तत्यक्तविक्रीतं तथाभूतं भवतीति प्रमाणसिद्धं कृत्वा स्वं स्वकीयं धनं नाष्टिको विक्रेत्रादिसकाशाल् लभत इत्यर्थः । क्रेतारं प्रत्याह बृहस्पतिः ।
	पूर्वस्वामी तु तद् द्रव्यं यदागत्य विचारेयेत् ।
	तत्र मूलं दर्शनीयं क्रेतुः शुद्धिस् ततो भवेत् ॥
मूलं विक्रेत्रा । शुद्धिः अभियोज्यत्वनिवृत्तिः । मूलदर्शनानन्तरं व्यासः ।
	मूले समाहिते क्रेता नाभियोज्यः कथंचन ।
	मूलेन सह वादस् तु नाष्टिकस्य तदा भवेत् ॥
नाष्टिकस्य नष्टद्रव्यस्वामिनः । तस्मिन् वादे यदि मयाप्यन्यस्माद् विक्रेतुः सकाशात् क्रीतम् इत्यभियोज्यो वदति तदा तत्राप्ययम् एव मूलदर्शनादिक्रमो ऽनुसरणीयः । यदि तु नष्टग्राहकत्वेनापहारकत्वेन वा अकिंचित्करमूलत्वेन दर्शितो ददाति तदाह बृहस्पतिः ।
	विक्रेता दर्शितो यत्र हीयते व्यवहारतः ।
	क्रेत्रे राज्ञे मूल्यदण्डौ प्रदद्यात् स्वामिने धनम् ॥
क्रेत्रे मूल्यं राज्ञे दण्डं स्वामिने धनं प्रदद्याद् इत्यर्थः । नारदो ऽपि ।
	विक्रेता स्वामिने ऽर्थं स्वं क्रेत्रे मूल्यं च तत्कृतम् ।
	दद्याद् दण्डं तथा राज्ञे विधिर् अस्वामिविक्रये ॥
यदा तु मूलभूतो विक्रेता देशान्तरे स्थितः तदा त्व् आह कात्यायनः ।
	मूलानयनकालस् तु देयो योजनसंख्यया । इति ।
योजन्संख्यया देशविप्रकर्षापेक्षयेत्यर्थः । यदा तु कालविलम्बेनापि मूलदर्शनं न शक्यं तदाप्याह स एव: "प्रकाशं वा क्रयं कुर्यात्" इति प्राक्कृतं क्रयं साक्षिवचनाल् लोकविदितं कुर्याद् इत्यर्थः । तथा च स एव ।
	प्रकाशं च क्रयं कुर्यात् साधुभिर् ज्ञा(तृ)भिः स्वकैः ।
	न तत्रान्या क्रिया प्रोक्ता दैविकी न च मानुषी ॥
क्रये प्रकाशिते क्रेता न राज्ञा दण्ड्य इत्याह स एव ।
	विशोधिते क्रये राज्ञा वक्तव्यः स न किंचन । इति ।
मनुर् अपि ।
	अथ मूलम् अनाहार्यं प्रकाशक्रयशोधितम् ।
	अदण्ड्यो मुच्यते राज्ञा नाष्टिको लभते धनम् ॥
प्रकाशक्रयशोधितं धनं क्रेतुः सकाशान् नाष्टिको लभते, क्रेता चादण्ड्यो भूत्वा राजकीयाद् अवरोधान् मुच्यत इत्यर्थः । "अथ मूलम् अनाहार्यम्" इत्यनेन सति संभवे मूलानयनपक्ष एव ग्राह्य इत्युक्तम् । उक्तं च कात्यायनेन ।
	असमाहार्यमूलस् तु क्रयम् एव विशोधयेत् । इति ।
असमाहार्यमूल एव क्रयं विशोधयेद् इत्यर्थः । तत्र,
	यदा क्रिया(मूल)म् उपन्यस्य पुनर् वादी क्रयं वदेत् ।
	आहरेन् मूलम् एवासौ न क्रयेण प्रयोजनम् ॥
वदेत् प्रकाशं क्रयं वदेद् इत्यर्थः । यदा मूलं न दर्शयति क्रेयप्रकाशनं वा न करोति तदाप्याह स एव ।
	अनुपस्थापयन् मूलं क्रयं वाप्यविशोधयन् ।
	यथाभियोगं धनिने क्रयं वाप्यविशोधयन् ॥
नाष्टिको ऽपि यदा नष्टस्य स्वकीयत्वं न साधयेत् तदाप्याह स एव ।
	यदि स्वं नैव कुरुते ज्ञातिभिर् नाष्टिको धनम् ।
	प्रसङ्गविनिवृत्त्यर्थं चोरवद् दण्डम् अर्हति ॥
प्रसङ्गः अतिप्रसङ्गः । याज्ञवल्क्यो ऽपि ।
	आगमेनोपभोगेन नष्टं भाव्यम् अतो ऽन्यथा ।
	पञ्चबन्धो दमस् तत्र राज्ञस् तेनाविभाविते ॥
विवादास्पदस्य धनस्य पञ्चभागसंमितो यत्र दमो बध्यते स पञ्चबन्धः । अल्पापराधविषयम् एतत् । महापराध्विषये त्व् आह व्यासः ।
	वादी चेन् मार्गितं द्रव्यं साक्षिभिर् न विभावयेत् ।
	दाप्यः स्याद् द्विगुणं दण्डं क्रेता तद् द्रव्यम् अर्हति ॥
क्रेतुः द्रव्यलाभः पञ्चबन्धविषये ऽपि भवति । यदा च नाष्टिकः स्वकीयत्वम् अनुवर्तमानं च विभावयति तत्रैव क्रेतुः क्रीतद्रव्यलाभो नान्यत्रेत्यनुसंधेयम् । एवं च यन् मनुनोक्तम्,
	विक्रयाद् यो धनं किंचित् गृह्णीयात् कुलसंनिधौ ।
	क्रयेण स विशुद्धं हि न्यायतो लभते धनम् ॥
इति, यच् च मरीचिनोक्तम्,
	वणिग्वीधीपरिगतं विज्ञातं राजपूरुषैः ।
	दिवा गृहीतं यत् क्रेता स शुद्धो लभते धनम् ॥
इति, तद् एतन्मार्गितद्रव्याविभावनाविषयम् । मार्गितद्रव्यविभावनासद्भावविषये ऽपि मनुमरीचिवचनबलात् प्रकाशकृतक्रये क्रेतुर् धनलाभो ऽस्त्व् इति चेन्, न; न हि वचनशतेनाप्यस्वामिविक्रीतं क्रेतुः संभवतीति प्रमातुं शक्यते । किं च सर्वत्र प्रकाशक्रयक्रेतुः धनलाभे प्राग् उक्तेन "अथ मूलम् अनाहार्यम्" इत्यादिवचनेन सह विरोधो दुर्वारः स्यात् । तस्मात् प्रकाशक्रये ऽपि मार्गितद्रव्यविभावनाभाव एव क्रेतुर् धनलाभ इत्यवगन्तव्यम् । सम्भुना तूक्तदोषपरिहाराय मनुमरीचिवचनाभ्यां क्रेतुर् धनयोग्यतामात्रम् उच्यते, न तु वस्तुतस् तस्यैव धनं भवतीत्युच्यत इत्युक्तम्; तद् अयुक्तम्, योग्यतामात्रकथनस्योपयोगाभावात् । यदा क्रयस्यापि साक्षिभिर् विभावनाभावस् तदा त्व् आह बृहस्पतिः ।
	प्रमाणहीनवादे तु पुरुषापेक्षया नृपः ।
	समन्यूनाधिकत्वेन स्वयं कुर्याद् विनिर्णयम् ॥
यस्मिन् वासे नाष्टिकस्यानुवर्तमानस्वत्वसाधकप्रमाणाभावः, क्रेतुश्च प्रकाशक्रयसाधकप्रमाणाभावस् तस्मिन् वादे नाष्टिकक्रेतृपुरुषयोर् असाधुत्वाद्यपेक्षया विवादास्पदं धनं समन्यूनाधिकत्वेन विभज्यैतावत् तवेति स्वयम् एव राजा विनिर्णयं कुर्याद् इत्यर्थः । ननु प्रमाणहीनवादो न कुत्रापि संभवति, कथंचिन् मानुषाभावे ऽपि दिव्याभावस्य सर्वथा वक्तुम् अशक्यत्वात् । मैवम्, अस्वामिविक्रये वादे दिव्याभावस् तावद् अवगम्यते,
	अभियोक्ता धनं कुर्यात् प्रथमं ज्ञातिभिः स्वकम् ।
	पश्चाद् आत्मविशुद्ध्यर्थं क्रयं क्रेता स्वबन्धुभिः ॥
इत्यादिवचनानां साक्षिनियामकानां तदितरप्रमाणाभावाभिधानपरत्वात् । किं च,
	प्रकाशं च क्रयं कुर्यात् साधुभिर् ज्ञातिभिः स्वकैः ।
	न तत्रान्या क्रिया प्रोक्ता दैविकी न च मानुषी ॥
इति साक्षीतरप्रमाणनिषेधाद् दिव्याभावः सुव्यक्तः । एवं च यद् उक्तं कात्यायनेन,
	अलेख्ये ऽसाक्षिके दैवीं व्यवहारे विनिर्दिशेत् ।
इति, तद् दिव्यनिषेधस्मृत्यभावविषयम् इति मन्तव्यम् । एतेनैतन् निरस्तम्, यत् शम्भुना मूलानयनक्रयप्रकाशनरूपम् उभयम् अधिकृत्योक्तम्: अथोभयं कर्तुम् असमर्थश्चौर्यं च न मन्यते तदा द्रव्यापेक्षया दिव्यं देयम् ।
	अलेख्ये ऽसाक्षिके दैवीं व्यवहारे विनिर्दिशेत् ।
इति कात्यायनेनोक्तत्वाद् इति । सप्रमाणकवदे ऽपि क्वचित् समम् एव दीयमानं भवतीति वचोभङ्ग्या स एव दर्शयति ।
	वणिग्वीधीपरिगतं विज्ञातं राजपूरुषैः ।
	अविज्ञाताश्रयात् क्रेता विक्रेता यत्र वा मृतः ॥
	स्वामी दत्वार्धमूल्यं तु प्रगृह्णीत स्वकं धनम् ॥ इति ।
अविज्ञाताश्रयाद् अविज्ञातस्थानकाद् विक्रेतुः सकाशाद् इत्यर्थः । स्वोक्तप्रकारेण ग्रहणम् उपपादयितुम् उक्तं तेनैव ।
	अर्धं द्वयोर् अपि हृतं तत्र स्याद् व्यवहारतः । इति ।
द्वयोः क्रेतृनाष्टिकयोः व्यवहारतः स्वकृतापचारतः स्वकीयधनार्धं हृतं गतम् इत्यर्थः । कः पुनः स्वकृतापचार इत्यपेक्षिते तेनैवोक्तम् ।
	अविज्ञातक्रयो दोषः तथा चापरिपालनम् ।
	एतद् द्वयं समाख्यातं द्रव्यहानिकरं बुधैः॥
अविज्ञातस्थानकात् क्रयो ऽविज्ञातक्रयः । अथ वा परमार्थतो ऽयं स्वामीत्यविज्ञातात् क्रयो ऽविज्ञातक्रयः । स एव क्रेतुर् दोषो ऽपचारः । अपरिपालनम् उपेक्षा, सैव नाष्टिकस्यापचारः । एतद् द्वयम् अविज्ञातक्रयापरिपालनात्मकं द्वयं क्रेतृनाष्टिकयोर् द्रव्यहानिकरत्वेन समाख्यातम् इत्यर्थः । मरीचिर् अपि ।
	अविज्ञातनिवेशत्वाद् यत्र मूलं न लभ्यते ।
	हानिस् तत्र समा कल्प्या क्रेतृनाष्टिकयोर् द्वयोः ॥
अविज्ञातनिवेशत्वाद् अविज्ञातस्थानत्वात् । मूलं विक्रेता । बार्हपत्यवचनाद् अभिन्नार्थम् अपि असमग्रतयान्यार्थम् इति एतद् वचनं मा प्रतिभात्व् इतीह समुच्चितः ॥


इति स्मृतिचन्द्रिकायां विप्रतिपन्नास्वामिविक्रयविषयाणि


अथ स्वाम्यनर्पिततदीयवस्तुभोक्तृविषयाणि

अथ प्रसङ्गात् स्वाम्यनर्पिततदीयवस्तुभोक्तृविषयाणि कानिचिन् नारदीयानि वचनानि लिख्यन्ते ।
	उद्दिष्टम् एव भोक्तव्यं स्त्री पशुर् वसुधापि वा ।
	अनर्पितं तु यो भुङ्क्ते भुक्तभोगं प्रदापयेत् ॥
	अनिर्दिष्टं तु यद् द्रव्यं वासः क्षेत्रं गवादिकम् ।
	स्वबलेनैव भुञ्जानश्चोरवद् दण्डम् अर्हति ॥
	अनड्वाहं तथा धेनुं नावं दासं तथैव च ।
	अनिदिष्टं तु भुञ्जानो दद्यात् पणचतुष्टयम् ॥
	दासी नौका तथा धुर्यो बन्धकं नोपभुज्यते ।
	उपभोक्ता तु तद् द्रव्यं पण्येनैव विशोधयेत् ॥
	दिवसे द्विपणं दासीं धेनुम् अष्टपणं तथा ।
	त्रयोदशम् अनड्वाहम् अश्वं भूमिं च षोडश ॥
	नौकाम् अश्वं च धेनुं च लाङ्गलं कार्षिकस्य च ।
	बलात्कारेण यो भुङ्क्ते दाप्यश्चाष्टगुणं दिने ॥
	उलूखले पणार्धं तु मुसलस्य पणद्वयम् ।
	शूर्पस्य च पणार्धं तु जैमिनिर् मुनिर् अब्रवीत् ॥


इति स्मृतिचन्द्रिकायां स्वाम्यनर्पिततदीयवस्तुभोक्तृविषयाणि


समाप्तश्चास्वामिविक्रयाख्यस्य पदस्य विधिवितानः


अथ व्क्रीयासम्प्रदानाख्यस्य पदस्य विधिर् उच्यते

तत्र नारदः ।
	विक्रीय पण्यं मूल्येन क्रेतुर् यो न प्रयच्छति ।
	स्थावरं सक्षयं दाप्यो जङ्गमं सक्रियाफलम् ॥
यो गृहीततन्मूल्यो विक्रेता पण्यं जातानुशयः क्रेत्रे प्रार्थयमानाय नार्पयति, तच् च पण्यं यदि स्थावरात्मकं तदा क्षयेण सहितम् असौ दाप्यः । यदि तु जङ्गमात्मकं तदा क्रियाफलेन सहितम् इत्यर्थः । क्षयशब्देन गतभोग उक्तः, क्रेतृसंबन्धित्वेन प्रलीनत्वात् । क्रियाफलं तु धेन्वादेः पण्यस्य क्षीरादिकम्, तद्दोहनादिक्रियाफलत्वात् । क्रयकालापेक्षया दापनकाले ऽर्घवृद्धाव् एतद् द्रष्टव्यम्, अर्घह्रासे त्व् अन्यथाभिधानात् । तथा च स एव ।
	अर्घश्चेद् अपीहेत सोदयं पण्यम् आवहेत् । इति ।
अत्र क्रयकालगृहीतेन मूल्येन यावत् पण्यम् अर्पणकाले ऽर्घह्रासवशात् साब्यधिकं लभ्यते तत् सोदयम्, तद् आवहेत् क्रेतारं प्रापयेत्, क्रेत्रे दद्याद् इति यावत् । क्रयकाले ऽर्पणकाले वार्घसाम्ये त्व् आह याज्ञवल्क्यः ।
	गृहीतमूल्यं यः पण्यं क्रेतुर् नैव प्रयच्छति ।
	सोदयं तस्य दाप्यो ऽसौ ॥॥॥॥॥॥॥॥॥ ॥ इति ।
अर्घस्य ह्रासवृद्धिग्रहणाभावात् तत्साम्यविषयम् इदं वचनम् इति गम्यते । "सोदयम्" इत्यादेर् अयम् अर्थः । अदीयमानपण्यस्य यावती वृद्धिः,
	निक्षेपम् वृद्धिशेषं च क्रयविक्रयम् एव च ।
	याच्यमानम् अदत्तं चेद् वर्धते पञ्चकं शतम् ॥
इत्यकृतवृद्धिप्रकरणोक्तपरिमाणतः कल्प्यते, तत्सहितं पण्यं दाप्य इति । अर्घसाम्ये पण्योपचयरूपोदयासंभवाद् एवं व्याख्या कृता । तत्र नारदः: "स्थायिनाम् एष नियमः" इति । देशान्तरे हृत्वा विक्रेतुं ये क्रीणन्ति तदितरे क्रेतारः स्थायिनः, तद्विषयो ऽयम् "स्थावरं सक्षयं दाप्यः" इत्यादिवचनोक्तो नियम इत्यर्थः । कथं तर्ह्यस्थायिनां नियम इत्यपेक्षिते स एवाह: "दिग्लाभं दिग्विचारिणाम्" इति । यत् पण्यं यस्मिन् दिगन्तरे विक्रेतुं क्रीतं तत् पण्यं तस्मिन् दिगन्तरे विक्रीनानस्य यो लाभः तेन सहितं देयम् इत्यर्थः । विष्णुस् तु विक्रेतुर् दण्डम् अप्याह: "गृहीतमूल्यं यः पण्यं क्रेतुर् नैव दद्यात् तस्यासौ सोदयं दाप्यो राज्ञा च पणशतं दण्ड्यः" इति । गृहीतमूल्यं विक्रेत्रा यस्य पण्यस्य तद् गृहीतम्मूल्यम् । तस्य तस्मै क्रेत्र इति यावत् । यस् तु गृहीतमूल्यस्य पण्यस्य विक्रयानुशयाभावे ऽप्यनर्पकः, यश्च क्रयानुशयवशाद् अदत्तमूल्यस्य पण्यस्याग्राहकः, तौ प्रत्याह कात्यायनः ।
	क्रीत्वा प्राप्तं न गृह्णीयाद् यो न दद्याद् अदूषितम् ।
	स मूल्याद् दशमं भागं दत्वा स्वद्रव्यम् आप्नुयात् ॥
	अप्राप्ते ऽर्थक्रियाकाले कृते नैव प्रदापयेत् ।
	एवं धर्मो दशाहात् तु परतो ऽनुशयो न तु ॥ इति ।
अदूषितं जलादिनेति शेषः । अर्थक्रियाकालो दोह्यवाह्यादिपण्यस्य दोहनवाहनादिकालः । तस्मिन्न् अप्राप्ते सति अग्रहणे ऽदाने वा कृते ऽपि नैव दशमं मूल्यभागं प्रदापयेत्, किं तु तम् अदत्वैव स्वद्रव्यम् आप्नुयात् । एवम् उक्तो धर्मः दशाहात् प्राग् अर्थक्रियाकालाद् ऊर्ध्वं वेदितव्यः । दशाहात् परतस् त्व् अनुशयो न कर्तव्यः, अनुशयकालस्यातीतत्वाद् इत्यभिप्रायः । वास्तवस्यानुशयकारणस्याभावे प्राग् उक्तो धर्मः । तथा च क्रेतारम् उदाहृत्य तेनैवोक्तम् ।
	क्रीत्वानुशयवान् पण्यं त्यजेद् दोह्यादि यो नरः ।
	अदुष्टम् एव काले तु समूल्याद् दशमं वहेत् ।
काले अनुशयकाले परमार्थतः पण्यम् अदुष्टम् एव दुष्टवृद्ध्या त्यजेत् न गृह्णीयाद् इत्यर्थः । गृहीतपण्यत्यागप्रकारो ऽपि अस्मिन् विषये तेनैव दर्शितः ।
	क्रीत्वा गच्छन्न् अनुशयं क्रयी हस्तम् उपागते ।
	षड्भागं तत्र मूल्यस्य दत्वा क्रीतं त्यजेद् बुधः ॥
अनुशयकालाद् ऊर्ध्वम् अनुशये सत्येतद् वचनम् इत्यपरादित्यमतिः । सा त्व् अयुक्ता, "परतो ऽनुशयो न तु" इत्युक्तत्वात्, अनवस्थाप्रसङ्गाच् च । मनुनाप्यनवस्थापरिहारार्थम् उक्तम् ।
	क्रीत्वा विक्रीय वा किंचिद् यस्येहानुशयो भवेत् ।
	सो ऽन्तर्दशाहात् तद् द्रव्यं दद्याच् चैवाददीत च ॥
	परेण तु दशाहस्य न दद्यान् नापि दापयेत् ।
	आददानो ददच् चैव राज्ञा दण्ड्यः शतानि षट् ॥ इति ।
वास्तवानुशयकारणसद्भावविषयम् एतद् दानादानम्, मूल्यदशमांशदानानुक्तेः । क्रयविक्रयाद् अन्यत्राप्यनुशये कर्यविक्रयानुशयोक्तम् ऊह्यम् इत्याह स एव ।
	यस्मिन् यस्मिन् कृते कार्ये यस्येहानुशयो भवेत् ।
	तम् अनेन विधानेन धर्म्ये पथि निवेशयेत् ॥
विक्रीयासंप्रयच्छतो यद् विक्रीतं पण्यं स्वपार्श्व एव स्थितं तस्य दैवादिवशान् नाशे तत् तुल्यं पण्यं क्रेत्रे विक्रेत्रा देयम् इति वचोभङ्ग्या नारद आह ।
	उपहन्येत वा पण्यं दह्येतापह्रियेत वा ।
	विक्रेतुर् एव सो ऽनर्थो विक्रीयासंप्रयच्छतः ॥
याज्ञवल्क्यो ऽपि ।
	राजदैवोपघातेन पण्यदोष उपागते ।
	हानिर् विक्रेतुर् एवासौ याचितस्याप्रयच्छतः ॥
याचितस्येति वचनाद् अयाचितस्य विक्रेतुर् अप्रयच्छतो न हानिर् इति दर्शयति । एवं च "स्थावरं सक्षयं दाप्यः" इत्यादिकम् अपि याचितविषयम् इति मन्तव्यम् । पण्याद् अभ्यधिकदापनस्य तत्रैवोचितत्वात् । तेन कालान्तरे ऽपि पण्यमात्रम् एवायाचितविषये देयम् । यथा पण्यदोष उपागते याचितस्याप्रयच्छतो विक्रेतुर् एव हानिः, तथा दीयमानं पण्यम् अगृह्णतः क्रेतुर् एव हानिर् इत्याह नारदः ।
	दीयमानं न गृह्णाति क्रीतं पण्यं च यः क्रयी ।
	स एवास्य भवेद् दोषो विक्रेतुर् यो ऽप्रयच्छतः ॥
अप्रयच्छतो विक्रेतुर् यो दोषः स एवास्य भवेद् इत्यन्वयः । क्रेतुर् दोषाभिधानस्य फलं पण्यमूल्यं क्रेत्रे विक्रेता न प्रत्यर्पणीयम् इति । दीयमानम् इति वदन् अदीयमानम् अगृह्णतो न मूल्यहानिर् इति दर्शयति । यत्र विक्रेत्रा न याचितम्, न च क्रयी दीयमानाग्राहकः उपागतश्च पण्यदोषः, तत्र द्वयोः समा हानिः कल्प्या, क्रयानन्तरम् अर्पणग्रहणशैथिल्येन द्वयोर् अप्यपराधसाम्यात् । यत्र पुनर् जातानुशयः क्रेता विक्रेत्र दीयमानं न गृह्णाति तत्राप्याह स एव ।
	दीयमानं न गृह्णाति क्रीत्वा पण्यं च यः क्रयी ।
	विक्रीणानस् तद् अन्यत्र विक्रेता नापराध्नुयात् ॥
क्रयी जातानुशय इति शेषः । याज्ञवल्क्यो ऽपि ।
	विक्रीतम् अपि विक्रेयं पूर्वक्रेतर्यगृह्णति । इति ।
अगृह्णति अनुशयेनेति शेषः । गृह्णति तु न विक्रेयम् इत्यर्थाद् एव सिद्धम् । यो विक्रीणाति, यश्च सदोषं पण्यं प्रच्छादितदोषं विक्रीणीते तयोः समानो दण्ड इत्याह स एव ।
	अन्यहस्ते च विक्रीतं दृष्टं वा दुष्टवद् यदि ।
	विक्रीणीते दमस् तत्र मूल्यात् तु द्विगुणं भवेत् ॥
नारदस् त्व् अस्यार्थं श्लोकद्वयेन विविच्य वदन् विशेषम् अप्याह ।
	निर्दोषं दर्शयित्वा तु सदोषं यः प्रयच्छति ।
	मूल्यं तद्द्विगुणं दाप्यो विनयं तावद् एव तु ॥
	तथान्यहस्ते विक्रीय यो ऽन्यस्मै तत् प्रयच्छति ।
	सो ऽपि तद्द्विगुणं दाप्यो विनयं तावद् एव तु ॥ इति ।
बुद्धिपूर्वकविषयम् एतत्, दण्डदाप्यद्रव्ययोर् अत्महत्त्वात् । अत एव बृहस्पतिना सदोषम् उदाहृत्योक्तम् ।
	ज्ञात्वा सदोषं यः पण्यं विक्रीणीते विचक्षणः ।
	तद् एव द्विगुणं दाप्यः तत्समं विनयं तथा ॥
अबुद्धिपूर्वके तु क्रयपरावर्तनम् एव । अन्यत्रापि क्वचित् परावर्त्यम् इत्याह स एव ।
	मत्तोन्मत्तेन विक्रीतं हीनमूल्यं भयेन वा ।
	अस्वतन्त्रेण मूढेन त्याज्यं तस्य पुनर् भवेत् ॥
अत्र नारदः ।
	दत्तमूल्यस्य पण्यस्य विधिर् एष प्रकीर्तितः ।
	अदत्ते ऽन्यत्र समयान् न विक्रेतुर् अतिक्रमः ॥
उत्तरार्धस्यायम् अर्थः ।
	अदत्तमूल्ये पण्ये च वाङ्मात्रेण क्रये कृते ।
	न परावर्तितव्यम् ॥॥॥॥॥॥॥॥॥॥ ॥
इत्येवमादिसमयाभावे सति प्रवृत्तौ वा निवृत्तौ वा न कश्चिद् दोष इति । यत्र पुनः वाङ्मात्रक्रयपरिहारार्थं विक्रेतृहस्ते क्रेत्रा किंचिद् दत्तं तत्र विक्रेतृदोषवशेन क्रयासिद्धौ क्रेतृदत्तद्रव्यं तस्मै द्विगुणं दद्यात् । तथा च याज्ञवल्क्यः ।
	सत्यंकारकृतं द्रव्यं द्विगुणं प्रतिदापयेत् । इति ।
क्रयं सत्यं कर्तुं यत् विक्रेतृहस्ते कृतं तत् सत्यंकारकृतम् । क्रेतृदोषवशेन क्रयासिद्धौ त्व् आह व्यासः ।
	सत्यंकारं च यो दत्वा यथाकालं न दृश्यते ।
	पण्यं भवेन् निसृष्टं तत् दीयमानम् अगृह्णतः ॥
निसृष्टं भवेद् उत्सृष्टं भवेद् इत्यर्थः । अत्र पणस्योत्सर्गः सत्यंकारद्रव्योत्सर्गान्तो ऽभिमतः, अन्यथा वाङ्मात्रक्रयकर्तृतौल्ये विक्रेतुः सत्यंकारग्राहकता न स्यात् । अत्रापि विक्रीतम् अपि विक्रेयम् इत्युक्तम् अनुसंधेयम् ॥


इति स्मृतिचन्द्रिकायां विक्रीयासंप्रदानाख्यस्य पदस्य विधिवितानम्


अथ क्रीत्वानुशयाख्यस्य पदस्य विधिर् उच्यते

तत्र नारदः ।
	क्रेता पण्यं परीक्षेत प्राक् स्वयं गुणदोषतः । इति ।
क्रीत्वानुशयो मा भूद् इति स्वयं क्रेता प्राग् एव क्रयात् पण्यं गुणाढ्यं दुष्टं वेत्यवधारणार्थं परीक्षेतेत्यर्थः । बृहस्पतिर् अपि ।
	परीक्षेत स्वयं पण्यम् अन्येषां च प्रदर्शयेत् । इति ।
अन्येषां पण्यगुणदोषविदाम् इति शेषः । एवं च तत्क्षण एव परीक्षणं चर्मादिपण्यविषयम् । यद् आह व्यासः ।
	चर्मकाष्ठेष्टकासूत्रधान्यासवरसस्य तु ।
	वसुकुप्यहिरण्यानां सद्य एव परीक्षणम् ॥
वसुशब्दो यद्यप्यर्थमात्रवाची, तथाप्यत्र गोबलीवर्दन्यायाच् चर्मादिव्यतिरिक्तार्थपरः । कुप्यं तु हेमरूप्यव्यतिरिक्तत्रपुसीसादिकं विज्ञेयम् । तथा च हेमरूप्ये प्रस्तुत्य अमरसिंहेनोक्तम्: "ताभ्यां यद् अन्यत् तत् कुप्यम्" इति । एवं चर्मादिकम् अत्यन्तास्थया परीक्ष्यम् । परीक्ष्य क्रीतस्य दोषदर्शने ऽपि त्यागायोगात् । तथा च बृहस्पतिः ।
	परीक्षितं बहुमतं गृहीत्वा न पुनस् त्यजेत् । इति ।
बहुमतं क्रीतम् इति शेषः । तथा च नारदः ।
	परीक्ष्याभिमतं क्रीतं विक्रेतुर् न भवेत् पुनः । इति ।
दोषदर्शने ऽपीति शेषः । अस्यापवादम् आह स एव ।
	त्र्यहाद् दोह्यं परीक्षेत पञ्चाहाद् वाह्यम् एव तु ।
	मुक्तावज्रप्रवालानां सप्ताहं स्यात् परीक्षणम् ॥
	द्विपदाम् अर्धमासं तु पुंसां तद्विगुणं स्त्रियाः ।
	दशाहं सर्वबीजानाम् एकाहं लोहवाससाम् ॥
	अतो ऽर्वाक् पण्यदोषस् तु यदि संजायते क्वचित् ।
	विक्रेतुः प्रतिदेयं तत् क्रेता मूल्यम् अवाप्नुयात् ॥ इति ।
त्र्यहात् क्रयदिनम् आरभेति शेषः । एवं पञ्चाहादाव् अपि शेषो द्रष्टव्यः । अत्र विक्रेतुः प्रतिदेयम् इत्यादिविधिदर्शनात् त्र्यहाद् दोह्यम् इत्यादिपरीक्षणं क्रीतदोह्यादिद्रव्यविषयम् इति गम्यते । द्विपदां पुंसां दासानाम् इत्यर्थः । तद्द्विगुणं मासम् इति यावत् । स्त्रियाः दासीजनस्येत्यर्थः । अतो ऽर्वाक् त्र्यहादेर् अभ्यन्तर इत्यर्थः । संजायत इत्यनेन ज्ञानतः सिद्धिर् उक्ता न वस्तुनि निष्पत्तिः । परीक्षाया ज्ञानतः सिद्धिहेतुत्वाद् इत्युक्तम् । ज्ञानतः सिद्ध्यसिद्धी च कात्यायनेन स्पष्टीकृते ।
	अविज्ञातं तु यत् क्रीतं दुष्टं पश्चाद् विभावितम् ।
	क्रीतं तत् स्वामिने देयं काले चेद् अन्यथा न तु ॥
अविज्ञातं परीक्षाशैथियात् तत्त्वतो ऽपरिज्ञातम् । काले यस्य द्रव्यस्य यावान् परीक्षाकाल उक्तस् तस्मिन्न् इत्यर्थः । अन्यथा तत्कालात्यये दुष्टत्वेन विभावितम् अपि क्रीतं न तत् स्वामिने देयम्, दुष्टग्रहणस्यानुशयहेतुमत्परत्वात् । नारदस् तु क्रयानुशयानुत्पत्त्यर्थं कर्यात् प्राक् ज्ञातव्यम् आह ।
	क्षयं वृद्धिं च जानीयात् पण्यानाम् आगमं तथा । इति ।
अश्वादिपण्यानाम् अत ऊर्ध्वम् अपचयो वृद्धिर् वा भविष्यतीति देशकालादिवशाज् जानीयात् । कुलीनत्वादिज्ञानार्थम् उत्पादकं जन्मभूम्यादिकं च जानीयाद् इत्यर्थः । यस् तु न जानाति तं प्रत्याह याज्ञवल्क्यः ।
	क्षयं वृद्धिं च वणिजा पण्यानाम् अविजानता ।
	क्रीत्वा नानुशयः कार्यः कुर्वन् षड्भागदण्डभाक् ॥
अनुशयः पश्चात्तापः । स चापचयादिकम् अविजानता वणिजा क्रीत्वा वृथा न कार्यः दौर्मत्यापत्तेः,
	क्रीत्वा नानुशयं कुर्यात् वणिक् पण्यविचक्षणः ।
इत्युक्तनिषेधातिक्रमापत्तेश्च । अत एवानुशयं कुर्वन्न् असौ मूल्यषड्भागदण्डभाक् भवतीत्यन्त्यपादेन दण्डाभिधानम् उपपन्नम् । ननु विजानताप्यनुशयो न कार्यः निषेधसद्भावात् । सत्यम्, किं त्व् अपवादबलात् क्रियते, स चापवादो ऽनुशयात् तस्य प्रतिदानस्य प्रतिदानं (?) कुर्वता नारदेनार्थाद् दर्शितः ।
	क्रीत्वा मूल्येन यत् पण्यं कुष्क्रीतं मन्यते क्रयी ।
	विक्रेतुः प्रतिदेयं तत् तस्मिन्न् एवाह्न्यविक्षतम् ॥
	द्वितीये ऽह्नि ददत् क्रेता मूल्यात् त्रिंशांशम् आवहेत् ।
	द्विगुणं तत् तृतीये ऽह्नि परतः क्रेतुर् एव तत् ॥ इति ।
यो दुष्क्रीतं जातम् इति क्षयादिकं जानन् दृढं मन्यते तेन दुष्क्रीतं प्रतिदेयम् इति संबन्धः । अविक्षतम् अविकृतम् । विकृतं चेद् वैकृत्यसमाधानार्थं मध्यस्थजनकल्पितद्रव्यसहितम् एव क्रयदिने ऽपि प्रतिदेयम् । द्विगुणं पञ्चदशांशम् । परतः तृतीयस्याह्णः परतः । क्रेतुर् एव तत् क्रीत्वानुशयं क्षयादिकं जानन्न् अपि न कुर्याद् इत्यर्थः । अपशकुनतो ऽनुशये कृते ऽपि यदि क्रेता शकुनाभिज्ञः तदा याज्ञवल्क्येनोक्तं द्रष्टव्यम् । यदा तु शकुनानभिज्ञस् तदा नारदोक्तं कार्यम्, न्यायसाम्यात्, दुष्क्रीतं मन्यत इति सामान्येनोक्तेश्च । अपशकुनतो ऽपि क्रेता दुष्क्रीतं मन्यत एव । यत्र तु बहुदोषत्वेन ज्ञात्वापि पण्यं स्वपमूल्येन क्रीणाति न तत्र दुष्क्रीतं मन्यत इति न क्रयः परावर्तते । तद् एतद् उदाहरणमुखेनाह स एव ।
	परिभुक्तं तु यद् वासः क्लिष्टरूपं मलीमसम् ।
	सदोषम् अपि तत् क्रीतं व्क्रेतुर् न भवेत् पुनः ॥
परावर्त्यसमयम् अङ्गीकृत्य क्रीतं यदि सदोषं भवति तद् अपि विक्रेतुर् न भवति दुष्क्रीतत्वे ऽपि समयस्य बलीयस्त्वात् । एवम् उक्तविशेषशास्त्राषयक्रीत्वानुशये (?) क्रयपरावृत्तिप्रकारो ऽपि विक्रयानुशयप्रसङ्गतः पूर्वस्मिन् पदे ऽस्माभिर् दर्शितः स इहाप्यनुसंधेयः । मनुस् तु क्रीत्वानुशयानुत्पत्त्यर्थं कतिपयपण्यानां विक्रयानर्हत्वम् आह ।
	नान्यद् अन्येन संसृष्टरूपं विक्रयम् अर्हति ।
	न सावद्यं न च न्यूनं न दूरे न तिरोहितम् ॥
दूरे स्थितम् इति शेषः ॥


इति स्मृतिचन्द्रिकायां क्रीत्वानुशयाख्यस्य पदस्य विधिवितानः


अथ समयानपाकर्माख्यस्य पदस्य विधिर् उच्यते

तत्र तदुपयोगिनम् अर्थं तावद् आह बृहस्पतिः ।
	वेदविद्याविदो विप्रान् श्रोत्रियान् अग्निहोत्रिणः ।
	आहृत्य स्थापयेत् तत्र तेषां वृत्तिं प्रकल्पयेत् ॥
तत्र राजधान्याम्, आर्यनिवासार्हतया कृते स्थान इत्यर्थः । तथा च याज्ञवल्क्यः ।
	राजा कृत्वा पुरे स्थानं ब्राह्मणान् न्यस्य तत्र तु । इति ।
तेषां वृत्तिं प्रकल्पयेत् इत्येतस्यार्थः स्वेनैव विवृतः ।
	अनाच्छेद्यकरास् तेभ्यः प्रदद्यात् गृहभूमयः ।
	मुक्तभाव्याश्च नृपतिः लेखयित्वा स्वशासने ॥
अनाच्छेद्यकरा अग्राह्यकराः । अग्राह्यराजभागदेयका इति यावत् । एतद् उक्तं भवति: आगामिनृपतिभिर् अग्राह्यकराः स्वेन विसृष्टकराश्च गृहभूमीः प्रदद्याद् इति । स्वशासनलेखनप्रकारो लेख्यप्रकरणोक्तो ऽनुसंधेयः । एवं प्रकल्पितवृत्तिशालीनम् आर्यवृन्दं स्वधर्मानुष्ठाननिष्ठं कर्तुं राजा प्रार्थयेत् । तथा च याज्ञवल्क्यः ।
	त्रैविद्यं वृत्तिमद् ब्रूयात् स्वधर्मः पाल्यताम् इति ।
पौरत्रैवर्णिककृत्येष्व् एतैर् आर्त्विज्यादिकम् अपि कार्यम् । तथा च बृहस्पतिः ।
	नित्यं नैमित्तिकं कार्यं शान्तिकं पौष्टिकं तथा ।
	पौराणां कर्म कुर्युस् ते संदिग्धे निर्णयं तथा ॥
एवं समुदायविशेषस्य कार्यविशेष उक्तः । सर्वस्मुदायानां च कार्यम् आह स एव ।
	ग्रामश्रेणीगणानां च सङ्केतः समयक्रिया ।
	बाधकाले तु सा कार्या धर्मकार्ये तथैव च ॥
गणानां चेत्यत्र चशब्दः पाषण्डनैगमादीनां समुच्चयार्थः । एवं चायम् अर्थः: ग्रामश्रेणीगणपाषण्डनैगमादीनां क्षुद्रोपद्रवकाले जीर्णोद्धारादिधर्मकार्ये च यां पारिभाषिकीं समयक्रियां विनोपद्रवो दुष्परिहरः धर्मकार्यं च दुःसाधम्, सा पारिभाषिकी समयक्रिया येन येनोपाधिना  नराः ग्रामादिशब्दाभिलप्यजात्या कृताः तत्तदुपाध्युपहितैर् नरैर् बहुभिर् मिलितैः कार्येति । तथा चोक्तं तेनैव ।
	चाटचोरभये बाधा सर्वसाधारणी स्मृता ।
	तत्रोपशमनं कार्यं सर्वैर् नैकेन केनचित् ॥
चाटो वृकः । उपशमनम् उपशमनादानम्, समय इति यावत् । समयस्वरूपनिरूपणार्थं द्वित्राः समयाः प्रदर्श्यन्ते: अवर्षेणोपद्रवे प्रतिक्षेत्रं प्रतिगृहं वा एतावद् धनं ग्रहयज्ञादिशान्तिकसिद्धये देयम् इत्येकः समयः, तथा चोरोपद्रवे प्रतिगृहम् एकैको दशः शत्रपाणिर् एकत्रागन्तव्य इति, तथा राजोपद्रवे राजदर्शनार्थं प्रतिग्रहम् एकैकः श्रेष्ठ आगन्तव्य इति । धर्मकार्ये तु समयस् तेनैव निरूपितः ।
	सभाप्रपादेवगृहतटाकारामसंस्कृतिः ।
	तथानथदरिद्राणां संस्कारो यजनक्रिया ॥
	कुलायनं निरोधश्च कार्यम् अस्माभिर् अंशतः ।
	यत्रैतल् लिखितं पत्रे धर्म्या सा समयक्रिया ॥
	पालनीया समस्तैस् तु ॥॥॥॥॥॥॥॥॥॥॥ ॥ इति ।
सभा जनाश्रयो मण्टपः । प्रपा पानीयशालिका । आरामः उपवनम् । संस्कृतिः जीर्णोद्धारः । संस्कार उपनयनादिकः, प्रेतदहनादिश्च । यजनक्रिया सोमयागादिकर्त्रे दानम् । कुलायनं दुर्भिक्षादिपीषाहतयूधागमनम् । तस्मिन् सति यत् संविधानं विधेयं तद् एव तच्छब्देनोक्तम् । निरोधः निरोधनम्, दुर्भिक्षाद्यपगमपर्यन्तं कुलायनधारणम् इति यावत् । अस्माभिः ग्रामादिशब्दप्रवृत्तिनिमित्तभूतोपाधिशालिभिः । अंशतः गृहक्षेत्रपुरुषादिप्रयुक्त्या संग्रहीतधनेन, मध्यकत्वेन स्थितेन धनेन वा । समस्तैः समुदायिभिर् इति शेषः । एवं कृता समयक्रिया संप्रदायप्राप्ता च न केवलं समुदायिभिः पालनीया, किं तु राज्ञापि । तथा च नारदः ।
	पाषण्डनैगमश्रेणीपूगव्रातगणादिषु ।
	संरक्षेत् समयं राजा दुर्गे जनपदे तथा ॥
पाषण्डाः वेदोक्तलिङ्गधारिव्यतिरिक्ताः सर्वे लिङ्गिनः । तेषु मठादिहिताचरणाद्याः समयाः सन्ति । नैगमाः सार्थकवणिक्प्रभृतयः, तेषु सकञ्चुकसंदेशहरपुरुषतिरस्कारिणो दण्ड्या इत्येवमादयो बहवः समया विद्यन्ते । श्रेणयः एकशिल्पोपजीविनः कुविन्दादयः, तास्व् इदम् अनयैव श्रेण्या विक्रेयम् इत्यादिकाः समयाः सन्ति । पूगाः हस्त्यश्वारोहकादयः । व्रातगणशब्दौ कात्यायनेन व्याख्यातौ ।
	नानायुधधराः व्राताः समवेतास् तु कीर्तिताः ।
	कुलानां हि समूहस् तु गणः स परिकीर्तितः ॥ इति ।
तत्र पूगे व्राते चान्योन्यम् उत्सृज्य समरे न गन्तव्यम् इत्यादयः सन्ति समयाः । गणे तु पञ्चमे ऽह्नि पञ्चमे वाब्दे कर्णवेधः कर्तव्य इत्येवमादिर् अस्ति समयः । गणादिष्व् इत्यत्रादिशब्देन ब्रह्मपुरी महाजनपरिगृहीता, तत्र गुरुदक्षिणाद्यर्थम् आगतो माननीय इत्यादिः समयो ऽस्ति । दुर्गे तु धान्यादिकं गृहीत्वान्यत्र यास्यतो न तद् विक्रेयम् इत्यादिर् अस्ति समयः । जनपदे तु क्वचिद् विक्रेतृहस्ते दशबन्धग्रहणं ग्राह्यम्, क्वचित् क्रेतृहस्त इत्यादिको ऽस्त्यनेकविधः समयः । जनपदे तथेत्यत्र तथाशब्दो ऽनुक्तग्रामघोषपुरादीनां प्रदर्शनार्थः । तत्र न गोप्रचारस्थाने स्थातव्यम् इत्यादिको ऽस्ति ग्रामे समयः । आभीरस्त्रीपुरुषव्यभिचारे न दण्ड इत्यादिको ऽस्ति घोषे समयः । पुरे तु विनैवार्थार्पणम् आढ्यादीन् यथाशक्ति परिपालयद्भिः बन्दिग्राहकादयो निहन्तव्या इत्यादयः समयाः सन्ति । तद् एतत् समयजातं यथा स्वयं न भ्रश्यति न व्यतिवर्तते तथा राजा कुर्याद् इत्यर्थः । समुदायपुरुषान् अधिकृत्य बृहस्पतिः ।
	कोशेन लेख्यक्रियया मध्यस्थैर् वा परस्परम् ।
	विश्वासं प्रथमं कृत्वा कुर्युः कार्याण्यनन्तरम् ॥
लेख्यक्रियया समयपत्रेण । मध्यस्थैः प्रतिभूभिर् इत्यर्थः । कार्याणि समूहकार्याणि । कात्यायनो ऽपि ।
	समूहिनां तु यो धर्मस् तेन धर्मेण ते सदा ।
	प्रकुर्युः सर्वकर्माणि स्वधर्मेषु व्यवस्थिताः ॥
सामयिकनिजधर्मानतिक्रमेण समूहिकार्याणि समुदायिनः कुर्युर् इत्यर्थः । याज्ञवल्क्यो ऽपि ।
	निजधर्माविरोधेन यस् तु सामयिको भवेत् ।
	सो ऽपि यत्नेन संरक्ष्यो धर्मो राजकृतश्च यः ॥
निजधर्मो वर्णाश्रमादिधर्मः । सामयिकः समयनिर्वर्त्यो धर्मः । यः पुनः निजधर्मविरोधो सामयिको धर्मः यथ: संध्यावन्दनवेलायां सर्वैर् एव स्वत्वव्यापारपरिहारेण राजभवनं प्रत्यागन्तव्यम्, यो न गच्छति तस्य प्रथमसाहसो दण्ड इति । नासौ रक्ष्य इति अर्थात् गम्यते । अस्मदरातिमण्डलम् अश्वादयः प्रस्थापनीयाः, इत्यादिको यो निजधर्माविरोधेन राजाज्ञया कृतो धर्मः सो ऽपि समूहेनानुसरणीय इत्यन्त्यपादस्यार्थः । कात्यायनो ऽपि ।
	अविरोधेन धर्मस्य निर्गतं राजशासनम् ।
	तस्यैवाचरणं पूर्वं कर्तव्यं तु नृपाज्ञया ॥
धर्मस्य श्रौतस्मार्तादिधर्ममार्गस्य । निर्गत निष्ठितम् इत्यर्थः । राजशासनं राज्ञानिशिष्टो धर्मः । तस्यैव श्रौतस्मार्तमार्गाविरोधेन विहितस्यैव । यः पुनः श्रौतस्मार्तमार्गविरोधेन राजाज्ञानिर्मितो ध्रमः, यथा "अस्माभिर् दत्तस्य गृहक्षेत्रादेर् आधिविक्रयदानादिकं न कार्यम्" इति, तस्याचरणं न कर्तव्यम् इत्येवकारात् गम्यते । कथम् अत्र श्रौतस्मार्तमार्गविरोधः । उच्यते: द्रव्यार्जनविधिनार्जितस्य द्रव्यस्य यथेष्टं विनियोगः कार्य इत्ययम् अपि श्रौतस्मार्तमार्ग एव, तद्विरोधस् तत्रास्त्येवेत्यलं प्रत्युदाहरणसमर्थननिर्बन्धेन । यत् पुनर् तेनैवोक्तम्,
	राजप्रवर्तितान् धर्मान् यो नरो नानुपालयेत् ।
	गर्ह्यः स पापो दण्ड्यश्च लोपयन् राजशासनम् ॥
इति, तत् श्रौतस्मार्तमार्गाविरुद्धराजप्रवर्तितधर्मविषयम् इति मन्तव्यम् । समुदायिभिर् विचित्रमतिभिर् अपरिमितैश्च सम्यगसम्यक्त्वं ऐकमत्येन कार्यस्य निश्चेतुम् अशक्यम् इति मत्वा द्वित्राः पञ्च वा कार्यचिन्तकाः कार्या इत्याह बृहस्पतिः ।
	द्वौ त्रय्ः पञ्च वा कार्याः समूहहितवादिनः ।
	कर्तव्यं वचनं तेषां ग्रामश्रेणीगणादिभिः ॥ इति ।
कार्यचिन्तकेषु हेयाः उपादेयाश्च तेनैव दर्शिताः ।
	विद्वेषिणो व्यसनिनः शालीनालसभीरवः ।
	लुब्धातिवृद्धबालाश्च न कार्याः कार्यचिन्तकाः ॥
	शुचयो वेदधर्मज्ञाः दक्षाः शान्ताः कुलोद्भवाः ।
	सर्वकार्यप्रवीणाश्च कर्तव्याश्च महत्तमाः ॥ इति ।
शालीनाः लज्जाशीलाः । कार्यचिन्तकाः समूहकार्यसाधकबाधकविचारकाः । याज्ञवल्क्यस् त्व् अकार्यचिन्तकानाम् अपि समूहहितवादिनां वचनं सर्वैः समूहिभिः कार्यम् इत्याह ।
	कर्तव्यं वचनं सर्वैः समूहहितवादिनाम् । इति ।
यस् तु हितवादिनां प्रतिकूलः स्यात् स समूहेन प्रथमसाहसं दण्ड्य इत्याह स एव ।
	यस् तत्र विपरीतः स्यात् स दाप्यः प्रथमं दमम् ॥ इति ।
कात्यायनो ऽपि ।
	युक्तियुक्तं च यो हन्याद् वक्तुर् यो ऽनवकाशदः ।
	अयुक्तं चैव यो ब्रूते स दाप्यः पूर्वसाहसम् ॥
बृहस्पतिः ।
	यस् तु साधारणं हिंस्यात् क्षिपेत् त्रैविद्यम् एव वा ।
	संधिक्रियां विहन्याच् च स निर्वास्यस् ततः पुरात् ॥
साधारणं दण्डादिद्रव्यं दण्ड्यादेः साहाय्यकरणादिना नाशयेद् इत्यर्थः । क्षिपेत् आक्षिपेत् । ततः पुरात् समुदायस्थानात् । अत्रैविद्याक्षेपे तु वाक्पारुष्यपदे दण्डो वक्ष्यते । समुदायिमात्रस्य मर्मोद्घाटकादौ निर्वासनम् एव दण्डः । तथा च स एव ।
	अरुन्तुदः सूचकश्च भेदकृत् साहसी तथा ।
	श्रेणिपूगनृपद्विष्टः क्षिप्रं निर्वास्यते ततः ॥
अरुन्तुदो मर्मोद्घाटकः । सूचकः पिशुनः । भेदकृत् समूहिषु विमतिकृत् । ततः समूहस्थानात् । निर्वास्यते समूहेनेति शेषः । न च वाच्यं समूहस्य दण्डने ऽनधिकारात् समूहेनेति शेष इत्येतद् अयुक्तम् इति । यत आह स एव ।
	कुलश्रेणीगणाध्यक्षाः पुरदुर्गनिवासिनः ।
	वाग्धिग्दमं परित्यागं प्रकुर्युः पापकर्मणाम् ॥
	तैः कृतं यच् च धर्मेण निग्रहानुग्रहं नृणाम् ।
	तद् राज्ञाप्यनुमन्तव्यं निसृष्टार्था हि ते स्मृताः ॥ इति ।
वाग्दमः पापिष्ठो ऽसीत्यादिभर्त्सनम् । धिग्दमो धिग् इति कुत्सनम् । परित्यागः अङ्ककरणं निर्वासनं वा । एतत् अर्थदण्डादेर् अप्युपलक्षणार्थम्, निग्रहानुग्रहम् इति सामान्यतः पुनर् अभिधानात् । निसृष्टार्थाः अनुज्ञातकार्याः । अधर्मेण तैः कृते ऽप्याह स एव ।
	बाधां कुर्युर् यद् एकस्य संभूता द्वेषसंयुताः ।
	राज्ञा ज्ञात्वा निवार्यास् तु शास्याश्चैवानुबन्धतः ॥ इति ।
अनुबन्धतः निबन्धानुसारेण शास्या दण्ड्या इत्यर्थः । नारदो ऽपि दण्ड्यान् आह ।
	पृथग् गणांस् तु ये भिन्द्युः ते विनेया विशेषतः ।
	आवहेयुर् भयं घोरं व्याधिवत् ते ह्युपेक्षिताः ॥
गणग्रहणम् अत्र समूहमात्रपरम्, न पुनः कुलसमूहरूपविशेषपरम् । तेन पाषण्डादाव् अपि भेदका ये ते राज्ञा विशेषतो विनेयाः । विशेषग्रहणाच् छारीरेणापि दण्डेन विनेयाः । पाषण्ड्यादिसर्वसमूहिषु राज्ञा यथा वर्तितव्यं तथाप्याह स एव ।
	यो धर्मः कर्म यच् चैषां उपस्थानविधिश्च यः ।
	यच् चैषां प्रत्युपादानम् अनुमन्येत तत् तथा ॥
धर्मो जटाधारित्वादिकः । कर्म व्रतं पर्युषितभिक्षाटनादिकम् । उपस्थानविधिः समुदायिकार्यार्थं पटहादिध्वनिम् आकर्ण्य मण्टपादौ मेलनम् । प्रत्युपादानं जीवनाय तापसवेषादिपरिग्रहः । एषां पाषण्डादीनाम् इत्यर्थः । अन्यद् अपि राजकृत्यम् आह स एव ।
	प्रतिकूलं च यद् राज्ञः प्रकृत्यावमतं च यत् ।
	बाधनं च यद् अर्थानां तत् तेभ्यो विनिवर्तयेत् ॥
प्रतिकूलं यथा,
	यस्य राज्ञस् तु कुरुते शूद्रो धर्मविवेचनम् ।
	तस्य प्रक्षुभ्यते राष्ट्रं बलं कोशश्च नश्यति ॥ इति ।
एवं च सार्थकादिशूद्रकर्तृकं त्रैवर्णिकपौरादीनां विवादे धर्मविवेचनादिकं "प्रतिकूलं च यद् राज्ञः" इत्यस्योदाहरणम् इति मन्तव्यम् । प्रकृत्या स्वभावत एवावमतम् अवज्ञातम्, तद् यथा: पाषण्डादिषु ताम्बूलभक्षणादिकम् । यच् चार्थानां बाधनं रसबाधादिकं तत् तेभ्यः सकाशाद् राजा विनिवर्तयेत् । अन्यान्यपि निवर्तनीयान्याह स एव ।
	मिथः सङ्घातकरणम् अहिते शस्त्रधारणम् ।
	परस्परोपतापं च तेषां राजा निवर्तयेत् ॥
मिथाह् सङ्घातकरणम् उपस्थानविधेः पूर्वं पृथक् पृथग् अवान्तरस्तोमकरणम् । अहिते कुलजादौ । परस्परोपतापो राजकीयाश्रयेण अन्योन्यम् अर्थाहरणादिकम् । अन्यद् अपि निवर्त्यम् आह स एव ।
	दोषवत्कारणं यत् स्याद् अधुना च प्रकल्पितम् ।
	प्रवृत्तम् अपि तद् राजा श्रेयःकामो निवर्तयेत् ॥
लोभ्दिदोषवकारणकं श्रुतिस्मृतिविरुद्धं विधवादौ वेश्यात्वादिकं पाषण्डादिभिः प्रकल्पितं बहुकालं प्रवृत्तम् अपि राजा निवर्तयेद् इत्यर्थः । समूहिषु यत् समूहेन कर्तुम् अशक्यं मुख्यानाम् औद्धत्यनिवारणादिकं तद् अपि राजा कुर्यात् । तथा च बृहस्पतिः ।
	मुख्यैः सह समूहानां विसंवादो यदा भवेत् ।
	तदा विचारेयद् राजा स्वमार्गे स्थापयेच् च तान् ॥
यस् तु मुखुअः स्वमार्गे राज्ञापि स्थापयितुम् अशक्यस् तत्रोक्तं याज्ञवल्क्येन ।
	गणद्रव्यं हरेद् यद् तु संविदं लङ्घयेच् च यः ।
	सर्वस्वहरणं कृत्वा तं राष्ट्राद् विप्रवासयेत् ॥
राजेति शेषः, एवंविधदण्डप्रयोगे तस्यैव सामार्थात् । यदा समूहस्यापि कथंचित् सामर्थ्यम् अस्ति तदा प्रकृतत्वात् गण्स्यैव दण्डप्रयोगकर्तृत्वम् अवगन्तव्यम् । कात्यायेनाप्युक्तम् ।
	साहसी भेदकारी च गणद्रव्यविनाशकः । 
	उच्छेद्याः सर्व एवैते विख्याप्यैवं नृपैर् भृगुः ॥
केचिन् "नृपे भृगुः" इति पठन्ति । तदा अयम् अर्थः: साहसिकत्वादिकं णृपे विख्याप्य गणेणोच्छेद्या इति । यस् तु मुख्यः शपथेन स्वमार्गे स्थापयितुम् अशक्यस् तत्रोक्तं मनुना ।
	यो ग्रामदेशसङ्घेषु कृत्वा सत्येन संविदम् ।
	विसंवदेन् नरो लोभात् तं राष्ट्राद् विप्रवसयेत् ॥
	निगृह्य दापयेद् एनं समयव्यभिचारिणम् ।
	चतुःसुवर्णं षण्णिष्कं शतमानं च राजतम् ॥
	एवं दण्डविधिं कुर्याद् धार्मिकः पृथिवीपतिः ।
	ग्रामजातिसमूहेषु समयव्यभिचारिणाम् ॥ इति ।
सत्येन शपथेनेत्यार्थः । सुवर्णनिष्कशतमानशब्दाः प्राग् दिव्यप्रकरणे व्याख्याताः । तत्र त्रयो ऽर्थदण्डाः दण्ड्यानाम् अर्थसत्तानुसारेण व्यवस्थापनीयाः । निर्वासनं तु निर्बन्धविअषये व्यवस्थापनीयम् । धार्मिकग्रहणाद् अधार्मिकस्य दण्डविधाव् औधासीन्यम् अप्यस्तीत्यवगम्यते । यदा च धार्मिको राजा दण्डविधाव् उदासीनस् तदा ग्रामादय एव दण्डविधिं कुर्युः, "निसृष्टार्था हि ते स्मृताः" इत्युक्तत्वात् । अमुख्यानां तु समयव्यभिचारिणाम् औधत्यानुसारेण दण्डः कल्पनीयः । तेषाम् अपि सामर्थ्यतो मुख्यतुल्यत्वे जाते बृहस्पतिनोक्तम् ।
	॥॥॥॥॥॥॥॥॥॥॥॥॥ यः समर्थो विसंवदेत् ।
	सर्वस्वहरणं दण्डस् तस्य निर्वासनं पुरात् ॥ इति ।
समर्थः समयं पालयितुं समर्थो मुख्यतुल्य इति यावत् । विसंवदेत् समयं लङ्घयेत् । अपरान् अपि दण्ड्यान् आह स एव ।
	संभूयैकमतिं कृत्वा राजभाव्यं हरन्ति ये ।
	ते तदष्टगुणं दाप्याः वणिजश्च पलायिनः ॥
"राजभाव्यं हरन्ति ये" इति चतुर्थपादे ऽनुषञ्जनीयः । समूहपूजार्थं यद् राज्ञा समूहकार्यार्थम् आगताय दत्तं तद् यदि समूहपार्श्वम् आगत्यासौ समूहाय स्वयं न ददाति, तदा राज्ञा दत्तम् एकादशगुणं दाप्यः । तथा च याज्ञवल्क्यः ।
	समूहकार्य आयातान् कृतकार्यान् विसर्जयेत् ।
	सदानमानसत्कारैः पूजयित्वा महीपतिः ॥
	समूहकार्यप्रहितो यल् लभेत तद् अर्पयेत् ।
	एकादशगुणं दाप्यो यद्यसौ नार्पयेत् स्वयम् ॥ इति ।
यल् लभेत समूहमान्यत्वनिमित्तेनेति शेषः, स्वकीयसेवाध्ययनादिनिमित्तेन तु लब्धस्य प्रातिस्विकत्वेन समुदाये ऽर्पणविध्ययोगात् । समूहकार्यप्रहितेनार्पितं च सर्वे समूहिनः समं विभागेन विभज्य गृह्णीयुः,
	ततो लभ्येत यत् किंचित् सर्वेषाम् एव तत् समम् ।
इति बृहस्पतिस्मरणात् । एवं विभज्य ग्रहणम् अतुच्छद्रव्यविषयम्, तुच्छद्रव्यं तु लब्धं निःस्वादिभ्यः समूहेन देयम् । यद् आह स एव ।
	षाण्मासिकं मासिकं वा विभक्तव्यं यथांशतः ।
	देयं वा निःस्ववृद्धार्तस्त्रीबालातुररोगिषु ॥
	सान्तानिकादिषु तथा धर्म एव सनातनः । इति ।
एकस्य पुरुषस्य षण्मासनिर्वाहायापर्याप्तं कुटुम्बस्य वैकमासनिर्वायायापर्याप्तं लब्धं चेन् निःस्वादिभ्यो तात्पर्यार्थः । यत् पुनस् तेनैवोकम्,
	यत् तैः प्राप्तं रक्षितं वा गणार्थे वा ऋणं कृतम् ।
	राजप्रसादलब्धं वा सर्वेषाम् एव तत् समम् ॥
इति, तस्यायम् अर्थः: तैः समूहकार्यार्थप्रहितैर् यत् सीमाविवादादाव् अधिकं क्षेत्रारामादिकं धर्माधिकरणे न्यायतः प्राप्तं परैर् अपह्रियमाणं वा रक्षितम्, तथा समूहप्रयोजनार्थम् उपात्तम् ऋणं समूहकृतानुकूल्यादिजनितराजप्रसादलब्धं वा यत् तद् एतत् सर्वं सर्वेषां समूहिनां समं ज्ञेयम् इति । गणार्थे कृतम् ऋणं सर्वेषां समम् इत्य् क्वचिद् अपवादम् आह कात्यायनः ।
	गणम् उद्दिश्य यत् किंचित् कृत्वर्णं भक्षितं भवेत् ।
	आत्मार्थं विनियुक्तंवा देयं तैर् एव तद् भवेत् ॥
तैर् एव समूहकार्यप्रहितैर् एव प्रतिदेयं तद् ऋणं भवतीत्यर्थः । परिभाषितपाथेयानर्पणे ऽपि तैः कृतम् ऋणं गणेन न देयम्, एवकारकरणात् । किं तु पाथेयम् एव देयम् । ये पुनः समुदायं प्रसाद्य तदन्तर्भावम् आपन्नाः, ये च समुदायक्षोभादिना ततो बहिर् भूताः तान् प्रत्याह स एव ।
	गणिनां शिल्पिवर्गाणां गताः स्युर् ये तु मध्यताम् ।
	प्राक्तनस्य धनर्णस्य समांशाः सर्व एव ते ॥
	तथैव भोज्यवैभाव्यदानधर्मक्रियासु च ।
	समूहस्थो ऽंशभागी स्यात् प्रगतस् त्व् अंशभाङ् न तु ॥ इति ॥


इति स्मृतिचन्द्रिकायां समयानपाकर्माख्यस्य पदस्य विधिवितानः


अथ क्षेत्रजविवादाख्यस्य पदस्य विधिर् उच्यते

तत्र बृहस्पतिः ।
	निवेशकाले कर्तव्यः सीमाबन्धविनिश्चयः ।
	प्रकाशोपांशुचिह्नैश्च लक्षितः संशयापहः ॥
निवेशकालः ग्रामादिप्रवेशकालः । सीमाया बन्धो निबन्धो नियामक इति यावत् । विनिश्चीयते सीमाबन्धो येन स विनिश्चयः पाषाणादिमयः स्थूलगुडकः । सीमाबन्धश्चासौ विनिश्चयश्चेति सीमाबन्धविनिश्चयः, सीमानियामकस्थूलगुडक इत्यर्थः । एतद् उक्तं भवति: ग्रामादिप्रवेशकाले तत्सीमानियामकः स्थूलगुडकः प्रकाशगुप्तलिङ्गोपेतः सीमासंधौ स्थापनीय इति । प्रकाशगुप्तलिङ्गान्यपि तेनैव दर्शितानि ।
	वापीकूपतटाकानि चैत्यारामसुरालयाः ।
	स्थलनिम्ननदीस्रोतःशरगुल्मनगादयः ॥
	प्रकाशचिह्नान्येतानि सीमायां कारेयेत् सदा ।
	करीषास्थितुषाङ्गारशर्कराश्मकपालिकाः ॥
	सिकतेष्टकगोवालकार्पासास्थीनि भस्म च ।
	प्रक्षिप्य कुम्भेष्व् एतानि सीमान्तेषु निधापयेत् ॥ इति ।
वापी पुष्करिणी । चैत्यम् इष्टकाद्यैर् विरचितं स्थण्डिलम् । स्थलम् उन्नतो भूप्रदेशः । निम्नं परिघा । शराः तृणविशेषाः । गुल्माः कन्दशून्याः करवीरप्रकाराः । नगाः वृक्षाः । ते तु मनुना विशेषिताः ।
	सीमावृक्षांस् तु कुर्वीत न्यग्रोधाश्वत्थकिंशुकान् ।
	शल्मलीन् सालतालांश्च क्षीरिणश्चैव पादपान् ॥
न्यग्रोधो वटः । किंशुकः पलाशः । नगादय इत्यत्रादिशब्देन वेणुवल्लीवल्मीकवर्त्मपुरातनसेत्वादीनां स्मृत्यन्तरोक्तानां ग्रहणम् । करीषं शुष्कगोमयम् । अस्थीनि पश्वादीनाम् । तुषाः व्रीह्यादित्वचः । अङ्गारा दग्धकाष्ठावयवाः शान्ताग्नयः । शर्कराः पाषाणवत् कठिना मृदः । कपालिकाः पक्वघटावयवानाम् अवयवाः । कार्पासास्थीनि कार्पासबीजानि । निधापयेत् गर्ताभ्यन्तरेषु कुम्भीः निधाय मृद्भिः प्रच्छादयेत् । तथा च मनुः ।
	उपच्छन्नानि चान्यानि सीमालिङ्गानि कारयेत् ।
	सीमाज्ञाने नृणां वीक्ष्य लोके नित्यं विपर्ययम् ॥
उपच्छन्नानि प्रच्छादितानि अन्यानि प्रकाशचिह्नेभ्यो ऽन्यानि तानि चाधस्ताद् एवोक्तानि । तत्र कार्पासास्थिवर्जानि सर्वाणि मानवे ऽप्यनुकीर्तितानि । लिङ्गानाम् अनुकीर्तनम् उपलक्षणार्थम् इति दर्शयितुं कार्पासास्थिकीर्तने मनोर् अनास्था । अत एव उपांशुलिङ्गान्यभिधायाभिहितं मनुना ।
	यानि चैवंप्रकाराणि कालात् भूमिर् न भक्षयेत् ।
	तानि संधिषु सीमायाम् अप्रकाशानि कारयेत् ॥
तानि शुक्तिशङ्खगैरिकखदिरसारप्रभृतीनि । एवमुक्तलिङ्गानां मध्ये वृक्षलिङ्गान्विता सीमा द्वजिनीत्युच्यते । जललिङ्गान्विता मत्सिनी । तुषाङ्गारादिगुप्तलिङ्गान्विता नैधानीत्युच्यते । तथा च व्यासः ।
	ग्रामयोर् उभयोः सीम्नि वृक्षा यत्र समुन्नताः ।
	समुच्छ्रिता ध्वजाकारा ध्वजिनी सा प्रकीर्तिता ॥
	स्वच्छन्दगा बहुजला मत्स्यकूर्मसमन्विता ।
	नित्यप्रवाहिणी यत्र सीमा सा मत्सिनी मता ॥
	तुषाङ्गारकपालैस् तु कुम्भैर् आयतनैस् तथा ।
	सीमा प्रचिह्निता कार्या नैधानी सा निगद्यते ॥ इति ।
समुन्नताः कौटिल्यविकलाः । समुच्छ्रिताः उच्चाः । सीमालिङ्गानि यत्नसिद्धानि स्वतःसिद्धानि वा प्रथमवयसां गलितवयस्कैर् ज्ञापनीयानि । तथा च बृहस्पतिः ।
	ततः पौगण्डबालानां प्रयत्नेन प्रदर्शयेत् ।
	वार्धक्ये च शिशूनां ते दर्शयेयुस् तथैव च ॥
	एवं परम्पराज्ञाने सीमाभ्रान्तिर् न जायते ॥ इति ।
पौगण्डबालाः किंचित्प्रबुद्धबालाः । ते ऽपि च पौगण्डबालाः कालेन वार्धक्यम् आपन्नाः शिशूनां किंचित्प्रबुद्धानां स्वज्ञातिज्ञापितानि सीमालिङ्गानि प्रयत्नेन दर्शयेयुः । एवम् अविच्छिन्ना ज्ञातृपरम्परा बहुतरकालात्यये ऽपि सीमाभ्रान्त्यनुत्पत्त्यर्थं कार्येत्यर्थः ॥


इति स्मृतिचन्द्रिकायां सीमालिङ्गनिरूपणम्


अथ सीमाविवादनिर्णयः

तत्र मनुः ।
	एतैर् लिङ्गैर् नयेत् सीमां राजा विवदमानयोः ॥ इति ।
एतैः प्राङ्निरूपितैः सीमालिङ्गैर् अर्थिप्रदर्शितैः सीमां नयेत् निर्णयेद् इत्यर्थः । अथार्थिन्यविश्वासः तदा साक्षिप्रत्ययाद् एव निर्णयेत् । तद् आह स एव ।
	यदि संशय एव स्याल् लिङ्गानाम् अपि दर्शने ।
	साक्षिप्रत्यय एव स्यात् सीमावादविनिश्चये ॥
लिङ्गविषयकः सीमाविषयको वा साक्षिप्रत्ययः सीमाविवादनिश्चयहेतुः स्याद् इत्यर्थः । तत्र लिङ्गविषयकप्रत्ययशालिनां साक्षिणां साक्षिप्रकरणोक्तलक्षणम् एवानुसंधेयम् । सीमाविषयकप्रत्ययशालिनां तु साक्षिणां लक्षणाधिक्यम् इह बृहस्पतिना दर्शितम् ।
	आगमं च प्रमाणं च भोगं कालं च नाम च ।
	भूभागलक्षणं चैव ये विदुस् ते ऽत्र साक्षिणः ॥
आगमः स्वत्वापादकः क्रयादिः । प्रमाणं दण्डादिना परिकल्पितं परिमाणम् । यदा तूक्तविधसाक्ष्यभावः तदा सामन्तप्रदर्शितैर् लिङ्गैर् निर्णयेत् । एतद् अपि वचोभङ्ग्याह मनुः ।
	साक्ष्यभावे तु चत्वारो ग्रामसीमान्तवासिनः ।
	सीमाविनिर्णयं कुर्युः प्रयता राजसंनिधौ ॥
कात्यायनो ऽपि: "तेषाम् अभावे सामन्ताः" इति । तेषां द्विविधसाक्षिणाम् । के पुनः सामन्ता इत्यपेक्षिते स एवाह: "संसक्तकास् तु सामन्ताः" इति । विप्रतिपन्नसीमकस्य ग्रामादेश्चतसृषु दिक्ष्व् अनन्तरग्रामादिभोक्तारः संसक्तकाः, त एव सामन्ता ज्ञेया इत्यर्थः । एवमुक्तानां सामन्तानां यदा रागद्वेषादिप्रकटदोषसद्भावस् तदाप्याह स एव ।
	स्वार्थसिद्धौ प्रदुष्टेषु सामन्तेष्व् अर्थगौरवात् ।
	तत्संसक्तेषु कर्तव्यः उद्धारो नात्र संशयः ॥
तत्संसक्तेषु सामन्तसंसक्तेषु । उद्धारः सीमाया उद्धारः सीमानिर्णय इति यावत् । एतद् उक्तं भवति: चतसृषु दिक्षु स्थितसामन्तग्रामादिभ्यो ऽनन्तरत्वेन तत्तद्दिशि स्थितग्रामादिभोक्तारः तत्संसक्ताः, तैः प्रदर्शितसीमालिङ्गैर् ग्रामादेः सीमां निर्णयेद् इति । यदा तेषाम् अपि प्रकटदोषसद्भावः तदाप्याह स एव ।
	संसक्तसक्तदोषे तु तत्संसक्ताः प्रकीर्तिताः । इति ।
तत्संसक्ताः संसक्तसक्तसंसक्ताः । एतद् उक्तं भवति: चतसृषु दिक्षु स्थितसंसक्तसक्तग्रामादिभ्यो ऽनन्तरत्वेन तत्तद्दिशि स्थितग्रामादिभोक्तारः संसक्तसक्तसंसक्ताः, तैः प्रदर्शितसीमालिङ्गैः ग्रामादिसीमां निर्णयेद् इति । यदा तु तेषाम् अपि प्रकटदोषसद्भावः तदाप्याह स एव ।
	त्यक्त्वा दुष्टांस् तु सामन्तान् अन्यान् मौलादिभिः सह ।
	संमर्श्य कारयेत् सीमाम् एवं धर्मविदो विदुः ॥
संसक्तसक्तसंसक्ता अपि सामन्तकोटिनिविष्टाः, तेन एतेषां सामन्तशब्देन निर्देशो नानुपपन्नः । ततश्चायम् अर्थः: दुष्टान् संसक्तसक्तसंसक्तान् त्यक्त्वा साक्षिसामन्ततत्कोटिभ्यो ऽन्यान् सीमालिङ्गाभिज्ञान् मौलवृद्धोद्धृतसहितान् सीमान्तप्रतिनिर्णायकान् कारयेद् इति । के पुनः साक्षिसामन्ततत्कोटिभ्यो ऽन्य इत्यपेक्षिते नारदः ।
	नगरग्रामगणिनो ये च वृद्धतमा नराः । इति ।
सीमालिङ्गज्ञा इति शेषः । मौलवृद्धोद्धृतास् तु कात्यायनेन दर्शिताः ।
	ये तत्र पूर्वसामन्ताः पश्चाद् देशान्तरं गताः ।
	तन्मूलत्वात् तु ते मौला ऋषिभिः सम्प्रकीर्तिताः ॥
	निष्पाद्यमानं यैर् दृष्टं तत् कार्यं नृगुणान्वितैः ।
	वृद्धा वा यदि वावृद्धास् ते वृद्धाः परिकीर्तिताः ॥
	उपश्रवणसंभोगकार्याख्यानोपचिह्निताः ।
	उद्धरन्ति ततो यस्माद् उद्धृतास् ते ततः स्मृताः ॥ इति ।
नृगुणान्वितैः पुरुषगुणान्वितैः । वयोवृद्धत्वं न तन्त्रम् इति विकल्पोक्त्या दर्शितम् । कार्यज्ञातृत्वं येषां पारम्पर्येण ते उद्धृता इति तृतीयश्लोकस्य तात्पर्यार्थः । एवं च प्रकटदोषेण संसक्तसक्तसंसक्तेषु दुष्टेषु पूर्वसामन्ताद्युपेतनागरग्राम्यजनश्रेणीवयोवृद्धदर्शितैः सीमालिङ्गैः सीमानिर्णयः कार्य इत्यवबोद्धव्यम् । गुप्तदोषेषु सामन्तेषु विशेषम् आह स एव ।
	सामन्ताः साधनं पूर्वम् अनिष्टोक्तौ गुणान्विताः ।
	द्विगुणास् तूत्तरा ज्ञेयास् ततो ऽन्ये त्रिगुणा मताः ॥
अनिष्टोक्तौ प्रतिवादिना गुप्तदोषोद्भावने कृते इत्यर्थः । उत्तराः तत्संसक्तादयो ऽन्तरङ्गाः सामन्तकोटयो द्विगुणा ज्ञेयाः । ततः सामन्ततत्कोटिभ्यो ऽन्ये बहिरङ्गा नागरादयो मौलवृद्धोद्धृतसहितास् त्रिगुणा मताः । एवं तत्संसक्तकादिष्व् अपि गुप्तदोषोद्भावने सत्युत्तरेषां द्वैगुण्यादिकम् ऊह्यम् । साक्षिप्रभृत्युद्धृतपर्यन्तानाम् अभावे तु मनुर् आह ।
	सामन्तानाम् अभावे तु मौलानां सीमसाक्षिणाम् ।
	इमान् अप्यनुयुञ्जीत पुरुषान् वनगोचरान् ॥
सामन्तादीनाम् अनुग्राहकमौलादीनां सीमासाक्षिणां चाभावे इमान् असभ्यान् अपि वक्ष्यमाणान् पुरुषान् अनुयुञ्जीत सीमालिङ्गानि पृच्छेद् इत्यर्थः । तान् एव दर्शयति ।
	व्याधान् शाकुनिकान् गोपान् कैवर्तान् मूलखानकान् ।
	व्यालग्राहान् उच्छवृत्तीन् अन्यांश्च वनगोचरान् ॥ (म्ध् ८।२६०)
व्याधादीनां द्वितीयान्ततया निर्देशः पूर्वश्लोकस्थेनानुयुञ्जीतेतिपदेनान्वयार्थः । कैवर्ताः तटाकादिखननोपजीविनः । नारदस् तु मौलादिसहितान्येषाम् अभावे सीमान्तिकप्रदेशकर्षकाः तेषाम् अभावे वनगोचरा इति दर्शयितुं वनगोचरेभ्यः प्राक्सीमाकर्षकान् दर्शयति ।
	ग्रामसीमासु च बहिः ये स्युस् तत् कृषिजीविनः ।
	गोपाः शाकुनिका व्याधा ये चान्ये वनगोचराः ॥ (न्स्म् ११।३)
एवं सामन्ताद्युद्धृतपर्यन्तेष्व् अप्युत्कृष्टानाम् अभावे निकृष्टानाम् अनुयोजनम् ऊह्यम् । अनुयोजनं सत्यानृतजन्यपुण्यपापप्रतिपादकमन्वादिवचनैर् यथार्थकथनपरान् कृत्वा प्रस्तुतार्थप्रश्नकरणम् । तानि च वचनानि साक्ष्यनुयोजनविधिप्रकरणोक्तान्यनुसंधेयानि । साक्षिप्रश्नविधिप्रकरणोक्तशपथैः शापिता एव सामन्तादयो विनिर्णयं ब्रूयुः । तथा च बृहस्पतिः ।
	शपथैः शापिताः स्वैः स्वैः ब्रूयुः सीमाविनिर्णयम् ।
	दर्शयेयुश्च लिङ्गानि तत् प्रमाणम् इति स्थितम् ॥
शपथैः स्वैः स्वैः,
	सत्येन शापयेद् विप्रं क्षत्रियं वाहनायुधैः ।
इत्यादिनोक्तव्यवस्थान् अतिक्रमेणेत्यर्थः । मनुनापि,
	ग्रामेयककुलानां तु समक्षं सीमसाक्षिणः ।
	प्रष्टव्याः सीमलिङ्गानि तयोश्चैव विवादिनोः ॥
इत्युक्त्वोक्तम्,
	ते पृष्टास् तु यथा ब्रूयुः सीमासंधिषु लक्षणम् ।
	तत् तथा स्थापयेद् राजा धर्मेण ग्रामयोर् द्वयोः ॥ इति ।
ग्रामीणपुरुषसमूहस्य विवादिनोश्च समक्षं सीमालिङ्गानि तत्साक्षिप्रभृतयः प्रष्टव्या इति प्रथमश्लोकस्यार्थः । द्वितीयश्लोकार्थस् तु सुव्यक्तः । सीमाया एव ये साक्षिणस् ते सीमार्थम् एव प्रष्टव्याः, पृष्टाश्च यथा सीमां ब्रूयुः तथा ज्ञापयेद् इत्युह्यम् । यदा तु सीमालिङ्गसाक्षिणो लक्षणानि कथंचित् प्रदर्शयितुं न शक्नुवन्ति केवलं सीमां वदन्ति तदा तान् प्रत्याह स एव ।
	शिरोभिः स्वैः गृहीत्वोर्वीं स्रग्विणो रक्तवाससः ।
	सुकृतैः शापिताः स्वैः स्वैः नयेयुस् तान् समञ्जसम् ॥
यावन्तः सीमालिङ्गसाक्षिणः ते सर्वे लोहितकुसुमस्रग्विणो लोहितवसनाः लोष्टं शिरसि धारयन्तः सीमानुयायिना चङ्क्रमेण सीमान्तं प्रदर्शयन्तस् तां सीमां समञ्जसं सम्यक् निर्णयेयुर् इत्यर्थः । याज्ञवल्क्यस् तु सामन्तादीन् प्रयाह ।
	सामन्ता व समग्रामाश्चत्वारो ऽष्टौ दशापि वा ।
	रक्तस्रग्वसनाः सीमां नयेयुः क्षितिधारिणः ॥
वाशब्दात् तत्संसक्तकादयो ऽप्येवम् एव लिङ्गप्रदर्शनासंभवे सीमां नयेयुर् इति गम्यते, लिङ्गप्रदर्शकेषु विकल्पार्थत्वात् । समग्रामाः समसङ्ख्याताः समुदायभावम् आपन्नाश्चत्वार इत्यादिविशेषोपादानम् अन्यसमसंख्यानिरासार्थम् । समग्रामा इत्यत्र समग्रहणं विषमसंख्यानिवृत्त्यर्थम् । तत्राप्यत्यर्थम् एकसंख्यानिवृत्त्यर्थम् आह नारदः ।
	नैकः समुन्नयेत् सीमां नरः प्रत्ययवान् अपि ।
	गुरुत्वाद् अस्य कार्यस्य क्रियैषा बहुषु स्थिता ॥
अस्य प्रतिषेधस्य क्वचित् प्रतिप्रसवम् आह बृहस्पतिः ।
	ज्ञातृचिह्नैर् विना साधुर् एको ऽप्युभयसंमतः ।
	रक्तमाल्याम्बरधरो मृदम् आदाय मूर्धनि ॥
	सत्यव्रतः सोपवासः सीमान्तं दर्शयेन् नरः ॥ इति ।
ज्ञातृचिह्नैर् विना ज्ञातॄणां चिह्नानां चाभाव इत्यर्थः । एतद् उक्तं भवति: साक्ष्यादिवनगोचरान्तानां सीमाज्ञातृणां प्र(?)प्रकाशोपांशुलिङ्गानाम् अभावे यः कश्चिद् उक्तविशेषणविशिष्टो नरः सीमावित् सीमान्तम् उक्तविधिना चङ्क्रममाणो दर्शयेद् इति । यद्यप्यत्र मन्वादिवचनाच् चङ्क्रमणानन्तरम् एव निर्णयः संपद्यत इति प्रतिभाति, तथापि चङ्क्रमणदिनम् आरभ्य सार्धमासान्ते निर्णयो न ततो ऽर्वाग् इत्यवगन्तव्यम् । यद् आह कात्यायनः ।
	सीमाचङ्ग्रमणे क्रोशे पादस्पर्शे तथैव च ।
	त्रिपक्षपक्षसप्ताहं दैवराजकम् इष्यते ॥ इति ।
यथासंख्यम् इति शेषः । यदाप्युक्तलक्षणस्य (नरस्या) प्रमाणस्याभावः तदापि न दिव्येन निर्णयः,
	वाक्पारुष्ये महीवादे दिव्यानि परिवर्जयेत् ।
इत्याद्यनेकवचनेन भूविवादे दिव्यनिषेधात् । सीमाविवादश्च भूविवाद एव । यद् आह कात्यायनः ।
	आधिक्यं न्यूनता चांशे अस्तिनास्तित्वम् एव च ।
	अभोगभुक्तिः सीमा च षट् भूवादस्य हेतवः ॥ इति ।
कथं तर्ह्यत्र निर्णय इत्यपेक्षिते नारदः ।
	यदा तु न स्युर् ज्ञातारः सीमाया न च लक्षणम् ।
	तदा राजा द्वयोः सीमाम् उन्नयेद् इष्टतः स्वयम् ॥
इष्टतः इच्छात इत्यर्थः । इष्टत इत्यस्य क्वचिद् अपवादम् आह मनुः ।
	सीमायाम् अविषह्यायां स्वयं राजैव धर्मवित् ।
	प्रविशेद् भूमिम् एकेषाम् उपकाराद् इति स्थितिः ॥
अविषह्या ज्ञातृज्ञापकशून्या । एतद् उक्तं भवति: यत्र विवादविषयो भूर् एकस्य निरवकाशस्य ग्रामक्षेत्रादेर् अत्यन्तोपकारिका अन्यस्य तु सावकाशस्य न तथा तत्र महोपकारार्थं निरवकाशग्रामादिशेषतया तां भूमिं प्रवेशयेद् इति । एवम् उक्तैविधिना सीमानिर्णयो नावेदनानन्तरम् एव ऋणादिनिर्णयवत् कर्तुं सर्वदा सुकरः, प्रावृडादिकाले सस्यादिभिस् तिरोहितेषु सेत्वादिसीमालिङ्गेषु दुष्करत्वात् । तेन यदा सेत्वादिसीमालिङ्गानां तिरोधायकसस्याद्यभावः तदा निर्णयः कार्यः । तथा च मनुः ।
	सीमां प्रति समुत्पन्ने विवादे ग्रामयोर् द्वयोः ।
	ज्येष्ठमासि नयेत् सीमां सुप्रकाशेषु सेतुषु ॥
द्वयोर् ग्रामाधिपयोर् विवादे सीमां प्रति समुत्पन्ने ज्येष्टमासि मासान्तरे वा सेतुप्रभृतिषु सीमालिङ्गेषु सुव्यक्तेषु विवादाध्यासितां सीमां निर्णयेद् इत्यर्थः । ग्रामग्रहणं क्षेत्रादीनाम् उपलक्षणार्थम् । अत एव बृहस्पतिना,
	ग्रामक्षेत्रगृहादीनां सीमावादं निबोधत ।
इत्युपक्रान्तम् । गृहादीनाम् इत्यादिशब्देन नगरदेशौ स्वीक्रियेते, तत्रापि सीमावादसद्भावात् । अत एव कात्यायनेन,
	सामन्तभावे सामन्तैः कुर्यात् क्षेत्रादिनिर्णयम् ।
	ग्रामे सीमासु च तथा तद्वन् नगरदेशयोः ॥
इत्युक्तम् । क्षेत्रादिनिर्णयं क्षेत्रगृहयोः सीमानिर्णयम् इत्यर्थः । न चैवं ग्रामक्षेत्रगृहादिष्व् अन्योन्यसामन्तैर् अन्योन्यनिर्णयः कार्यः, ग्रामसामन्तानां क्षेत्रगृहसीमास्व् अपरिचितत्वात्, एवं क्षेत्रसामन्तानां ग्रामगृहसीमासु अपरिचितत्वात् । अत एवाह स एव ।
	ग्रामो ग्रामस्य सामन्तः क्षेत्रं क्षेत्रस्य कीर्तितम् ।
	गृहं गृहस्य निर्दिष्टं सामन्तान् परिभावयेत् ॥
अत्र ग्रामादिशब्देन प्रथमान्तेन लक्षणया ग्रामादिभोक्ता कथितः । ततश्चायम् अर्थः: विवादविषयस्य ग्रामादेः समन्ततः पूर्वदक्षिणपश्चिमोत्तरदिक्षु स्थितग्रामादिभोक्तृजनस् तस्य सामन्तः ततः सकाशाद् विवादविषयग्रामादिसीमालिङ्गानि परिभावयेत् निश्चिनुयात् निर्णेता राजादिर् इति । एवं नगरदेशयोर् अपि तत्तत्सामन्तात् परिभावयेद् इति विधिर् उदाहरणमुखेनास्मिन् वचने सूचित इत्यवगन्तव्यम् । एवम् एव केदारारामोद्यानदेवालयकूपतटाकप्रवर्षणोद्भूतजलप्रवाहस्थानादिसीमाविवादे साक्षितत्तत्सामन्तादितो निर्णेता निर्णयेत् । तथा च बृहस्पतिः।
	सर्वस्मिन् स्थावरे वादे विधिर् एष प्रकीर्तितः । इति ।


इति स्मृतिचन्द्रिकायां सीमाविवादनिर्णयः


अथ सीमासाक्ष्याद्यपराधविषयाणि कानिचिद् वचनानि लिख्यन्ते

तत्र कात्यायनः ।
	बहूनां तु गृहीतानां न सर्वे निर्णयं यदि ।
	कुर्युर् भयाद् वा लोभाद् वा दाप्यस् तूत्तमसाहसम् ॥
सीमासाक्षित्वेन प्रकीर्तितानाम् अशेषाणां साक्ष्यवादार्थं मेलने कृते ते सर्वे यदि भयादिना साक्ष्यवादं न ब्रूयुः तदा ते प्रत्येकम् उत्तमसाहसं दाप्या इत्यर्थः । प्रत्येकम् इत्यनुक्ताव् अपि एकैकस्यैव साक्षित्वात् तद् अत्र लभ्यते । यदा तु ते भयादिना सर्वे संशयम् उत्पादयित्वानैकमत्येन ब्रूयुस् तदाप्येवम् एव दाप्या इत्याह स एव ।
	कीर्तिते यदि भेदः स्यात् दाप्यास् तूत्तमसाहसम् । इति ।
यदा त्व् अनृतं ब्रूयुस् तदा त्व् आह विष्णुः: "कूटसाक्षिणां सर्वस्वापहारः" इति । सामान्येनाभिधाने ऽपि दण्डगौरवात् भूवादविषयम् एतद् अवसेयम् । सामन्तानाम् अनृतवादित्वे त्व् आह नारदः ।
	अथ चेद् अनृतं ब्रूयुः सामन्ताः सीमनिर्णये ।
	सर्वे पृथक् पृथग् दण्ड्या राज्ञा मध्यमसाहसम् ॥
अनृतं ब्रूयुः साक्ष्यवादे सीमालिङ्गानि वञ्चयित्वा ब्रूयुर् इत्यर्थः । अज्ञानोक्तौ त्व् आह कात्यायनः ।
	नाज्ञानेन हि मुच्यन्ते सामन्ता निर्णयं प्रति ।
	अज्ञानोक्तौ दण्डयित्वा पुनः सीमां विचारयेत् ॥
अज्ञानोक्ताव् इति निर्णयाभावोपलक्षणार्थम्, तेन भेदेनोक्ताव् अपि निर्णयाभावात् पुनः सीमां विचारयेत् । कस् तत्र निर्णायक इत्यपेक्षिते शङ्खलिखितौ: "सामन्तविरोधे लेख्यप्रत्ययो लेख्यविरोधे ग्रामनगरवृद्धश्रेणीप्र्ययो ग्रामनगरवृद्धश्रेणीविरोधे दशवर्षा भुक्तिर् अन्यत्र राजविप्लवात्" इति । लेख्यप्रत्ययो निर्णायक इति शेषः । एवम् उत्तरत्रापि शेषो द्रष्टव्यः । तत्संसक्तादिवनगोचरान्तानाम् अनृतवादित्वे तु नारद आह ।
	शेषाश्चेद् अनृतं ब्रूयुः नियुक्ता भूमिकर्मणि ।
	प्रत्येकं तु जघन्यास् ते विनेयाः पूर्वसाहसम् ॥
	गणवृद्धादयस् त्व् अन्ये दण्डनीयाः पृथक् पृथक् ।
	विनेयाः प्रथमेनैव साहसेनानृते स्थिताः ॥ इति ।
शेषाः सामन्तेभ्यो ऽवशिष्टाः तत्संसक्ताः । तेभ्यो जघन्याः संसक्तसंसक्ताः । गणवृद्धादय इत्यत्रादिशब्देन ग्रामनगरमौलवृद्धोद्धृतसीमाकर्षकवनगोचराः संगृहीताः । मनुस् तु सीमाचङ्क्रमणकर्तॄणाम् अनृते स्थितानां दण्डम् आह ।
	यथोक्तेन नयन्तस् ते पूयन्ते सत्यसाक्षिणः ।
	विपरीतं नयन्तस् तु दाप्यास् तु द्विशतं दमम् ॥
यथोक्तेन "शिरोभिस् ते गृहीत्वोर्वीम्" इत्यादिनोक्तमार्गानतिक्रमेण नयन्तः सीमाचङ्क्रमणं कुर्वाणाः सत्यसाक्षिणः सत्यभूतसीमानुभवशालिनः पूयन्ते पापेन न संबध्यन्ते । विपरीतं नयन्तः पूर्वसीमातिक्रमेण चङ्क्रमणं कुर्वाणाः कार्षापणानां द्विशतं दाप्या इत्यर्थः । विपरीतनयनं तु चङ्क्रमणानन्तरक्षणम् आरभ्य सार्धमासाभ्यन्तरे दैवराजकृतव्यसनदर्शने वेदितव्यम् ॥


इति स्मृतिचन्द्रिकायां सीमासाक्ष्याद्यपराधविषयाणि


अथ नद्यादिवशात् प्राप्तभूविषयाणि

तत्र बृहस्पतिः ।
	अन्यग्रामात् समाहृत्य दत्तान्यस्य यदा मही ।
	महानद्याथ वा राज्ञा कथं तत्र विचारणा ॥
	नद्योत्सृष्टा राजदत्ता यस्य तस्यैव सा मही ।
	अन्यथा न भवेल् लाभो नराणां राजदैविकः ॥
	क्षयोदयौ जीवनं च दैवराजवशान् नृणाम् ।
	तस्मात् सर्वेषु कार्येषु तत्कृतं न विचालयेत् ॥ इति ।
तत्कृतं दैवराजकृतम् । यद्यपि दैवशब्दो भाग्यम् आचष्टे तथापि नदीकृते दैवकृतम् इत्युच्यते, भाग्यस्यैव मूलकारणत्वात् । तथा च स एव ।
	ग्रामयोर् उभयोर् यत्र मर्यादा कल्पिता नदी ।
	कुरुते दानहरणं भाग्याभाग्यवशान् नृणाम् ॥
	एकत्र कूलपातं तु भूमेर् अन्यत्र संस्थितिम् ।
	नदी तीरे प्रकुरुते तस्य तां न विचालयेत् ॥ इति ।
तीरे नदी प्रकुरुते इत्यन्वयः । तस्य नदीवशाल् लब्धभूमिकस्य तां नदीकृतभूमिसंस्थितिं पूर्वस्वामी न विचालयेद् इत्यर्थः । एतद् अनुप्तसस्यतीरविषयम् । उप्तसस्यतीरविषये ऽप्याह स एव ।
	क्षेत्रं ससस्यम् उल्लङ्घ्य भूमिश्छिन्ना यदा भवेत् ।
	नदीस्रोतःप्रवाहेण पूर्वस्वामी लभेत ताम् ॥
तां ससस्यां भूमिम् । छेदनाद् ऊर्ध्वम् अपि पूर्वस्वामी यावद् उप्तसस्यफलप्राप्तिस् तावल् लभत इत्यर्थः । फललाभाद् ऊर्ध्वं तु प्राचीनवचनविषयतुल्यतैव । राजदत्तभूमिविषये ऽपि क्वचित् पूर्वस्वामी विचालयेत् क्वचिन् न विचालयेद् इत्याह स एव ।
	या राज्ञा क्रोधलोभेन छलन्यायेन वा कृता ।
	प्रदत्तान्यस्य तुष्टेन न सा सिद्धिम् अवाप्नुयात् ॥
	प्रमाणरहितां भूमिं भुञ्जतो यस्य या हृता ।
	गुणाधिकाय वा दत्ता तस्य तां न विचालयेत् ॥ इति ।
प्रमाणरहितां भूमिं भुञ्जतः स्वत्वे लिखितादिप्रमाणरहितां भूमिं भुञ्जत इत्यर्थः ॥


इति स्मृतिचन्द्रिकायां नद्यादिवशात् प्राप्तभूविषयाणि


अथ गृहादिविषयाणि

तत्र बृहस्पतिः ।
	निवेशकालाद् आरभ्य गृहवार्यापणादिकम् ।
	येन यावद् यथा भ्युक्तं तस्य तन् न विचालयेत् ॥
ग्रामादिप्रवेशकालाद् आरभ्य गृहादिकं तत्स्वामिना येन यावत् प्रचारभूम्याद्युपेतं तथा यस्यां दिशि द्वारादिमद् भुक्तं तस्य तन् न विचालयेत् प्रातिवेश्यदिर् जन इत्यर्थः । "निर्वेशकालाद् आरभ्य" इति वदन् कालान्तराद् आरभ्य भुक्तं विप्रतिपन्नं चेत् विचालयेद् इति दर्शयति । एवं निवेशकाले कल्पितं गवाक्षादिकं प्रातिवेश्याद्यनिष्टकार्यपि न केनचिच् चालनीयम् इत्याह स एव ।
	वातायनं प्रणालीं च तथा निर्यूहवेदिकाः ।
	चतुःशालस्यन्दनिकाः प्राङ्निविष्टा न चालयेत् ॥
वातायनं गवाक्षः । प्रणाली काष्ठादिमयो जलनिर्गमोपायः । निर्यूहः गृहघोणा । वेदिका दारुपरिष्कृता चतुरश्रा विश्रान्तिभूमिः । चतसॄणां शालानां समाहारश्चतुःशालम् । एतच् च तृणमयगृहोपलक्षणार्थम् उक्तम् । तस्माद् वृष्ट्युदकनिपातस्यन्दनिकाः । अत्रापि मध्ये निविष्टानां विचालनं पूर्ववद् अर्थाद् उक्तम् । अत एव गवाक्षादिकं परानिष्टकारितया न कार्यम् इत्याह कात्यायनः ।
	निवेशसमयाद् ऊर्ध्वं नैते योज्याः कदाचन । इति ।
परानिष्टकारितयेति शेषः । तथा च स एव ।
	दृष्टिप्रासं प्रणालीं च न कुर्यात् परवेश्मसु । इति ।
दृष्टिप्रासो गवाक्षः । परवेश्मसु परवेश्माभिमुख्येनेत्यर्थः । एवं कृते परानिष्टं भवतीत्यभिप्रायः । अनेनैवाभिप्रायेण बृहस्पतिनाप्युक्तम् ।
	वर्चःस्थानं वह्निचयं गर्तोच्छिष्टाम्बुसेचनम् ।
	अत्यारात् परकुड्यस्य न कर्तव्यं कदाचन ॥
वर्चःस्थानं विष्ठास्थानम् । अत्यारात् अरत्निद्वयम् अविविहायेत्यर्थः । अत एव कात्यायनः ।
	विण्मूत्रोदकवप्रं च वह्निश्वभ्रनिवेशनम् ।
	अरत्निद्वयम् उत्सृज्य परकुड्यान् निवेशयेत् ॥
बृहस्पतिस् तु शकटादिकं संकटहेतुभूतं संसरणे न चिरं धर्यम् इत्याह ।
	यान्त्यायान्ति जना येन पशवश्चानिवारिताः ।
	तद् उच्यते संसरणं न रोद्धयं तु केनचित् ॥
एवं चतुष्पथादाव् अप्यवरोधनं न कार्यम् । अत एव नारदः ।
	चतुष्पथसुरस्थानराजमार्गान् न रोधयेत् । इति ।
सुरस्थानं देवकुलादिकम् । चतुष्पथराजमार्गयोः स्वरूपम् आह कात्यायनः ।
	सर्वे जनाः सदा येन प्रयान्ति स चतुष्पथः ।
	अनिरुद्धा यथाकलं राजमार्गः स उच्यते ॥
अवेलायां यत्र मार्गे राजकीयैश्चङ्क्रमणं निषिध्यते स राजमार्ग इत्यर्थः । यस्य क्षेत्रस्यान्तिके मध्ये वा मार्गो ऽस्ति तं प्रयाहतुः शङ्खलिखितौ: "मार्गक्षेत्रे पथिविसर्गः" इति । कार्य इति शेषः । यस् तु संसरणादाव् अवरोधं करोति तस्य दण्डम् आह बृहस्पतिः ।
	यस् तत्र संकरं श्वभ्रं वृक्षारोपणम् एव च ।
	कामात् पुरीषं कुर्याद् यस् तस्य दण्डस् तु माषकः ॥
संकरः संकीर्णता अवरोध इति यावत् । वृक्षग्रहणं सस्यादेर् उपलक्षणार्थम् । यद्यपि पञ्चकृष्णलको माषो ऽत्रापि ग्राह्यतया प्रतिभाति, तथाप्यपराधानुरूपत्वाय कार्षापणस्य विंशो भागो ग्राह्यः, तत्रापि माषव्यवहारात् । राजमार्गे पुरीषकर्तुर् दण्डाधिक्यम् आह मनुः ।
	समुत्सृजेद् राजमार्गे यस् त्व् अमेध्यम् अनापदि ।
	स द्वौ कार्षापणौ दद्याद् अमेध्यं चाशु शोधयेत् ॥
मार्गवैशिष्ट्याद् अत्रापराधाधिक्यम् अभिसंधाय दण्डाधिक्याभिधानं मनोर् इति मन्तव्यम् । आपदि तु नार्थदण्डः किं तु वाग्दण्ड इत्याह स एव ।
	आपद्गतस् तथा वृद्धः गर्भिणी बाल एव वा ।
	परिभाषणम् अर्हन्ति तच् च शोध्यम् इति स्थितिः ॥
तटाकादाव् अमेध्यकर्तुर् अत्यन्तापराधित्वाद् दण्डे ऽप्यत्यन्ताधिक्यम् आह कात्यायनः ।
	तटाकोद्यानतीर्थानि यो ऽमेध्येन विनाशयेत् ।
	अमेध्यं शोधयित्वा तु दण्डयेत् पूर्वसाहसम् ॥
कश्मलचेलनिर्णेजनादिना तीर्थदूषकस्याप्ययम् एव दण्ड इत्याह स एव ।
	दूषयेत् सिद्धतीर्थानि स्थापितानि महात्मभिः ।
	पुण्यानि पावनीयानि प्राप्नुयात् पूर्वसाहसम् ॥
अपराधान्तरेषु दण्डान् आह याज्ञवल्क्यः ।
	मर्यादायाः प्रभेदे तु सीमातिक्रमणे तथा ।
	क्षेत्रस्य हरणे दण्डा अधमोत्तममध्यमाः ॥
सीमालिङ्गविनाशकस्य प्रथमसाहसो दण्डः, क्षेत्रस्यापहरणे ऽपहर्तुर् मध्यमसाहसो दण्ड इत्यर्थः । यत् तु विष्णुनोक्तम्: "सीमाभेत्तारम् उत्तमसाहसं दण्डयित्वा पुनः सीमां कारयेत्" इति, तत्र सीमाभेत्तारम् इत्यस्य सीमाम् उल्लङ्घ्य कर्षकम् इत्यर्थो ऽध्यवसेयः । सीमाप्रदेशे पुनःकर्षणाद्यकरणम् एव पुनः सीमाकरणम्, तद् यथा भवति तथा राजा यतेतेति पुनः सीमां कारयेद् इत्यस्यार्थः । उत्तमसाहसाभिधानम् अर्धसीमातिक्रमविषयम् । समग्रसीमातिक्रमविषये त्व् आहतुः शङ्खलिखितौ: "सीमातिक्रमेष्व् अष्टसहस्रम्" इति । दण्ड इति शेषः । दण्डाधिक्यात् समग्रसीमातिक्रमविषयत्वम् अस्य वचनस्य न्याय्यम् । स्वल्पसीमातिक्रमविषये त्व् आह वृद्धमनुः ।
	स्थापितां चैव मर्य्दाम् उभयोर् ग्रामयोस् तथा ।
	अतिक्रामन्ति ये दर्पात् ते दण्ड्याः द्विशतं दमम् ॥
दण्डाल्पत्वाद् अल्पातिक्रमविषयम् एतद् इति न्याय्यम् । यस् तु याज्ञवल्कीये सीमालिङ्गविनाशे प्रथमसाहस उक्तः स गृहसीमालिङ्गविनाशविषयः दण्डस्याल्पत्वात् । क्षेत्रसीमालिङ्गविनाशविषये त्व् अपराधाधिक्याद् दण्डाधिक्यम् आहतुः शङ्खलिखितौ: "क्षेत्रमर्यादाभेदे त्व् अष्टशतम्" इति । दण्ड इति शेषः । एवं ग्रामादिसीमालिङ्गविनाशे दण्डाधिक्यम् ऊह्यम् । उक्तविधिना दण्डयित्वा पुनर् गृहादीनां सीमालिङ्गानि कारयेद् इति चोह्यम् । यस् तु याज्ञवल्कीये क्षेत्रापहरणे मध्यमसाहस उक्तः स तु बलाद् अपहारविषयः । चत्वारिंशदधिकपञ्चशतकार्षापणात्मकस्य मध्यमसाहसस्य गुरुदण्डत्वात् । भयप्रदर्शनेनाज्ञानेन वापहरणे कृते तु मनुर् आह ।
	गृहं तटाकम् आरामं क्षेत्रं वा भीषया हरन् ।
	शतानि पञ्च दण्ड्याः स्याद् अज्ञानाद् द्विशतो दमः ॥
यत् तु शङ्खलिखिताभ्याम् उक्तम्: "क्षेत्रोदकापहरणे अष्टशतम्" इति, दण्ड इति शेषः । तद् एतद् बलात्कारेण सोदकशाल्यादिक्षेत्रापहरणे द्रष्टव्यम् । एवम् अपह्रियमाणक्षेत्रादिभूस्त्वापेक्षया दण्डाधिक्यम् ऊह्यम् । सीमोत्पन्नवृक्षादिफलपुष्पापहारदण्डप्राप्तिपरिहारोपयोगिनम् अर्थम् आह कात्यायनः ।
	सीमामध्ये तु जातानां वृक्षाणां क्षेत्रयोर् द्वयोः ।
	फलं पुष्पं च सामान्यं क्षेत्रस्वामिषु निर्दिशेत् ॥
सामान्यं साधारणम् । क्षेत्रस्वामिषु सवृक्षसीमक्षेत्रयोः स्वामिषु । यद्येकक्षेत्रस्वाम्येव सर्वफलम् आहरेत् तदा तस्मिन्न् अर्थफलापहारदण्डप्राप्तिः । येषां तु वृक्षादीनाम् एकस्य क्षेत्रे मूलप्रदेशा वर्तन्ते अन्यक्षेत्रस्योपरि शाखास् तद्विषये ऽप्याह स एव ।
	अन्यक्षेत्रे तु जातानां शाखा यत्रान्य्संश्रिताः ।
	स्वामिनं तं विजानीयाद् यस्य क्षेत्रेषु संश्रिताः ॥
संश्रिता आश्रिताः जाता इति यावत् ॥


इति स्मृतिचन्द्रिकायां गृहादिविषयाणि


अथ सेत्वादिविषयाणि

तत्र नारदः ।
	सेतुस् तु द्विविधो ज्ञेयः खन्यो बन्ध्यस् तथैव च ।
	तोयप्रवर्तने खन्यो बन्ध्यः स्याद् विनिवर्तने ॥
क्षेत्रस्थिताधिकोदकनिर्गमनार्थं खात्वा यः क्रियते सेतुः स खन्यः, आगतोदकधारणार्थं मृदादिभिः यत्र जलप्रवाहो बध्यते स सेतुः बन्ध्य इत्यर्थः । तत्र नातिनिम्नतया खन्यः कार्यः, नात्युच्चतया बन्ध्य इति दर्शयितुम् अनुदकात्युदकनिन्दाम् आह स एव ।
	नान्तरेणोदकं सस्यं नाशश्चात्युदके सति ।
	य एवात्युदके दोषः स एवानुदके भवेत् ॥
अतो यथा न सर्वोदकहानिस् तथा खन्यः कार्यः, यथा च नातिबहूदकस्थितिः तथा बन्ध्यः कार्यः इत्यभिप्रायः । सेतुबन्धप्रतिबन्धकम् अपि प्रत्याह स एव ।
	परक्षेत्रस्य मध्ये तु सेतुर् न प्रतिषिध्यते ।
	महागुणो ऽल्पदोषश्चेद् वृद्धिर् इष्टा क्षये सति ॥
अस्यार्थः: स्वक्षेत्रे परेण क्रियमाणः सेतुः स्वक्षेत्रे ऽप्यपेक्षितोदकस्थापकत्वादिमहागुणवान्, स्वक्षेत्रलवनाशकरतयाल्पदोषवान् क्षेत्रस्वामिना न प्रतिषेध्यो यस्मात् अल्पक्षेत्रक्षये सत्यपि सस्यसमृद्धिर् इष्टेति । चेच्छब्दात् कुत्रचित् उक्तवैपरीत्ये प्रतिषेध्य इति दर्शयति । याज्ञवल्क्यो ऽपि ।
	न निषेध्यो ऽल्पवाधस् तु सेतुः कल्याणकारकः ।
	परभूमिं हरन् कूपः स्वल्पक्षेत्रो बहूदकः ॥
न निषेध्य इत्यनुषङ्गात् कूपपदेनापि संबध्यते । स्वल्पक्षेत्रः स्वल्पक्षेत्रवर्ती । एवं चायम् अर्थः: परभूमिं स्वल्पां हरन् बहूदकः कूपः परेण भूस्वामिना न प्रतिषेध्य इति । विपरीतस् त्व् अत्रापि निषेध्य एव । यत् पुनस् तेनोक्तम्,
	स्वामिने यो ऽनिवेद्यैव क्षेत्रे सेतुं प्रवर्तयेत् ।
	उत्पन्ने स्वामिनो भोगस् तदभावे महीपतेः ॥
इति, तस्य सति संभवे क्षेत्रस्वामिनं तदभावे राजानं वानुज्ञाप्यैव परेण परक्षेत्रे सेत्वादिकः प्रवर्तनीय इत्यत्र तात्पर्यम्, न पुनर् अनिवेदने सेत्वादिवशाद् उत्पन्नपरक्षेत्रफलभोक्तृनिरूपणे, वचनवैयर्थ्यप्रसङ्गात् । न हि सेत्वादिप्रवर्तनमात्रेण परः परक्षेत्रोत्पन्नफलभोक्तृतां प्रतिपद्यते, येन तन्निवारणार्थं वचनम् अर्थवत् भवेत् । केचित् तु सेत्वादिनिर्माणोत्पन्नदृष्टादृष्टफलभोक्तृनिरूपणार्थं वचनम् एतद् इति वदन्ति । यद् अत्र युक्तं तद् ग्राह्यम् । एवम् एवानिवेद्य जीर्णोद्धारे कृते ऽपि बोद्धव्यम् । तथा च नारदः ।
	पूर्वप्रवृत्तम् उत्पन्नम् अपृष्ट्वा स्वामिनं तु यः ।
	सेतुं प्रवर्तयेत् कश्चिन् न स तत्फलभाग् भवेत् ॥
	मृते तु स्वामिनि पुनः तद्वंश्ये वापि मानवे ।
	राजानम् आमन्त्र्य ततः कुर्यात् सेतुप्रवर्तनम् ॥
	अतो ऽन्यथा क्लेशभाक् स्यात् मृगव्याधावमर्शनात् ।
	इषवस् तस्य नश्यन्ति यो विद्धम् अनुविध्यति ॥ इति ।
अवमर्शनं निदर्शनम् । तस्य मृगव्याधस्य । कात्यायनो ऽपि ।
	अस्वाम्यनुमतेनैव संस्कारं कुरुते तु यः ।
	गृहोद्यानतटाकानां संस्कर्ता लभते न तु ॥
	व्ययं स्वामिनि चायाते न निवेद्य नृपे यदि ।
	अथावेद्य प्रयुक्तस् तु तद्गतं लभते व्ययम् ॥ इति ।
आवेद्य नृपे तत्प्रयुक्तः संस्कर्ता संस्कारकृतं व्ययं लभते ॥


इति स्मृतिचन्द्रिकायां सेत्वादिविषयाणि


अथ क्षेत्रकर्तृविषयाणि

तत्र बृहस्पतिः: "गृहीत्वा बाहयेत् काले" इति । क्षेत्रादिविषये क्षेत्रादिस्वामिपार्श्वे अहम् इदं करिष्यामीति कृषीवलः क्षेत्रं गृहीत्वा ग्रीष्मादिकाले लाङ्गलादिकं बलीवर्दादिभिर् वाहयेद् इत्यर्थः । वाहनग्रहणं तदादिफलसंग्रहणान्तव्यापारस्योपलक्षणार्थम् । अत एव कृषिमात्रं कुर्वन् कृषीवलो व्यापारैकदेशकरतया दुष्टत्वात् क्षेत्रफलमूल्यतया कल्पितं क्षेत्रस्वामिने राज्ञा दाप्य इत्याह स एव: "वापगोपन्संग्रहान् । अकुर्वन् स्वामिने दाप्यः" इति । वापो बीनानाम् आवापः । गोपनं सस्यादिरक्षणम् । संग्रहः फलसंग्रहणम् । वाक्यार्थस् तु याज्ञवल्क्येन विवृतः ।
	फालाहतम् अपि क्षेत्रं यो न कुर्यान् न कारयेत् ।
	तं प्रदाप्याकृष्टशदं क्षेत्रम् अन्येन कारयेत् ॥
फालाहतं फालेन विदारितं कृष्टम् इति यावत् । न बीजावापयोग्यं मार्दवादिकं कुर्यात् । अकृष्टशदम् अकृष्टत्वेन स्थितक्षेत्राद् यत् तृणादि फलं लभ्यते तद् अकृष्टशदम् । अन्येन कृषीवलान्तरेण । यस् तु क्षेत्रं गृहीत्वा क्षेत्रकरणकालार्धे गते कर्षणं कुरुते स कालात्ययापराधानुरूपं दमं दाप्य इत्याह बृहस्पतिः: "मध्ये कृष्टे दमं तु सः" इति । दाप्य इत्यनुषज्यते । यस् तु क्षेत्रं गृहीत्वा तत्करणकालान्तपर्यन्तं न किंचित् करोति कारयति च, तम् अपि प्रत्याह स एव ।
	क्षेत्रं गृहीत्वा यः कश्चिन् न कुर्यान् न च कारयेत् ।
	स्वामिने स शदं दाप्यो राज्ञा दण्डं च तत्समम् ॥
शदं क्षेत्रफलम्, तत्समं स्वामिग्राह्यशदसमम् । स्वामिग्राह्यशदो ऽपि कियान् इत्यपेक्षिते स एवाह ।
	चिरावसन्ने दशमं कृष्यमाणे तथाष्टमम् ।
	स्वसंस्कृते तु षष्ठं स्यात् परिकल्प्य यथास्थितम् ॥
चिरावसन्ने चिरकालम् अकृष्टक्षेत्रं करिष्यामीति स्वीकृत्य उपेक्षिते, यावत्फलम् अनुपेक्षिते लभ्यते तस्य दशमं भागं मूल्यद्वारेण दाप्यः । कृष्यमाणे अचिरावसन्ने क्षेत्रे स्वीकृत्योपेक्षिते त्व् अष्टमं भागं दाप्यः । स्वसंस्कृते तु क्षेत्रे स्वीकृत्योपेक्षिते षष्ठं भागं दाप्य इत्यर्थः । यत् तु क्षेत्रं स्वामिनः सामर्थ्यवैकल्यादिना खिलत्वाद्यवस्थया स्थितं गृहीत्वा तद् येन कृषीवलेन स्वाम्यनिवारितेन कृतं तत् प्रत्याह नारदः ।
	अशक्तप्रेतनष्टेषु क्षेत्रिकेष्व् अनिवारितः ।
	क्षेत्रं चेद् विकृषेत् कश्चिद् अश्नुवीत स तत्फलम् ॥
अशक्ताः क्षेत्रकरणसामर्थ्यविकलाः । प्रेताः स्वर्याताः । नष्टाः कुत्र गता इति चिरकालम् अविज्ञाताः । क्षेत्रिकाः क्षेत्रस्वामिनः । एतद् उक्तं भवति: परक्षेत्रत्वे ऽपि खिलभूतभूविषये कर्तुः फलभोगो न जातु फलदण्डदापनम् इति । प्रसङ्गात् क्षेत्रस्वामिनम् आगतम् अपि प्रत्याह स एव ।
	विकृष्यमाणे क्षेत्रे तु क्षेत्रिकः पुनर् आव्रजेत् ।
	खिलोपचारं तत् सर्वं दत्वा स्वं क्षेत्रम् आप्नुयात् ॥
खिलोपचारः किल्हभञ्जनार्थो व्ययः  । तस्येयत्तावधारणं खिलभूतक्षेत्रकाठिन्यतारतम्यायत्तम् इति तत् तारतम्यम् आह स एव ।
	संवत्सरेणार्धखिलं खिलं स्याद् वत्सरैस् त्रिभिः ।
	पञ्चवर्षावसन्नं तु क्षेत्रं स्याद् अटवीसमम् ॥
संवत्सरोपेक्षितं क्षेत्रम् अर्धखिलम् ईषद्दुष्कर्षं भवति, त्रिवत्सरोपेक्षितं तु खिलं स्याद् दुष्कर्षं भवेत् । पञ्चवर्षोपेक्षितं पुनर् अटवीसमं स्यात् अत्यन्तदुष्कर्षं भवेद् इत्यर्थः । यदा खिलभञ्जनार्थं व्ययं स्वामी न दातुम् उत्सहते तदा त्व् आह कात्यायनः ।
	अशक्तितो न दद्याच् चेत् खिलार्थे यत् कृतो व्ययः ।
	तद् अष्टभागहीनं तु कर्षकः फलम् आप्नुयात् ॥
	वर्षाण्यष्टौ स भोक्ता स्यात् परतः स्वामिने तु तत् । इति ।
खिलार्थे यः कृतो व्ययः तत्प्रतिदानासमर्थः स्वामी कर्षकाय यदि खिलव्ययं न दद्यात् तदा कर्षकः क्षेत्रफल्स्याष्टमं भागम् अष्टौ वर्षाणि यावत् स्वामिने दत्वा अवशिष्टं गृह्णीयात् तदूर्ध्वं स्वामिने तत् क्षेत्रं समर्पयेद् इत्यर्थः । यद् एतत् "विकृष्यमाणे क्षेत्रे" इत्यादिना "परतः स्वामिने तु तत्" इत्यन्तेनोक्तं तत् सर्वं प्रेतक्षेत्रविषये तत्पुत्राद्यागमने ऽपि कार्यम्, अशक्तनष्टक्षेत्रविषये तु तेषाम् आगमने तत्पुत्रादीनाम् आगमने वा कार्यम् इति मन्तव्यम् ॥


इति स्मृतिचन्द्रिकायां क्षेत्रकर्तृविषयाणि

समाप्तश्च क्षेत्रजविवादाख्यस्य पदस्य विधिवितानः 


अथ स्त्रीपुंसंबन्धाख्यस्य पदस्य विधिर् उच्यते

तत्र मनुः ।
	पुरुषस्य स्त्रियाश्चैव धर्म्ये वर्त्मनि तिष्ठतोः ।
	संयोगे विप्रयोगे च धर्मान् वक्ष्यामि शाश्वतान् ॥
धर्म्ये वर्त्मनि शास्त्रीये मार्गे । संयोगे अन्योन्यसंनिधाने । विप्रयोगे देशतः कालतो वा व्यवधाने । शाश्वतान् नित्यान् अवश्यानुष्ठेयान् इति यावत् । एतद् उक्तं भवति: अनुच्छृङ्खलयोः जायापत्योः अन्योन्यम् अविप्रतिपत्तिसिद्ध्यर्थम् अवश्यं ये धर्माः परस्परसंनिधाव् असंनिधौ चानुष्ठेयाः तान् वक्ष्यामीति । के पुनस् ते धर्मा इत्यपेक्षिते स एवाह ।
	अस्वतन्त्राः स्त्रियः कार्याः पुरुषैः स्वैः दिवानिशम् ।
	विषये सज्जमानाश्च संस्थाप्या ह्यात्मनो वशे ॥
स्वैः पुरुषैः भर्त्रादिपुरुषैः । विषये विनाशहेतुभूतशीतादिविषये । नारदो ऽपि ।
	स्वातन्त्याद् विप्रणश्यन्ति कुले जाता अपि स्त्रियः ।
	अस्वातन्त्र्यम् अतस् तासां प्रजापतिर् अकल्पयत् ॥
अतो ऽन्यैर् अपि स्वस्त्रीणां यथा भवत्यस्वातन्त्र्यं तथैव कल्पयितव्यम् इति शेषः । दुष्प्रसङ्गाद् अपि रक्षणं कर्तव्यम् । तथा च हारीतः: "जायानाशे कुलनाशः कुलनाशे तन्तुनाशः तन्तुनाशे देवपितृनाशो यज्ञनाशो धर्मनाशो धर्मनाशे आत्मनाशः आत्मनाशे सर्वनाशः तस्माद् एनां धर्मशीलां सुगुप्तां पत्नीं रक्षेत्" इति । मनुर् अपि ।
	सूक्ष्मेभ्यो ऽपि प्रसङ्गेभ्यः स्त्रियो रक्ष्या विशेषतः ।
	द्वयोर् हि कुलयोः शोकम् आवहेयुर् अरक्षिताः ॥
	इमं हि सर्ववर्णानां पश्यन्तो धर्मम् अनुत्तमम् ।
	यतन्ते रक्षितुं भार्यां भर्तारो दुर्बला अपि ॥
	स्वां प्रसूतिं चरित्रं च कुलम् आत्मानम् एव च ।
	स्वं च धर्मं प्रयत्नेन जायां रक्षन् स रक्षति ॥ इति ।
अरक्षिताः स्त्रियो दुश्चरितेन द्वयोः कुलयोः भर्तृपितृकुलयोः शोकम् आवहेयुः कुर्युर् इत्यर्थः । अनेन कुलद्वयवृद्धैर् अपि रक्ष्या इति तत्क्लेशकथनम् उपदर्शितम् । दर्शितं चासां रक्षणं बृहस्पतिना ।
	सूक्ष्मेभ्यो ऽपि प्रसङ्गेभ्यो निवार्या स्त्री स्वबन्धुभिः ।
	स्वस्त्रादिभिः गुरुस्त्रीभिः पालनीया दिवानिशम् ॥
मनुस् त्व् आत्मनैव पुरुषवत् स्त्रियो ऽपि गुप्ता भविष्यन्तीति बुद्ध्या स्त्रीरक्षणे पुरुषेणानास्था न कार्येति प्रतिपादनार्थम् आह ।
	नैता रूपं प्रतीक्षन्ते नासां वयसि संस्थितिः ।
	सुरूपं वा विरूपं वा पुमान् इत्येव भुञ्जते ॥
	पौंश्चल्याच् चलचित्तत्वान् नैःस्नेह्याच् च स्वभावतः ।
	रक्षिता यत्नतो ऽपीह भर्तृष्व् एता विकुर्वते ॥
	शय्यासनम् अलंकारं कामं क्रोधम् अनार्थताम् ।
	द्रोहभावं कुचर्यां च स्त्रीभ्यो मनुर् अकल्पयन् ॥
	एवं स्वभावं ज्ञात्वासां प्रजापतिनिसर्गजम् ।
	परमं यत्नम् आतिष्ठेत् पुरुषो रक्षणं प्रति ॥ इति ।
द्रोहभावो दक्षेण प्रपञ्चितः ।
	जलूकावत् स्त्रियः सर्वा भूषणाच्छादनाशनैः ।
	संभृतापि कृता नित्यं पुरुषं ह्यपकर्षति ॥
	जलूका रक्तम् आदत्ते केवलं सा तपस्विनी ।
	इतरा तु धनं वित्तं मांसं वीर्यं बलं सुखम् ॥
	साशङ्का बालभावे तु यौवने विमुखी भवेत् ।
	तृणवन् मन्यते नारी वृद्धभावे पुनः पतिम् ॥ इति ।
भूषणाभिः संभृता कृतापि पुरुषं नित्यम् अपकर्षति सततम् अवज्ञापात्रं करोतीत्यर्थः । इतरा स्त्रीत्यर्थः । धनम् इत्यादौ प्रतिपदम् आदत्त इत्यनुषज्यते । एवं द्रोहभावम् अतिशयेन वदतो दक्षस्यायम् अभिप्रायः: भार्यायां बहुधा बहुविधदौष्ट्यदर्शने ऽपि जातिस्वभावनिबन्धने किम् अत्र चित्रम् इत्युद्वेगम् उत्सृज्य पालने यत्नानुवृत्तिः कार्येति । भर्याया भरणे ऽपि च पुरुषेण यौवने यतितव्यम् । तथा च मनुः ।
	पिता रक्षति कौमारे भर्ता रक्षति यौवने ।
	रक्षन्ति स्थाविरे पुत्रा न स्त्री स्वातन्त्र्यम् अर्हति ॥
पतिपुत्रविहीनायास् तूभयविधरक्षणं पतिपक्षान्तर्गतेन प्रत्यासन्नेन कार्यम् । तथा च नारदः ।
	मृते भर्तर्यपुत्रायाः पतिपक्षः प्रभुः स्त्रियाः ।
	विनियोगात्मरक्षासु भरणे च स ईश्वरः ॥
विनियोगः कर्मणि नियोजनम् । पतिपक्षस्याप्यभावे स एवाह ।
	परिक्षीणे पतिकुले निर्मनुष्ये निराश्रये ।
	तत्सपिण्डेषु चासत्सु पितृपक्षः प्रभुः स्त्रियाः ॥
विनियोगादिष्व् इति शेषः । पितृपक्षस्याप्यभावे स एवाह ।
	पक्षद्वयावसाने तु राजा भर्ता स्मृतः स्त्रियाः ।
	स तस्या भरणं कुर्यान् निगृह्णीयात् पतिच्युताम् ॥
भर्ता भरणकर्ता ॥


इति स्मृतिचन्द्रिकायां स्त्रीरक्षणविधिः


अथ स्त्रीरक्षणप्रकारः

तत्र मनुः ।
	न कश्चिद् योषितः शक्तः प्रसह्य परिरक्षितुम् ।
	एतैर् उपाययोगैस् तु शक्तस् ताः परिरक्षितुम् ॥
प्रसह्य आक्रम्य अवरुध्येति यावत् । यद्यप्यवरोधेन शारीरव्यभिचाराद् रक्षणं शक्यम्, तथापि मानसव्यभिचाराद् रक्षणम् अशक्यम् इति मन्वानेन मनुना,
	न कश्चिद् योशितः शक्तः प्रस्ह्य परिरक्षितुम् ।
इत्याद्युक्तम् । न च मास्तु मानसव्यभिचाराद् रक्षणम्, अन्यजात्यसंभवेन प्रजाशुद्धिविघाताभावाद् इति वाच्यम् । यत आह स एव ।
	यादृशं भजते हि स्त्री सुतं सूते तथाविधम् ।
	तस्मात् प्रजाविशुद्ध्यर्थं स्त्रियं रक्षेत् प्रयत्नतः ॥
यादृशं पुरुषम् ऋतुकाले स्त्री मनसा भजते तत्समानशीलं पुत्रं जनयतीति पूर्वार्धस्यार्थः । तथा च शङ्खलिखितौ: "यस्मिन् भावो ऽर्पितः स्त्रीणाम् आर्तवे तच्छीलं पुत्रं जनयति" इति । अतो मानसव्यभिचाराद् अपि स्त्रियः रक्षेद् इति शेषः । तथा च मनुना "तस्मात्" इत्यादिना उत्तरार्धेन अयम् एव विधिर् दर्शितः । परिरक्षणोपाया अपि मनुना दर्शिताः ।
	अर्थस्य संग्रहे चैनां व्यये चैव नियोजयेत् ।
	शौचे धर्मे ऽन्नपक्त्यां च पारीणह्यस्य चेक्षणे ॥
संग्रहे स्वेन समानीतार्थसंविधाने । व्यये स्वेनोक्तव्यये । शौचे गृहादिशुद्धिकरसंमार्जनानुलेपनादौ । धर्मे अग्निहोत्राद्यनुकूललौकिकव्यापारे । अन्नपक्त्यां चुल्लीसंमार्जनादिपाकव्यापारे । पारीणह्यस्येक्षणे पिठरादिगृहोपकरणप्रतीक्षणे । एतद् उक्तं भवति: अकुत्सितावश्यकव्यापारवैयग्र्यवशेन पुरुषान्तरचिन्तनाद्यवसरराहित्यं भार्याया यथा भवति तथा कुर्याद् इति । बृहस्पतिनापि पूर्वोक्ता एवोपाया उक्ताः ।
	आयव्यये ऽन्नसंस्कारे गृहोपस्काररक्षणे ।
	शौचे ऽग्निकार्ये संयोज्याः स्त्रीणां शुद्धिर् इयं स्मृता ॥
इयम् उक्तोपायप्रभवा स्त्रीणां शुद्धिः साध्वी स्मृतेत्यर्थः । तथा च मनुना स्मर्यते ।
	आत्मानम् आत्मना यास् तु रक्षेयुस् ताः सुरक्षिताः । इति ।
आत्मना अर्थसंग्रहाद्यासक्तचित्तेनेत्यर्थः । आप्तपुरुषैस् तु रक्षिताः स्त्रियो न सम्यग् रक्षिता इत्याह स एव ।
	अरक्षिता गृहे रुद्धाः पुरुषैर् आप्तकारिभिः । इति ।
आप्तकारिभिः पुरुषैर् गृहे रुद्धा इत्यन्वयः । अरक्षिताः सम्यग्रक्षाविहीना इत्यर्थः । सम्यग्रक्षाविहीनत्वं च प्राग् एवाभिहितम् । पानादिनिवारणम् अपि नारीरक्षणप्रकार इति दर्शयितुम् आह स एव ।
	पानं दुर्जनसंसर्गः पत्या च विरहो ऽटनम् ।
	स्वप्नो ऽन्यगेहे वासश्च नारीणां दूषणानि षट् ॥ इति ।
तेनैतान्यवहितेन पतिप्रभृतिना नारीषु प्रतिषेद्धव्यानीति शेषः । पानं मद्यादीनाम् । पत्या च विरहो देशान्तरे पतिम् उत्सृज्यावस्थानम् । अटनं विना पत्या तीर्थयात्रादिकरणम् । स्वप्नो यत्र कुत्र वा शयनम् । अन्येगेहे वासः परगृहे वसनम् । पत्युः शैष्ट्यम् अपि स्त्रीरक्षणप्रकार इति दर्शयितुम् आह स एव ।
	यादृग्गुणेन भर्त्रा स्त्री संयुज्येत यथाविधि ।
	तादृग्गुणा सा भवति समुद्रेणेव निम्नगा ॥
अव्यभिचारव्यभिचारयोः शुभाशुभफलज्ञापनम् अपि स्त्रीरक्षणप्रकार इति दर्शयितुं तयोः फलम् आह स एव ।
	पतिं या नातिचरति मनोवाक्कायसंयता ।
	सा भर्तृलोकान् आप्नोति सद्भिः साध्वीति चोच्यते ॥
	व्यभिचारात् तु भर्तुः स्त्री लोके प्राप्नोति निन्द्यताम् ।
	सृगालयोनिं प्राप्नोति पापरोगैश्च पीड्यते ॥ इति ।
भरणरूपरक्षणस्यापि प्रकारं दर्शयितुम् आह स एव ।
	देवदत्तां पतिर् भार्यां विन्दते नेच्छयात्मनः ।
	तां साध्वीं बिभृयान् नित्यं देवानां प्रियम् आचरन् ॥
देवैर् दत्ता देवदत्ता देववशायातेति यावत् । तां भार्यां स्वयंवरे पतिर् विन्दते न पुनर् आत्मेच्छया आत्मव्यापारेण विन्दते । तत्र स्वव्यापाराभावात् तां देववशायातां साध्वीं शोभनां नित्यं बिभृयात् पोषयेद् इत्यर्थः । न चैवं मानुषवशाद् आयातायां भार्यायां भरणम् अनावश्यकम् इति वाच्यम् । दण्डापूपन्यायेन तत्रापि नित्यं बिभृयाद् इति विधिर् गम्यते यतः । तथा हि, वरेणावृताप्यवश्यं भर्तव्येत्युक्ते वरवृता तु सुतराम् इति गम्यते । न च साध्वीम् इत्यस्य पतिव्रताम् इत्यर्थान्तरपरत्वेन न व्यभिचारिणीं बिभृयाद् इत्यर्थो ऽर्थाद् गम्यत इति व्यभिचारिण्याः भरणम् अनावश्यकम् इति वाच्यम्, तस्या अप्यवश्यभरणीयत्वात् । तत्रानुत्कटव्यभिचारिणी सतीव भरणीया, असंव्यवहार्यैव परमाप्रायश्चित्तकरणात् । उत्कटव्यभिचारिण्यपि पश्चात्तापाख्यप्रायश्चित्ताधिकारविशेषेण सिद्धिपर्यन्तम् अवश्यं भर्तव्या, किं तु कदन्नादिना । तथा च नारदः ।
	व्यभिचारे स्त्रिया मौण्ड्यम् अधःशयनम् एव च ।
	कदन्नं च कुवासश्च कर्म चावस्करो ऽन्वहम् ॥
स्त्रिया अत्यन्तव्यभिचारे जाते मौण्ड्यम् अधःशयनं च साधयेत्, कदन्नं कुवासश्च भरणार्थं दद्यात् । अमेध्यशोधनरूपं च कर्म कारयेद् इत्यर्थः । एवं च मनुवृत्तौ साध्वीम् इत्यस्य यद् अर्थान्तरम् उक्तम्: "यद् वा साध्वीं पतिव्रतां बिभृयात् न व्यभिचारिणीम्" इति, तत् तु हेयम् । हारीतो ऽपि अत्यन्तव्यभिचारिण्याः भरणम् आवश्यकम् इत्याह ।
	भार्याया व्यभिचारिण्याः परित्यागो न विद्यते ।
	दद्यात् पिण्डं कुचेलं चाप्यधःशय्यां च शोधयेत् ॥
पिण्डं क्षुन्निवारणमात्रकृत् कदन्नम् इत्यर्थः । अधः शय्या यस्याः सा अधाःशय्या ताम् । याज्ञवल्क्यो ऽपि ।
	हृताधिकारां मलिनां पिण्डमात्रोपजीविनीम् ।
	परिभूताम् अधःशय्यां वासयेद् व्यभिचारिणीम् ॥
हृताधिकारां श्रौतस्मार्तादिकर्मणि निवृत्ताधिकाराम् । परिभूताम् अनधिकृताम् । वासयेत् स्वगृहैकदेश इति शेषः,
	विप्रदुष्टां स्त्रियं भर्ता निरुन्ध्याद् एकवेश्मनि ।
इति मनुस्मरणात् । विप्रदुष्टां कायिकव्यभिचारेणात्यन्तदुष्टाम् इत्यर्थः । तथा च शङ्खलिखितौ: "कामचारिणीं मलिनां कुचेलां पिण्डमात्रोपजीवनीं निवृत्ताधिकाराम् अधःशय्यां निरुद्धां निवासयेद् अत्यर्थव्यभिचारिणीम्" इति । कामचारिणीं परपुरुषकामनया चरन्तीम् इत्यर्थः । स्वच्छन्दचारिण्यास् त्याज्यत्वाद् एवं व्याख्याता कृता । तस्यास् त्याज्यत्वम् आह यमः ।
	स्वच्छन्दगा च या नारी तस्यास् त्यागो विधीयते । इति ।
संव्यवहार्यत्वापादकप्रायश्चित्ताभावो यद् गमने भवति तम् अपि या गच्छति सा स्वच्छन्दगा । अत्यर्थव्यभिचारीणी तु न त्याज्या, प्रायश्चित्तेन संव्यवहार्यत्वसंभवात् । यत् तु याज्ञवल्क्येनोक्तम्,
	सोमः शौचं ददौ स्त्रीणां गन्धर्वश्च शुभां गिरम् ।
	पावकः सर्वमेध्यत्वं मेध्या वै योषितो ह्यतः ॥
इति, सर्वमेध्यत्वं सर्वयज्ञार्हत्वम् इत्यर्थः । तद् एतत् प्रशंसामात्रम्, तेन विप्रदुष्टत्वं हृताधिकारत्वं च व्यभिचारिण्या उक्तम् अविरुद्धम् । यत् पुनर् मनुनोक्तम्,
	प्रजनार्थं महाभागाः पूजार्हा गृहदीप्तयः ।
	स्त्रियश् श्रियश्च गेहेषु न विशेषो ऽस्ति कश्चन ॥ 
इति, पूजार्हाः पूजास्पदीभूता इत्यर्थः । तद् एतद् अविप्रदुष्टस्त्रीविषयम् । तेन परिभावास्पदत्वं व्यभिचारिण्या उक्तम् अविरुद्धम् । मङ्गलार्थम् अप्यविप्रदुष्टाः स्त्रियः पित्रादिभिः पूज्या इत्याह स एव ।
	पितृभिर् भ्रातृभिश्चैताः पतिभिर् देवरैस् तथा ।
	पून्या भूषयितव्याश्च बहुकल्याणम् ईप्सुभिः ॥
देवराः पत्युः भ्रातरः । याज्ञवल्क्यो ऽपि ।
	भर्तृभ्रातृपितृज्ञातिश्वश्रूश्वशुरदेवरैः ।
	बन्धुभिश्च स्त्रियः पूज्या भूषणाच्छादनाशनैः ॥
अत्र भर्तृव्यतिरिक्तैः पूजनम् उत्सवविषये द्रष्टव्यम् । तथा च बृहस्पतिः ।
	भर्त्रा पत्नी समभ्यर्च्या वस्त्रालंकारभोजनैः ।
	उत्सवे तु पितृभ्रातृश्वशुराद्याइश्च बन्धुभिः ॥
तत्र मनुः ।
	यत्र नार्यस् तु पूज्यन्ते रमन्ते तत्र देवताः ।
	यत्र तास् तु न पूज्यन्ते सर्वास् तत्राफलाः क्रियाः ॥
	शोचन्ति योषितो यत्र विनश्यन्त्याशु तत्कुलम् ।
	न शोचन्ति तु यत्रैता वर्धते तत्र सर्वदा ॥ इति ।
शोचन्ति भरणपूजनयोर् अभावेनेति शेषः । यत्र कुल इत्यर्थः । प्रवत्स्यता तु प्रत्यागमनपर्यन्तं भरणार्थम् अर्थसंविधानं विधातव्यम् । अन्यथा सन्मार्गे स्थितापि वर्धनराहित्याद् धैर्यच्युता वृत्त्यर्थं व्यभिचरेद् इत्याह स एव ।
	विधाय वृत्तिं भार्यायाः प्रवसेत् कार्यवान् नरः ।
	अवृत्तिकर्शिता हि स्त्री प्रदुष्येत् स्थितिमत्यपि ॥
द्वेषानुवृत्तिमत्यास् तु भार्यायाः द्वेषानुवृत्तेः प्राक् पूजनाय दत्तं वस्त्राभरणादिकं संवत्सराद् ऊर्ध्वं हृत्वा ताम् ऋतुकाले ऽपि न सेवेत्याह स एव ।
	संवत्सरम् उदीक्षेत द्विषन्तीं योषितं पतिः ।
	ऊर्ध्वं संवत्सरात् त्व् एनां हृत्वा न संवसेत् ॥
उदीक्षेत द्वेषानुवृत्तिं प्रतीक्षेत । ऊर्ध्वं संवत्सरात् द्वेषानुवृत्तौ सत्याम् इति शेषः । दायं पूजनाय दत्तम् । वृत्त्यर्थं तु कल्पितम् अनाहर्यम्, भार्याया द्वेषानुवृत्तिशालिन्या अपि भरणस्यावश्यकत्वात् । उक्तार्थस्य क्वचिद् अपवादम् आह स एव ।
	उन्मत्तं पतितं क्लीबम् अबीजं वापि रोगिणम् ।
	न प्रद्विषन्त्यास् त्यागो ऽस्ति न च दायापवर्तनम् ॥
क्लीबं निरुत्साहम् । अबीजं निर्वीर्यम् । एतद् उक्तं भवति: दृष्टादृष्टवैकल्यनिबन्धनद्वेषानुवृत्ताव् अप्ययुक्तकारित्वाभावाद् ऋतुगमनत्यागादिर् अत्र नास्तीति । याज्ञवल्क्यस् त्व् अधिविन्नाया भरणम् एवावश्यकं न पूजनादिकम् इत्याह ।
	अधिविन्ना च भर्तव्या महद् एनो ऽन्यथा भवेत् ।
भर्तव्या पूर्ववद् एवेति शेषः ॥


इति स्मृतिचन्द्रिकायां स्त्रीरक्षणप्रकारः


अथाधिवेदनविषयाणि कानिचिद् वचनानि लिख्यन्ते

तत्र मनुः ।
	मद्यपासभ्यवृत्ता च प्रतिकूला च या भवेत् ।
	व्याधिता चाधिवेत्तव्या हिंस्रार्थघ्नी च सर्वदा ॥
अधिवेदनमात्रयोग्यपातिव्रत्यरहिता मद्यपात्र विवक्षिता, न पुनर् महापातकवशात् त्यागे ऽपि योग्या सुरापी । असभ्यवृत्ता व्यभिचाररता दुराचारा वा । प्रतिकूला नित्यम् इष्टविपरीतकारिणी । व्याधिता दीर्घरोगा । हिंस्रा अतिक्रूरा । अर्थघ्नी स्वातन्त्र्येणार्थव्ययशीला । अधिवेत्तव्येति पञ्चस्व् अनुषज्यते । अधिवेदनं पूर्वस्थितभार्योपरि परिणयनम् । अर्थघ्नी चेति चशब्दो ऽनुक्तसमुच्चयार्थः । काः पुनश्चशब्दसमुच्चिता इत्यपेक्षिते शङ्खलिखितौ: "धूर्तां वैनासिकीं स्त्रीजननीं वन्ध्याम् अप्रियवादिनीम् अप्रियशीलां पुरुषद्वेषिणीम् अननुकूलां चाधिविन्देत्" इति । धूर्ता प्रतारिका । वैनासिकी विगतनासा । स्त्रीजननी स्त्र्यपत्यमात्रजननी । एतद् उक्तं भवति: धर्मकार्यपुत्रलाभयोः सिद्धिर् यया सह न संभवति ताम् अतीत्य भार्यान्तरं विन्देद् इति । कामसिद्धिस् तु यया सह न संभवति परिपूर्णा वा न भवति ताम् अर्थैस् तोषयित्वा भार्यान्तरम् उद्वहेद् इत्याह देवलः ।
	एकाम् उत्क्रम्य कामार्थम् अन्यां लब्धुं य इच्छति ।
	समर्थस् तोषयितार्थैः पूर्वोढाम् अपरां वहेत् ॥
क्वचित् पूर्वभार्यातः विवाहान्तरे (?) ऽनुज्ञां प्राप्यान्याम् उद्वहेद् इत्याह मनुः ।
	या रोगिणी स्यात् तु हिता संपन्ना चैव शीलतः ।
	सानुज्ञाप्याधिवेत्तव्या नावमान्या च कर्हिचित् ॥
रोगिणी दीर्घरोगा । हिता भर्तुर् अभ्युदयार्थिनी । क्वचित् कालक्षेपेण क्वचित् तं विनैवाधिवेदनं कार्यम् इत्याह स एव ।
	वन्ध्याष्टमे ऽधिवेद्याब्दे दशमे तु मृतप्रजा ।
	एकादशे स्त्रीजननी सद्यस् त्व् अप्रियवादिनी ॥
अष्टमे ऽब्दे गते इति शेषः । "अप्रजां नवमे वर्षे" इति हारीतस्मरणात् । एवम् एकादशे इत्यत्रापि शेषो ऽवगन्तव्यः,
	आकाङ्क्षेताष्टवर्षाणि भर्तातिप्रसवां स्त्रियम् ।
	दश वन्ध्यां च निन्द्यां च द्वादशे स्त्रीप्रसविनीम् ॥
इति देवलस्मरणात् । अतिप्रसवा अतिक्रान्तप्रसवा प्रतिगर्भं गर्भस्राववतीति यावत् । वन्द्या अनपत्या । निन्द्या मद्यपासभ्यवृत्तेत्येवमादिका । दश वन्ध्याम् इति प्रियतरवन्ध्याविषयम् । अत्र मनुः ।
	अधिविन्ना तु या नारी निर्गच्छेत् रुषिता गृहात् ।
	सा सद्यः संनिरोद्धव्या त्याज्या वा कुलसंनिधौ ॥
उपरि यस्या अभूत् परिणयनं साधिविन्नोच्यते । कुलसंनिधौ अधिविन्नायाः पित्रादिकुलसंनिधाव् इत्यर्थः । तत्कुलसंनिधौ त्यक्ताया अपि भरणं पतिर् एव संनिधानकरणेन कुर्यात्,
	पिता रक्षति कौमारे भर्ता रक्षति यौवने ।
इत्युक्तत्वात्,
	अधिविन्ना तु भर्तव्या महद् एनो ऽन्यथा भवेत् ।
इत्युक्तत्वाच् च । या त्व् अध्यूढा नारी पत्युर् औचित्याज्ञानदोषात् कुपिता तद्गृहान् निर्गता बन्धुभ्यो ऽअन्यम् अनाश्रिता सा पतिगृहे बन्धुभिर् आश्रयभूतैः प्रवेशनीया । बन्धुरहिता चेत् स्वयम् एव विमृश्य पतिगृहम् आश्रयेद् इत्याह नारदः ।
	अज्ञानदोषाद् ऊढा या निर्गता नान्यम् आश्रिता ।
	बन्धुभिः सा नियोक्तव्या निर्बन्धुः स्वयम् आश्रयेत् ॥
याज्ञवल्क्यस् तु अधिविन्नस्त्रीभ्यो ऽधिवेदननिमित्तकं भर्तुर् देयम् आह ।
	अधिविन्नस्त्रियै दद्याद् आधिवेदनिकं समम् ।
	न दत्तं स्त्रीधनं यस्यै दत्तं त्व् अर्धं प्रकीर्तितम् ॥
अधिविन्नायै स्त्रियै स्त्रीधनरहितायै यावद् अधिवेदनार्थं व्ययीकृतं यवद् वाधुना परिणीतयै दत्तं तत्समम् अधिवेदननिमित्तकधनं भर्त्रा देयम् । तदर्धं तु स्त्रीधनसहितायै देयत्वेन भर्तुः प्रकीर्तितम् इत्यर्थः ॥


इति स्मृतिचन्द्रिकायाम् अधिवेदनविषयाणि


अथात्याज्यस्त्रीविषयाणि

तत्र देवलः ।
	स्वदारान् त्यजतो मोहान् नरस्यान्यायमोचिनः ।
	धर्मवंशपरित्यक्तुर् निष्कृतिर् न विधीयते ॥
शास्त्रोक्तत्यागहेतून् विनैव यो मोहादिना स्वस्त्रियं त्यजति तस्यान्यायेन स्वदारमोचिनः तन्मोचनद्वारेण तया सह विहितश्रौतस्मार्तादिधर्मस्य तस्याम् उत्पाद्यमानसंतानस्य च त्यक्तुर् निष्कृतिर् नस्तीत्यर्थः । इह लोके ऽपि तस्य राज्ञा चोरवद् दण्डनं कार्यम् । तथा च "चोरवच् छास्यः" इत्यनुवृत्तौ विष्णुः: "निर्दोषां परित्यजन् पत्नीं च" इति । त्यागहेतुभूतदोषरहितां भार्यां परित्य्जन्न् अपि चोरवद् दण्ड्य इत्यर्थः । गुणवतीं पुनः परित्यजन् महता दण्डेन वशीकृत्य तस्याम् एव भार्यायाम् अवस्थाप्यः । तथा च नरदः ।
	अनुकूलाम् अवाग्दुष्टां दक्षां साध्वीं प्रजावतीम् ।
	त्यजन् भार्याम् अवस्थाप्यो राज्ञा दण्डेन भूयसा ॥
यदा पुनर् दण्डेन महता तस्याम् अवस्थापयितुम् अशक्यस् तदा त्व् आह याज्ञवल्क्यः ।
	अज्ञासंपादिनीं दक्षां वीरसूं प्रियवादिनीम् ।
	त्यजन् दाप्यस् तृतीयांशम् अद्रव्यो भरणं स्त्रियाः ॥
गुणवतीम् अपि भार्यां यो दुराग्रहेण उत्सृजति तद्धनतृतीयांशं त्यक्ष्यमाणभार्यायै राज्ञासौ दाप्यः । अल्पधन्श्चेद् भरणमात्रपर्याप्तं धनं दाप्य इत्यर्थः ॥


इति स्मृतिचन्द्रिकायाम् अत्याज्यस्त्रीविषयाणि


अथ त्याज्यस्त्रीविषयाणि

तत्र नारदः ।
	अन्योन्यं त्यजतोर् धर्मः स्याद् अन्योन्यं विकुर्वतोः ।
	स्त्रीपुंसयोर् न चोढाया व्यवचाराद् ऋते क्रियाः ॥
विवाहसंस्कारविहीनयोः हीनजातीयस्त्रीपुंसयोर् अन्योन्यविरोधेनान्योन्यं त्यजतोः धर्मः स्याद् दोषो न स्याद् इत्यर्थः । ऊढा विवाहसंस्कृता । तस्यास् तु व्यभिचाररूपनिमित्तम् अन्तरेण नास्ति त्यागः । अनेन व्यभिचारे सत्यूढाया अप्यस्त्येव त्याग इत्यर्थाद् उक्तम् । तच् च स्वच्छन्दव्यभिचारिणीविषयम्,
	स्वच्छन्दगा च या नारी तस्यास् त्यागो विधीयते ।
इति यमस्मरणात् । त्यागो ऽत्र वधप्रतिनिधित्वेन कार्यः । तथा च स एव ।
	स्वच्छन्दव्यभिचारिण्या विवस्वांस् त्यागम् अब्रवीत् ।
	न वधं न च वैकृत्यं वधः स्त्रीणां विसर्जनम् ॥
स्त्रीणां महापराधे वधं कुर्वन् विसर्जनम् एव तासां कुर्याद् इत्यर्थः । वैकृत्यं कर्णनासाद्यङ्गविकर्तनम् । तद् अपि भर्त्रा न कदाचित् कार्यम् इत्यर्थः,
	न चैव स्त्रीवधं कुर्यान् न चैवाङ्गविकर्तनम् ।
इति तेनैवोक्तत्वात् । एवम् एव शिष्यगापि नारी परित्याज्यैव । तथा च वसिष्ठः ।
	चतस्रस् तु परित्याज्याः शिष्यगा गुरुगा च या ।
	पतिघ्नी च विशेषेण जुङ्गितोपगता च या ॥
शिष्यो भर्तृशिष्यः । गुरुः पिता । जुङ्गितः पतितः, प्रतिलोमजो वा । पतिघ्नी तु ज्ञातिभिः परित्याज्या । ज्ञातिपरित्यक्तायाः कदन्नप्रदानादिकम् अपि न कर्तव्यम्, विशेषेणेत्युक्तत्वात् । चतस्र इत्युक्तिः न ततो ऽधिकपरित्याज्ययोषिदभावबोधनार्था, जुङ्गितोपगतपदेन पतितोपगतप्रतिलोमजोपगतयोर् अभिधानात् पूर्वापरविरोधापत्तेः । कथं तर्हि चतस्र इत्युक्तम् । उच्यते, पतितप्रतिलोमजोपगतयोर् जुङ्गितोपगतपदार्थतयैक्यम् उपेत्य चतस्र इति संकलीकृता । यत् एव चतस्य इत्युक्तिः परित्याज्यान्तराभावं न बोधयति अत एव परित्याज्यान्तर्ण्याह याज्ञवल्क्यः ।
	॥॥॥॥॥॥॥॥॥॥॥॥॥ गर्भे त्यागो विधीयते ।
	गर्भभर्तृवधे तासां तथा महति पातके ॥ इति ।
यत्र द्विजस्तीणां शूद्रात् गर्भे सति प्रायश्चित्तेन संव्यवहार्यत्वाभावात् तत्रैव विषये गर्भे सति त्यागो विधीयत इति मन्तव्यम् । तथा च वसिष्ठेनोक्तम् ।
	ब्राह्मणक्षत्रियविशां स्त्रियः शूद्रेण संगताः ।
	अप्रजाता विशुध्यन्ति प्रायश्चित्तेन नेतराः ॥ इति ।
हारीतो ऽपि: "गर्भघ्नीम् अधोवर्णशिष्यगुरुगामिनीं पानव्यासक्तां धनधान्यविक्रयकारिणीं च वर्जयेत्" इति । अत्रापि यत्राधोवर्णगमने पानव्यसने धनधानविक्रये च प्रायश्चित्तेन शुद्धिर् नास्तीति शास्राद् गम्यते ततैव विसर्जनविधानम् इति मन्तव्यम् । विसर्जनं व्यवहारपरित्यागः । तथा च वसिष्ठः ।
	व्यवाये तीर्थगमने धर्मेभ्यश्च निवर्तते । इति ।
व्यवायः संभोगः । तीर्थगमनशब्देनात्र स्मार्तकर्म प्रदर्शितम् । धर्मशब्देन श्रौतम् । चशब्देन स्पर्शनादि लौकिकम् । ततश्चायम् अर्थः: भोगसहायकारिसंस्पर्शसंभाषणादिभ्यो वर्जिता स्त्री निवर्तत इति । अनेन वचोभङ्ग्या संभोगादेर् आत्यन्तिकवर्जनं विसर्जनम् इत्युक्तम् । एवं संभोगादौ निवृत्ताया अपि स्त्रियाः कदन्नादि कल्पयितव्यम् । गृहसमीपे गृहान्तरं चेत्याह मनुः ।
	एवम् एव विधिं कुर्याद् योषित्सु पतिआस्व् अपि ।
	वस्त्रान्नम् आसां देयं तु वसेयुश्च गृहान्तिके ॥
देवलस् तु व्याध्यादिना त्याज्यासु संभोगमात्रस्य त्यागो न सहाधिकारादीनाम् इत्याह ।
	व्याधितां स्त्रीप्रजां वन्ध्याम् उन्मत्तां विगतार्तवाम् ।
	अदुष्टां लबते त्यक्तुं तीर्थान् न त्व् एव कर्मणः॥
तीर्तात् संभोगाद् इत्यर्थः । तथा च नारदः ।
	वन्ध्यां स्त्रीजननीं निन्द्यां प्रतिकूलां च सर्वदा ।
	कामतो नाभिनन्देत कुर्वन्न् एतन् न दोषभाक् ॥
निन्द्यां मरणशीलापत्यप्रसवेनेति शेषः । सर्वदा प्रतिकूलां नित्यम् इष्टविपरीतकारिणीम् । कामतः संभोगकरणेनेत्यर्थः । न दोषभाग् इति वदन् प्रतिषेधविधेर् अनित्यतां दर्शयति अत्र बोधायनः ।
	अप्रजां नवमे वर्षे स्त्रीप्रजां द्वादशे त्यजेत् ।
	मृतप्रजां पञ्चदशे सद्यस् त्व् अप्रियवादिनीम् ॥
त्यजेत् संभोगत इति शेषः । अप्रियवादिनीं तु सहवासतो ऽपि त्यजेत् । तथा च नारदः ।
	अनर्थशीला सततं तथैवाप्रियवादिनी ।
	पूर्वाशना च या भर्तुः तां स्त्रीं निर्वासयेद् गृहात् ॥
अपरा अपि गृहान् निर्वासनीयाः स्त्रियस् तेनैव दर्शिताः ।
	स्त्रीधनभ्रष्टसर्वस्वां गर्भविस्रंसिनीं तथा ।
	भर्तुश्च वधम् इच्छन्तीं स्त्रियं निर्वासयेद् गृहात् ॥
स्त्रीधनेन सह भर्ष्टं सर्वस्वं यस्याः सा तथोक्ता । गर्भाविस्रंसिनी औषधादिसेवनया संपादितगर्भस्रावा । भर्तुर् वधम् इच्छन्ती विषप्रदानादिनेति शेषः । बोधायनेनापि निर्वासनीयाः स्त्रियो दर्शिताः ।
	भर्तुः प्रतिनिवेशेन या भार्या स्कन्दयेद् ऋतुम् ।
	तां ग्राममध्ये विख्याप्य भ्रूणघ्नीं तु नयेद् गृहात् ॥
	अशुश्रूषाकरीं नारीं बन्धकीं परिहिंसिकाम् ।
	त्यजन्ति पुरुषाः प्राज्ञाः क्षिप्रम् अप्रियवादिनीम् ॥ इति ।
बन्धकी पुंश्चली ॥


इति स्मृतिचन्द्रिकायां त्याज्यस्त्रीविषयाणि



एवं संयोगे विप्रयोगे च पुरुषस्य धर्मा उक्ताः । अधुना संयोगे एव द्वयोर् जायापत्योर् धर्मा उच्यन्ते । तत्र मनुः ।
	संतुष्टो भार्यया भर्ता भर्त्रा भार्या तथैव च ।
	यस्मिन्न् एतत् कुले नित्यं कल्याणं तत्र वै ध्रुवम् ॥
तथैव भर्तृवद् एव भार्या भर्त्रा संतुष्टेति विपरिणम्य पूरणीयम्, यथास्थितस्य पुंलिङ्गत्वेनात्रान्वयासंभवात् । यस्मिन् कुले नित्यम् एतद् अन्योन्यसंतुष्टत्वं तत्र कल्याणम्, सुपुत्रजन्मलक्षणं भार्याबन्धुवर्गे प्रीतिमत्त्वलक्षणं परस्पराव्यभिचारित्वादिलक्षणं चावश्यं भवतीत्यार्थः । तथा च स्वयम् एव व्यतिरेकमुखेनान्वयमुखेन च कल्याणशब्दस्य विवक्षितार्थं विवृणोति ।
	यदि हि स्त्री न रोचेत पुमांसं न प्रमोदयेत् ।
	अप्रमोदात् पुनः पुंसः प्रजनं न प्रवर्तते ॥
	स्त्रियां तु रोचमानायां सर्वं तद् रोचते कुलम् ।
	तस्याम् अरोचमानायां सर्वम् एव न रोचते ॥
	अन्योन्यस्याव्यभीचारो भवेद् आमरणान्तिकः । इति ।
पुंसः प्रजनं पुत्रजननम् इत्यर्थः । तत्कुलं स्त्रीकुलम् । दम्पत्योर् धर्मान्तरम् आह स एव ।
	तथा नित्यं यतेयातां स्त्रीपुंसौ च कृतक्रियौ ।
	यथा नातिचरेयातां वियुक्ताव् इतरेतरम् ॥
नातिचरेयातां धर्मार्थकामेष्व् इति शेषः । दक्षो ऽपि ।
	स्वर्गे ऽपि दुर्लभं ह्येतद् अनुरागः परस्परम् ।
	रक्तम् एकं विरक्तं वा ततः कष्टतरं नु किम् ॥
दम्पत्योः परस्परम् अनुराग इत्येतत् स्वर्गे ऽपि दुर्लभम् । तथा तयोर् एकतरत् स्वरूपम् अनुरक्तं विरक्तं वा स्यात् ततः कष्टतरं नु किं न किम् अपि, तद् एव परमं कष्टम् इत्यर्थः । तेन मिथो ऽनुरागो यथा भवति तथा स्त्रीपुंसौ यतेयाताम् इति शेषः । याज्ञवल्क्यो ऽपि ।
	यत्रानुकूल्यं दम्पत्योस् त्रिवर्गस् तत्र वर्धते । इति ।
तेन मिथो ऽनुकूलत्वं यथा भवति तथा स्त्रीपुंसौ यतेयाताम् इति शेषः । त्रिवर्गो धर्मार्थकामाः । तथा च दक्षः ।
	गृहाश्रमात् परं नास्ति यदि भार्या वशानुगा ।
	तया धर्मार्थकामात्मत्रिवर्गफलम् अश्नुते ॥
तया वशवर्तिन्या धर्मार्थकामात्मकं त्रिवर्गाख्यफलम् अश्नुते गृहीत्यर्थः । वशानुगेति गुणान्तराणाम् उपलक्षणार्थम् । तथा च स एव ।
	गृहे वासः सुखार्थो हि पत्नीमूलं च तत् सुखम् ।
	सा पत्नी या विनीता च चित्तज्ञा वशवर्तिनी ॥
	अनुकूला त्व् अवाग्दुष्टा दक्षा साध्वी प्रजावती । इति ।
पत्नी यज्ञाधिकारसंपद्युक्ता भार्या, तद्विकला तु स्त्र्येव न पत्नी । सापि भार्या प्रागुक्तविनीतत्वादिगुणान्वितेत्याह स एव ।
	एभिर् एव गुणैर् युक्ता भार्यैव स्त्री न संशयः । इति ।
एभिर् एवेत्येवकारो ऽत्र्यायोगव्यवच्छेदार्थो न पुनर् अन्ययोगव्यवच्छेदार्थः, गुणान्तरयोगस्यापीष्टत्वात् । या पुनर् निर्गुणा सा जरेत्याह स एव ।
	अदुष्टमानसा नित्यं स्थानमानविचक्षणा ।
	भर्तुः प्रियकरी या तु सा भार्या त्व् इतरा जरा ॥
इतरा गुणरहिता जरा क्लेशकारिणीत्यर्थः । पत्न्यादाव् एव पत्न्यादिशब्दप्रयोगो विनीतत्वादिगुणान्वितायाम् एव समग्रं पत्न्यादिनिर्वर्त्यकार्यं भवति नान्यस्याम् इति प्रशंसार्थः । यथा "पशवो गोअश्वाः" इति श्रुतौ गवाश्वपशुष्व् एव पशुशब्दप्रयोगो गोश्वेष्व् एव समग्रं पशुनिर्वर्त्याम् कार्यम्, न पुनर् अजादिष्व् इति प्रशंसार्थःतद्वद् अत्रापीति सर्वम् अनवद्यम् । सुशिक्षिता भार्या तु बाह्याभ्यन्तरशुद्धिमद्भ्रात्रादिसमेत्याह स एव ।
	शिष्टा भार्या शुचिभ्रातृमित्रदाससमा स्मृता ।
	यस्यैतानि विनीतानि तस्य लोकेषु गौरवम् ॥
मित्रदासो ऽनुकूलदासः । एतानि पूर्वोक्तोपसर्जनानि । व्यासस् तु स्त्रीधर्मैः पूर्वोक्तगुणैश्च युक्ता स्त्री पुण्यकर्मणः कस्यचिद् एव संपद्यत इत्याह ।
	पूर्वोत्थानपरा दक्षा जघन्यासनशायिनी ।
	अवाग्दुष्टानुकूला स्त्री भवेद् वै पुण्यकर्मणः ॥
उक्तलक्षणस्त्रीकस्य स्वर्गसंनिभं सुखं तया लभ्यत इत्याह दक्षः ।
	अनुकूलकलत्रस्य स्वर्गस् तेन न संशयः । इति ।
प्रतिकूलकलत्रद्वयशालिनो दुःखविशेषम् आह स एव ।
	दुःखासिका कलिर् भेदश्छिद्रपीडा परस्परम् ।
	प्रतिकूलकलत्रस्य द्विद्वारस्य न संशयः ॥ इति ।
दुःखासिका दुःखेन वसनम् । कलिः कलहः । भेदो विमतिः । छिद्रपीडा छिद्रान्वेषणनिबन्धनपीडा । परस्परं कलत्रयोर् मिथ इत्यर्थः । कथं तर्हि प्रतिकूलद्विकलत्रस्य कलहादिजन्यदुःखविशेषकथनम् । उच्यते: मिथः कलत्रयोर् उत्पन्नः कलहादिः तद् भर्तृपर्यन्तताम् आयातीत्यभिसंधायोक्तम्, "प्रतिकूलकलत्रस्य द्विद्वारस्य" इति ॥


इति स्मृतिचन्द्रिकायां जायापत्योर् धर्माः


अथ स्त्रीधर्माः

तत्र मनुः ।
	बालया वा युवत्या वा वृद्धया वापि योषिता ।
	न स्वातन्त्र्येण कर्तव्यं कार्यं किंचिद् गृहेष्व् अपि ॥
	बाल्ये पितुर् वशे तिष्ठेत् पाणिग्राहस्य यौवने ।
	पुत्रस्य भर्तरि प्रेते न भजेत् स्वतन्त्रताम् ॥
	पित्रा भ्रात्रा सुतैर् वापि नेच्छेद् विरहम् आत्मनः ।
	एषां हि व्रहेण स्त्री गर्ह्ये कुर्याद् उभे कुले ॥ इति ।
उभे कुले पितृभर्तृकुले । स्वयं च गर्ह्या भवतीति दण्डापूपन्यायेन गम्यते, या कुलस्यापि गर्ह्यताम् आवहति सा सुतराम् आत्मन इति । उक्तं च बृहस्पतिना ।
	भर्त्रा पित्रा सुतैर् न स्त्री वियुक्तान्यगृहे वसेत् ।
	असत्सङ्गे विशेषेण गर्ह्यताम् एति सा ध्रुवम् ॥
याज्ञवल्क्येनाप्युक्तम् ।
	पितृमातृसुतभ्रातृश्वश्रूश्वशुरमातुलैः ।
	हीना न स्याद् विना भर्त्रा गर्हणीयान्यथा भवेत् ॥
व्यासस् तु वेश्याव्वद् आचरणप्रतिषेधार्थम् आह ।
	द्वारोपवेशनं नित्यं गवाक्षावेक्षणं तथा ।
	असत्प्रलापो हस्यं च दूषणं कुलयोषिताम् ॥
नित्यम् इत्यवेक्षणादाव् अनुषज्यते । बृहस्पतिस् तु स्वैरणीवद् आचरणप्रतिषेधार्थम् आह ।
	पानाटनदिवास्वापम् अक्रिया दूषणं स्त्रियाः । इति ।
अक्रिया अकरणं निर्व्यापारतया स्थानम् इति यावत् । शङ्खलिखितौ वेश्यावद् आचरणप्रतिषेधार्थम् आहतुः: "स्त्री नानुक्त्वा बहिर् निष्क्रामेन् नानुत्सवे गन्धमाल्याभरणानि विकृतानि वासांसि बिभृयान् न परपुरुषम् अभिभाषेतान्यत्र वणिक्प्रव्रजितवृद्धेभ्यो न नाभिं दर्शयेद् आ गुल्फाभ्यां वासः परिदध्यान् न स्तनौ विवृतौ कुर्यान् न हसेद् अनपावृतं न महाजने" इति । विकृतानीति पुरस्तात् परस्ताच् च संबध्यते । प्रव्रजितश्चतुर्थाश्रमी । अनपावृतम् असंवृतम्, क्रियाविशेषणं चैतत् । महाजनसमीपे तु संवृतस्यापि हसनस्य प्रतिषेधार्थं पुनर् निषेधः कृतः । वेश्यादिस्त्रीभिः सहैकत्रावस्थानप्रतिषेधो ऽपि ताभ्यां दर्शितः: "न गणिकाधूर्ताचारिणीमायाविनीकुहकशीलाविप्लुताभिः सहैकतस् तिष्ठेत् । संसर्गेण हि चारित्रं दुष्यति" इति । कुहकशीला शठस्वभावा । विप्लुता जारादिभिर् नष्टा । एकतःस्थितिनिषेधो ऽयं पुनः पुनः क्रियमाणविषय इति हेत्वभिधानाद् अवगम्यते । न हि सकृद् एकत्र स्थित्या कुलवधूनां चारित्रं दुष्यति । एवं कायशुद्ध्युपहतिहेतुभूतपरशयनादिसंसर्गं (?) वर्जयेत् । तथा च हारीतः: "परशयनासनवस्त्राभरणानि मनसापि नाध्यवस्येत् आ पुनःसंस्कारात् । तथैकपात्रे मद्यमांसादीन्युच्छिष्टनिर्माल्ये चान्यत्र गुरुभर्तृसुतेभ्यः" इति । आ पुनःसंस्कारात् आ पुनर्निर्णेजनसंस्कारात् । एकपात्रग्रहणम् अन्येन सह भोजनोपलक्षणार्थम् । मद्यमांसग्रहणम् अपेयाभक्ष्याणाम् उपलक्षणार्थम् । अत एव सुराप्यात्यर्थोपहतकायया संस्पृष्टं दुष्टं भवतीत्याह स एव ।
	दैवे वा यदि वा पित्र्ये सुराप्यायतनं स्पृशेत् ।
	रजस्वला पुंश्चली वा रक्षसां गच्छतीह तत् ॥
अत एव मद्यमांसादीनीत्यादिग्रहणं कृतम् । उच्छिष्टं च निर्माल्यं चोच्छिष्टनिर्माल्ये । गुरुः पिता अन्यत्र गुरुभर्तृसुतेभ्य इति वदन् गुर्वादीनाम् उच्छिष्टनिर्माल्यवर्जने ऽपि न दोष इति दर्शयति । अपेयादिवर्जनम् अवश्यं कार्यम्, गर्भस्यापि दोषहेतुत्वात् । न हि दुष्टकारणजन्यम् अदुष्टं भवितुम् अर्हति । मात्रा यत् सेवितं दुष्टम् अदुष्टं वा तद् अपि गर्भकारणम् । तद् एतद् आहतुः शङ्खलिखितौ: "सुरालशुनपलाण्डुगृञ्जनकलञ्जमांसादीन्यभक्ष्याणि वर्जयेन् मातुर् अशितपीताद् धि गर्भः संभवति" इति । लशुनादीनाम् अवान्तरजातिभेदः सुश्रुते निरूपितः । तेन भेदेन त्रयाणां ग्रहणम् अर्थवत् । सुरा तु स्त्रिया विशेषतो वर्जनीया, भर्तुर् अपि दोषावहत्वात् । तथा च हारीतः ।
	पतत्यर्धं शरीरस्य यस्य भार्या सुरां पिबेत् ।
	पतितार्धशरीरस्य निष्कृतिर् न विधीयते ॥
यमो ऽपि ।
	वारुणीं यस्य विप्रस्य भार्या सेवेत संनिधौ ।
	स शूद्रवद् बहिष्कार्यः सर्वस्माद् द्विजकर्मणः ॥
संनिधाव् इति वदन् संसर्गिण्येव भर्तरि बहिष्कारविधिर् इति दर्सयति । तेन सुरापीपरित्यागिनो नोक्तदोष इत्यवगन्तव्यम् । याज्ञवल्क्यो ऽपि सुरा विशेषतो वर्ज्या ब्राह्मण्या इति दर्शयितुं तत्पानजन्यप्रत्यवायस्य फलम् आह ।
	पतिलोकं न सा याति ब्राह्मणी या सुरां पिबेत् ।
	इहैव सा शुनी घृध्री सूकरी वोपजायते ॥
तेन सुरा प्रयत्नतो वर्ज्येत्यभिप्रायः । विष्णुस् तु धर्मान्तराण्याह: "अथ स्त्रीधर्माः । क्वचित् समानवृत्तचरित्रत्वं सुसंस्कृतोपस्करता अमुक् तहस्तता सुगुप्तता मूलक्रियास्व् अनभिरतिर् मङ्गलाचारतत्परता" इति । सुसंस्कृतोपस्करता प्रक्षालनादिभिः संस्कृतपीठादिगृहोपकरणता । अमुक्तहस्तता असद्व्ययपराङ्मुखता । मूलक्रिया मूलकर्म, मन्त्रतन्त्रादिना भर्तुर् वशीकरणम् इति यावत् ॥


इति स्मृतिचन्द्रिकायां स्त्रीधर्माः


अथ स्त्रीकर्माणि

तत्र बृहस्पतिः ।
	पूर्वोत्थानं गुरुष्व् अर्वाक् भोजनव्यञ्जनक्रिया ।
	जघन्यासनशायित्वं कर्म स्त्रीणाम् उदाहृतम् ॥
पूर्वोत्थानं भर्तुर् उत्थानापेक्षया । एवं जघन्यासनादिविधाव् अपि भर्त्रासनाद्यपेक्षया जघन्यत्वम् । मान्येष्व् आदौ भोजनप्रदानादिव्यापारः । देवलो ऽपि: "पतिशुश्रूषा सहधर्मचर्या तत्पूज्यमानपूजनं तद्द्वेष्यद्वेषणम्" इति । शङ्खलिखिताव् अपि: "श्वःपचनभाण्डानाम् उपलेपनं सुसंमृष्टगृहद्वारोपलेपनं दध्यक्षतदूर्वाप्रवालपुष्पकृतबलिकर्म श्वशुरयोर् अभिवादनं महावश्यकानि कुर्यात्" इति । श्वःपचनभाण्डानाम् उपलेपनं पूर्वेद्युर् इति शेषः । ऋश्यशृङ्गो ऽपि:
	गृहमेधी भवेन् नित्यं भूषणानि च भूषयेत् ।
	नित्यं स्नानकृतां वेणीम् अञ्चयेत् पुष्पमालया ॥
	पूर्वम् एव रहो गच्छेत् यावन् नार्यः प्रबुध्यते ।
	देवताराधनं कुर्यात् धूपपुष्पाक्षतादिभिः ॥ इति ।
गृहमेधी गृहदेवतापूजापरा । स्नानकृतां स्नानेन संस्कृताम् । रहो गच्छेत् रहसि भर्तुः सकाशात् गच्छेत् । कात्यायनो ऽपि ।
	पत्या चाप्यवियोगिन्या शुश्रूष्यो ऽग्निर् विनीतया ।
	सौभाग्यवद् अवैधव्यकाम्यया भर्तृभक्तया ॥
अग्निर् गार्हपत्यादिः, औपासनाख्यो वा । सौभाग्यवद् अवैधव्यकाम्यया । सौभाग्योपेतम् अवैधव्यं कामयमानया अनेन सौभाग्यम् अवैधव्यं चाग्निपरिचर्याफलम् इत्युक्तम् । श्लोकादाव् अन्ते च उक्तविशेषणवशाद् विनितया पतिर् अपि सततं शुश्रूष्य इति गम्यते । न केवलं शुश्रूष्यः अपि तु दुर्दशायाम् अप्यलङ्घ्यः पतिर् इत्याह मनुः ।
	यस्मै दद्यात् पिता त्व् एनां भ्राता वानुमते पितुः ।
	तं शुश्रूषेत जीवन्तं दुःस्थितं च न लङ्घयेत् ॥ इति ।
न च तं द्विष्¥आद् इति चशब्दार्थः । तथा च शङ्खलिखितौ: "न भर्तारं द्विष्याद् अष्टीवलः स्यात् पतितो ऽङ्गहीनो व्याधितो वा पतिर् हि दैवतं स्त्रीणाम्" इति । अष्टीवलः स्यात् अष्टीवलाख्यरोगी स्याद् इत्यर्थः । पतितस्य तु पातित्यापगमपर्यन्तं भार्ययासौ पतिः शुश्रूषार्थं प्रतीक्ष्य इत्याह याज्ञवल्क्यः ।
	आ शुद्धेः संप्रतीक्ष्यो हि महापातकदूषितः । इति ।
पतितावस्थायां पतिः न शुश्रूष्य इत्यार्थिको ऽर्थः प्रत्येतव्यः । दुःशीलादिस् तु पतिर् नैव दौःशील्याद्यपगमपर्यन्तं प्रतीक्ष्यः । यद् आह मनुः ।
	विशीलः कामवृत्तो वा गुणैर् वा परिवर्जितः ।
	उपचर्यः स्त्रिया साध्व्या सततं देववत् पतिः ॥
कामवृत्तः स्वच्छन्दचारी । देववद् उपचर्यः देवो यथा ऐहिकामुष्मिकसुखसंपादकत्वाद् उपचर्यः तद्वत् पतिर् अपीत्यर्थः । तथा च स एव ।
	अनृताव् ऋतुकाले च मन्त्रसंस्कारकृत् पतिः ।
	सुखं नित्यं ददातीह परलोके च योषितः ॥
मन्त्रसंस्कारकृत् मन्त्रापाद्यसंस्कारकृत्, विवाहादिसंस्कारकृद् इति यावत् । याज्ञवल्क्यस् तु पतिशुश्रूषणात्मकधर्मानुरोधेनैव अन्यो धर्मः कार्य इति प्रतिपादनार्थम् आह ।
	स्त्रीभिः भर्तृवचः कार्यम् एष धर्मः परः स्त्रियाः । इति ।
परः उत्कृष्ट इत्यर्थः । एवं चोत्कृष्टानुरोधेनापकृष्टानुष्ठानम् इत्यर्थात् प्रतिपादितम् । मनुर् अप्यर्थाद् एतद् एव वक्तुम् आह ।
	नास्ति स्त्रीणां पृथग्यज्ञः न व्रतं नाप्युपोषणम् ।
	पतिः शुश्रूष्यते येन तेन स्वर्गे महीयते ॥
शङ्खो ऽपि ।
	न व्रतेनोपवासेन धर्मेण विविधेन च ।
	नारी स्वर्गम् अवाप्नोति प्राप्नोति पतिपूजनात् ॥
विष्णुस् तु पतिशुश्रूषणम् अकृत्वा उपवासव्रतं न कार्यम् इति प्रतिपादयितुम् आह ।
	पत्यौ जीवति या योषित् उपवासव्रतं चरेत् ।
	आयुर् हरति सा भर्तुः नरकं चैव गच्छति ॥ इति ।
यत् तु शङ्खलिखिताभ्याम् उक्तम्: "भर्तुर् अनुज्ञया व्रतोपवासनियमेज्यादीनाम् आरम्भः स्त्रीधर्मः" इति, तत् पतिशुश्रूषणानुपमर्देन संपादितव्रतादिविषयम् । यत् तु पैठीनसिनोक्तम्: "स्त्रियो गृहदेवतास् तासां नाशौचं न व्रतं नोपवासः पतिशुश्रूषयैव गच्छन्ति परमां गतिम्" इति, तत् पतिशुश्रूषायाः प्राशस्त्यमात्रपरं न पुनः शौचादिनिवारणपरम् इति मन्तव्यम् । एवं कुर्वन्त्याः फलम् आह मनुः ।
	अनेन नारी वृत्तेन मनोवाग्देहसंयता ।
	इहाग्र्यां कीर्तिम् आप्नोति पतिलोकं परत्र च ॥
याज्ञवल्क्यो ऽपि ।
	पतिप्रियहिते युक्ता स्वाचारा विजितेन्द्रिया ।
	इह कीर्तिम् अवाप्नोति प्रेत्य चानुत्तमां गतिम् ॥ इति ।
कात्यायनो ऽपि ।
	पतिशुश्रूषयैव स्त्री सर्वान् कामान् समश्नुते ।
	दिवः पुनर् इहायाता सुखानां शेवधिर् भवेत् ॥
दिवः सकाशात् पुनर् इहागता सुखानां निधिर् भवेद् इत्यर्थः । पृथिवीं प्रति लक्ष्मीवाक्यम् अपि ।
	नारीषु नित्यं सुविभूषितासु पतिव्रतासु प्रियवादिनीषु ।
	अमुक्तहस्तासु शुभान्वितासु सुगुप्तभाण्डासु बलिप्रियासु ॥
	संमृष्टगेहासु जितेन्दिर्यासु कलिव्यपेतासु विलोलुपासु ।
	धर्मव्यपेक्षासु दयान्वितासु स्थिता सदाहं मुइतासु धात्रि ॥ इति ।
कलिव्यपेतासु कलहरहितासु । हारीतस् तु अपतिव्रताया दोषम् आह ।
	असाध्वी या पतिं त्यक्त्वा वर्तते कामकारतः ।
	न सा सुखम् अवाप्नोति कल्पते नरकाय च ॥


इति स्मृतिचन्द्रिकायां स्त्रीकर्माणि


अथ प्रोषितभर्तृकायाः स्त्रिया धर्माः

तत्र मनुः:
	विधाय प्रोषिते वृत्तिं जीवेन् नियमम् आस्थिता ।
	प्रोषिते त्व् अविधायैव जीवेच् छिल्पैर् अगर्हितैः ॥
जीवनार्थं व्ययं परिकल्प्य प्रोषिते भर्तरि तद्भार्या वक्ष्यमाणनियमस्था पुनर् आगमनपर्यन्तं परिकल्पितं व्ययार्थं द्रव्यम् उपजीवेत् । तत्क्षये तदकल्पने वा कर्तनादिशिल्पैः परगृहप्रवेशनदुःसङ्गत्यादिहेतुत्वादिराहित्येनागर्हितैर् जीवेद् इत्यर्थः । के पुनर् वक्ष्यमाणा नियमा इत्यपेक्षिते विष्णुः: "भर्तरि प्रोषिते प्रतिकर्माक्रिया परगृहेष्व् अनभिगमनं द्वारदेशगवाक्षेष्व् अनवस्थानम्" इति । प्रतिकर्माक्रिया अलङ्कृतेर् अकरणम् । तथा च हारीतः: "न प्रोषिते ऽलंकुर्यान् न वेणीं मुञ्चेत्" इति । शङ्खलिखिताव् अपि नियमान् आहतुः: "प्रेङ्खाताण्डवविहारचित्रदर्शनाङ्गरातोद्यानयानविवृअशयोत्कृष्टपानभोजन-कन्तुकक्रीडाधूपगन्धमाल्यालंकारदन्तधावनाञ्जनादर्शनप्रसाधनादीनाम् अस्वतन्त्राणां प्रोषितभर्तृकाणां कुलस्त्रीणाम् अनारम्भः" इति । प्रेङ्खा डोलाविहारो रथ्यादौ, न पुनर् गृहे ऽपि । विवृतशयनं निष्प्रावरणतया शयनम् । प्रेङ्खादिप्रसाधनान्तानाम् अनारम्भो ऽस्वतन्त्राणां प्रोषितभर्तृकाणां कुलस्त्रीणाम् इत्यन्वयः । प्रसाधनादीनाम् इत्यादिग्रहणलब्धान् आह बृहस्पतिः ।
	प्रसाधनं नृत्तगीतसमाजोत्सवदर्शनम् ।
	मांसम्धाभियोगं च न कुर्यात् प्रोषिते प्रबौ ॥
प्रोषितभर्तृकाणां दुष्प्रसङ्गेभ्यो रक्षकजने व्यवस्थाम् आहतुः शङ्खलिखितौ: "सर्वासां प्रोषिते भर्तरि ब्राह्मणी चारित्रं रक्षेत् । इतरासां मातापितरौ अनन्तरो वा राजन्यो वा" इति । सर्वासां क्षत्रियादिस्त्रीणाम् । इतरासां विप्रास्त्रीणाम् । अनन्तरः प्रत्यासन्नबन्धुः ॥


इति स्मृतिचन्द्रिकायां प्रोषितभर्तृकायाः स्त्रियो धर्माः


अथ मृतभर्तृका स्त्रिया धर्माः

तत्राहिताग्नेर् भार्यां प्रत्याह हारीतः: "आहिताग्निश्चेत् प्रमीयेत औपासनावक्षाणाग्निं परिगृह्य सर्पराज्ञीभिर् अनुसवनम् इन्धाना वसेत्" इति । अर्धाधानपक्षे मृतस्याहिताग्नेस् त्रेताग्निना दहनम् । औपासनाग्निस् तु पत्यर्थम् इन्धने ध्रियते । उल्मुकावस्थेन्धनान्यवक्षाणान्युच्यते । एवं चायम् अर्थः: उल्मुकावस्थम् औपासनाग्निं परिगृह्य "भूमिर् भूम्ना" इति चतसृभिर् अनुसवनम् इन्धाना श्वशुरादिगृहे वसेद् इति । एवम् एवानाहिताग्नेर् मृतस्य भार्या वसेत् । इयंस् तु विशेषः: औपासनाग्नेः स्वगृह्योक्तविधिना पुनः संधानं लौकिकाग्नेर् वा परिग्रहं कुर्यात् । तथा च स एव: "अनाहिताग्निश्चेद् अन्यम् आदध्याज् जनाग्निं वा परिगृह्य" इति । अनाहिताग्निश्चेत् प्रमीयीतेत्यनुषज्यते । परिगृह्य पूर्ववत् समिन्ध्नम् आचरेद् इति शेषः । अनाहिताग्नेर् दहनकर्मणि पूर्वस्थितस्यौपासनस्य प्रतिपत्तिर् जातेति पुनर् उत्पत्त्यर्थम् अन्यम् आदध्याद् इत्युक्तम् । कथं पुनः सर्वाधानपक्षे मृतभर्तृकाया अग्निपरिचर्या, न चानाहिताग्नेर् भार्यायाम् उक्तम् अत्राप्यूह्यम्, वचनबलेनैव मृतभर्तृकाया अलौकिकाग्निनिष्पत्तेः । उच्यते: निर्मथिताग्निं परिगृह्य पूर्ववत् समिन्धनम् आचरेत् । "निर्मन्थ्येन पत्नीम्" इत्यापस्तम्बेनैतस्मिन् पक्षे निर्मन्थ्येन पत्न्याः पितृमेधविधानात् । एवं स्त्रीविशेषे ऽग्निविशेषसमिन्धनम् उक्त्वा सर्वप्रमीतभर्तृकायाः साधारणधर्मम् अप्याह स एव: "भर्तुः पितुः स्वजनस्य वा गृहम् आश्रित्य संयतजिह्वाहस्तपादेन्द्रिया स्वाचारवती दिवारात्रं भर्तारम् अनुशोचन्ती व्रतोपवासैः कृशात्मा आयुषो ऽन्ते पतिलोकं जयति न भूयः पतिवियोगम् आप्नोति" इति । स्मृत्यन्तरे ऽपि फलम् उक्तम् ।
	पतिव्रता तु या नारी निष्ठां याति प्रभौ मृते ।
	सा हित्वा सर्वपापानि पतिलोकम् आप्नुयात् ॥
बृहस्पतिनाप्युक्तम् ।
	व्रतोपवासनिरता ब्रह्मचर्ये व्यवस्थिता ।
	धर्मदानपरा नित्यम् अपुत्रापि दिवं व्रजेत् ॥
यत् तु श्रुताव् उक्तम्: नापुत्रस्य लोको ऽस्ति" इति, तत् यः पुत्रोत्पत्तौ धर्म्यमार्गेणाधिकारे जाते ऽपि किं पुत्रेणेत्यनास्थया पुत्रोत्पत्तिं न करोति तद्विषयम् । अयम् एव विषयो ऽस्याः श्रुतेः इति दर्शयितुं मनुना दृष्टान्तो ऽपि दर्शितः ।
	अनेकानि सहस्राणि कौमारब्रह्मचारिणाम् ।
	दिवं गतानि विप्राणाम् अकृत्वा कुलसंततिम् ॥
	मृते भर्तरि साध्वी स्त्री ब्रह्मचर्ये व्यवस्थिता ।
	स्वर्गं गच्छत्यपुत्रापि यथा ते ब्रह्मचारिणः ॥ इति ।
पुत्रपौत्रादिसंततिम् अकृत्वा कौमारब्रह्मचारिणां विप्राणाम् अनेकानि सहस्राणि स्वर्गं गतानीत्याद्यशोकान्वयः । या तु पुत्रोत्पत्त्यर्थं ब्रह्मचर्ये ऽअवस्थितिं न करोति, तस्याः दोषम् आह स एव ।
	अपत्यलोभाद् या तु स्त्री भर्तारम् अतिवर्तते ।
	सेह निन्दाम् अवाप्नोति पतिलोकाच् च हीयते ॥
यत् तु यमेनोक्तम्,
	स्त्रियाः श्रुतौ वा शास्त्रे वा प्रव्रज्या न विधीयते ।
	प्रजा हि तस्याः स्वो धर्मः सवर्णाद् इति धारणा ॥ 
इति — शास्त्रे धर्मशास्त्रे, प्रव्रज्या ब्रह्मचर्यम् इत्यर्थः, यद्यपि स्त्रिया ब्रअह्मचर्यं श्रुत्यादौ विहितं तथापि सवर्णतः पुत्रप्राप्तिलक्षणधर्मप्रशंसार्थं ब्रह्मचर्यविधिर् अविद्यमानप्राय इति निन्दानेन क्रियत इत्यविरोधः — तद् एतत् कलियुगाद् युगान्तरधर्मत्वेनोक्तम् इति मन्तव्यम् । तथा च संस्कारकाण्डे विधवाया नियोजनप्रकरणे प्रतिपादितम् अस्माभिः । तेन कलियुगे ब्रह्मचर्ये व्यवस्तितत्वम् एव धर्मः । युगान्तरे तु यमोक्तो ऽपि धर्मो भवतीत्यवगन्तव्यम् । तत्रापि ब्रह्मचर्ये व्यवस्थानम् उत्तमो धर्मो ब्रह्मलोकप्राप्तिकरत्वात् । तथा च कात्यायनः ।
	मृते भर्तरि या साध्वी ब्रह्मचर्ये व्यवस्थिता ।
	सारुन्धतीसमाचारा ब्रह्मलोके महीयते ॥
यत् तु विष्णुना धर्मान्तरम् उक्तम्: "मृते भर्तरि ब्रह्मचर्यं तदन्वारोहणं वा" इति — तदन्वारोहणं भर्तारम् अनु आह्रोहणम्, अग्न्यारोहणम्; तथा च अङ्गिराः:
	मृते भर्तरि या नारी समारोहेद् धुताशनम् ।
	सारुन्धतीसमाचारा स्वर्गलोके महीयते ॥
— तद् एतद् धर्मान्तरम् अपि ब्रह्मचर्यधर्मात् जघन्यम्, निऋष्टफलत्वात् ॥


इति स्मृतिचन्द्रिकायां मृतभर्तृका धर्माः


अथ दायविभागाख्यस्य पदस्य विधिर् उच्यते

तत्र मनुः ।
	एष स्त्रीपुंसयोर् उक्तो धर्मो वो रतिसंहितः ।
	आपद्यपत्यप्राप्तिश्च दायधर्मं निबोधत ॥
दायाख्यद्रव्यविषयधर्मं मयोच्यमानं यूयं निबोधतेत्यर्थः । किं पुनर् दायाख्यद्रव्यम् इत्यपेक्षिते निघण्टुकारेणोक्तम् ।
	विभक्तव्यं पितुर् द्रव्यं दायम् आहुर् मनीषिणः । इति ।
विभागार्हपित्रादिद्वारागते द्रव्ये वृद्धा दायशब्दम् आहुर् इत्यर्थः । अत एव धारेश्वरेणैवम् एवोक्तम्: "दायशब्देन पितृद्वारा मातृद्वारागतं च द्रव्यम् एवोच्यते" इति । चशब्दः संबन्ध्यन्तरद्वारागतद्रव्यम् अपि दायशब्देनोच्यत इति सूचनार्थः । एवशब्दस् त्व् अनापन्नस्वत्वरूपम् इति ज्ञापनार्थः । स च अयुक्तः, आपन्नस्वत्वरूपस्यैव द्रव्यस्य पितृद्वारा पुत्रपौत्रेष्व् आगमनात् । एवं चान्यसंबन्धिनि धने विभागार्हदायशब्दो वर्तत इति निघण्टुकारेणोक्तम् इति मन्तव्यम् । दायविषयधर्मश्चात्र विभागलक्षणो ऽभिप्रेतः "स्त्रीपुंधर्मो विभागश्च" इति पदोद्देशावसरे तस्यैव पूर्वम् उक्तत्वात् । अत एव संग्रहकारः ।
	पितृद्वारागतं द्रव्यं मातृद्वारागतं च यत् ।
	कथितं दायशब्देन तद्विभागो ऽधुनोच्यते ॥
पितृद्वारागतम् इति यद् द्रव्यं दायशब्देन दायधर्मम् इति समासान्तर्गतेन कथितं तस्य विभागो ऽधुना स्त्रीपुंधर्माख्यपदप्रतिपाद्यजातस्य सर्वस्य प्रतिपादनानन्तरं मनुनोच्यत इति संग्रहशोकस्यार्थः । कथम् उच्यत इत्यपेक्षिते मनुः ।
	ऊर्ध्वं पितुश्च मातुश्च समेत्य भ्रातरः समम् ।
	भजेरन् पैतृकं रिक्थम् अनीशास् ते हि जीवतोः ॥
अस्यापि तात्पर्यम् आह संग्रहकारः ।
	यस्मिन् काले यया भङ्ग्या यैर् एव क्रियते ऽपि च ।
	यादृशस्य च दायस्य यथाशास्त्रं प्रदर्श्यते ॥
अस्यार्थः: यादृशस्य दायस्य पैतृकमातृकादेर् यस्मिन् काले यया समविषमादिभङ्ग्या प्रकारेण यैः पितृमातृभगिन्यादिभिः कर्तृभिर् विभागः कर्तव्यः तद् एतत् सर्वं वृद्धमन्वादिशास्त्रानतिक्रमेण "ऊरध्वं पितुश्च" इत्यादिना प्रदर्श्यत इति । "ऊर्ध्वं पितुश्च" इति पितृधनविभागकाल उक्तः । "मातुश्च" इति मातृधनविभागकालः । तेन मातरि जीवन्त्याम् अपि पितृधनविभागः कार्यः । तथा मातुर् ऊर्ध्वं पितरि जीवत्यपि मातृधनविभागः कार्य एव । अन्यतरधनविभागे उभयोर् ऊर्ध्वकालप्रतीक्षणानुपयोगात् । तथा च संग्रहकारः ।
	पितृद्रव्यविभागः स्याज् जीवन्त्याम् अपि मातरि ।
	न स्वतन्त्रतया स्वाम्यं यस्मान् मातुः पतिं विना ॥
	मातृद्रव्यविभागो ऽपि तथा पितरि जीवति ।
	सत्स्व् अपत्येषु यस्मान् न स्त्रीधनस्य पतिः पतिः ॥ इति ।
भार्यायाः पतिं विना पतिमरणे ऽपि यस्मात् पत्युर् धने स्वतन्त्रत्वेन न स्वामित्वम्, यस्माच् चापत्येषु विद्यमानेषु स्त्रीधनस्य भार्याधनस्य भार्यामरणे ऽपि पतिः भर्ता न पतिः न स्वामी । तस्मात् तयोर् मध्ये जीवत्यप्यन्यतरस्मिन् अन्यतरधनविभागो युक्त इत्यर्थः । अनेन पितरि जीवति तद्द्रव्यविभागो मातरि च जीवन्त्यां तद्द्रव्यविभागः पुत्रादैर् न कार्य इत्यर्थाद् उक्तम् । उक्तं चान्त्यपादेन मानवे: "अनीशास् ते जीवतोः" इति । अनीशाः अस्वतन्त्राः । तथा च शङ्खलिखितौ: "न जीवति पितरि पुत्रा रिक्थं भजेरन् यद्यपि स्यात् पश्चाद् अधिगतं तैर् अनर्हा एव पुत्रा अर्थधर्मयोर् अस्वातन्त्र्यात्" इति । यद्यपि तैः स्वकीयजन्मनः पश्चाद् अनन्तरम् एव पितृधने स्वाम्यम् अधिगतं प्राप्तं तथापि जीवति पितरि पितृधनं न विभजेरन् । यतो ऽर्थधर्मयोर् अस्वातन्त्र्यात् विभागं कर्तुम् अनर्हाः पुत्रा इत्यर्थः । अर्थास्वातन्त्र्यं अर्थादानप्रदानयोर् अस्वातन्त्र्यम्, तथा च हारीतः: "जीवति पितरि पुत्राणाम् अर्थदानविसर्गाक्षेपेष्व् अस्वातन्त्र्यम्" इति । अर्थदानं अर्थोपभोगः । विसर्गो व्ययः । आक्षेपः दासादिपरिजनस्यापराधेषु शिक्षार्थम् आक्षेपः । अस्वातन्त्र्यं पितुर् अनुज्ञाम् अन्तरेण स्वेच्छयार्थादानादाव् अप्रवृत्तिः । धर्मास्वातन्त्र्यम् अपि एवं पृथग् इष्टापूर्तादाव् अप्रवृत्तिः । धर्मास्वातन्त्र्यम् अपि एवं पृथग् इष्टापूर्तादाव् अप्रवृत्तिः । एवं च पित्रानुज्ञातेन पुत्रेण स्वकर्माग्निहोत्रादि कार्यं नाननुजातेनेति मन्तव्यम् । यत् तु देवलेनोक्तम्,
	पितर्युपरते पुत्रा विभजेरन् पितुर् धनम् ।
	अस्वाम्यं हि भवेद् एषां निर्दोषे पितरि स्थिते ॥
इति, तत्रास्वाम्यवचनम् अस्वातन्त्र्यप्रतिपादनार्थम् इति मन्तव्यम् । निर्दोषे पितरि स्थिते ऽपि पितृधने पुत्राणां जन्मना स्वाम्यस्य लोकसिद्धत्वात् । नन्व् अलोकिकं स्वाम्यं न पुत्राणां लोकसिद्धम् इति वृधैव (?) "अस्वाम्यं हि भवेत्" इति वचनस्वारस्यभङ्गः क्रियते । न च वाच्यं प्रतिज्ञामात्रम् अलौकिकं स्वाम्यम् इति, यतो न्यायम् आह संग्रहकारः ।
	वर्तते यस्य यद् धस्ते तस्य स्वामि स एव न ।
	अन्यस्वम् अन्यहस्तेषु चौर्याद् यैः किं न वर्तते ॥
	तस्माच् छास्त्रत एव स्यात् स्वाम्यं नानुभवाद् अपि ॥ इति ।
यस्माद् यस्यान्तिके यद् धनं वर्तमानं दृष्टं तस्य स एव स्वामीत्यवधारयितुं न शक्यते । परकीयस्यापि चौर्यादिनान्यान्तिकस्थस्य दर्शने तस्यैव स्वामित्वापत्तेः । तस्माच् छास्त्रैकसमधिगम्यं स्वाम्यं न पुनर् मानान्तरगम्यम् अपीत्यर्थः । किं च यदि यद् यस्यान्तिके दृष्टं तस्य स एव स्वामी तर्ह्यस्य स्वम् एतेनापहृतम् इति न ब्रूयात्, यद्यैवान्तिके दृष्टं तस्यैव स्वामित्वात् । अपि च प्रमाणान्तरगम्ये स्वाम्ये "ब्राह्मणस्याधिकं लब्धम्, क्षत्रियस्य विजितम्, निर्विष्टं वैश्यशूद्रयोः" इति गौतमप्रणीते धर्मशास्त्रे यथाक्रमं वर्णानतिक्रमेण पृथक् पृथग् विभिन्नप्रकारेण विहितो ऽर्थागमो व्यर्थः स्यात्, मानान्तरस्यैव नियामकत्वात्, एतद् बाधकं चाह स एव ।
	अस्यापहृतम् एतेन न युक्तं वक्तुम् अन्यथा ।
	विहितो ऽर्थागमः शास्त्रे यथावर्णं पृथक् पृथक् ॥
	प्रतिग्रहास्त्रवाणिज्यशुश्रूषाद्यैर् यथाक्रमम् ॥ इति ।
"अस्य" इत्यादिना "वक्तुम्" इत्यन्तेनात्र प्रथमं बाधकम् उक्तम्, अवशिष्टेन व्यर्थः स्याद् इत्यध्याहारसापेक्षेण द्वितीयम् इति मन्तव्यम् । एवं च स्वत्वम् अपि स्वाम्यवद् एव शास्त्रैकसमधिगम्यं विज्ञेयम् । यस्मात् स्वाम्यत्वत्वयोस् तुल्ययोगक्षेमयोर् एकतरम् अधिकृत्य साधिते ऽपि शास्त्रैकसमधिगम्यत्वे द्वयोर् एव साधितं भवति । अत एव संप्रति स्वत्वम् अधिकृत्यापि शास्त्रैकसमधिगम्यत्वं द्वयोः साधयितुम् आह स एव ।
	न च स्वम् उच्यते तद्वत् स्वेच्छया विनियुज्यते ।
	विनियोगो ऽपि सर्वस्य शास्त्रेणैव नियम्यते ॥
अस्यायम् अर्थः: न च न ब्रूमो ऽन्तिके वर्तमनतया परिदृष्टं स्वम् इति, किं तु यद् वस्तु येन यथेष्टं विनियुज्यते तत् तस्य स्वम् इत्युच्यते । ततश्च नातिप्रसङ्गादिदूषणम्, अपहृतादेर् अयथेष्टविनियोज्यस्य स्वव्यवहाराप्रसङ्गाद् इति वाच्यम्, यतः सर्वस्य स्वव्यवहाराविषयस्यापि धनस्य विनियोगः शास्त्रेणैव गुरुभृत्यादेः भरणादौ नियम्यत इति यथेष्टविनियोज्यं किम् अपि नास्तीति । प्रपञ्चितं चैतत् सर्वं धारेश्वरसूरिणा । तस्मात्
	अस्वाम्यं हि भवेद् एषां निर्दोषे पितरि स्थिते । 
इति धर्मशास्त्राद् अस्वाम्ये सिद्धे "यद्यपि स्यात् पश्चाद् अधिगतं तैः" इति शङ्खवनस्यैवान्यथा व्याख्या न्याय्या ।
	अत्रोच्यते: न ब्रूमो यथेष्टं विनियोज्यं स्वम् इति, किं तु यथेष्टविनियोगार्हं स्वम् इति ब्रूमहे । ननु शास्त्रेण गुरुभृयादेर् भरणादौ विनियोगनियमात् यथा यथेष्टविनियोज्यं दुर्निरूपं तथा यथेष्टविनियोगार्हत्वम् अपि यथेष्टविनियोगाभावाद् एव दुर्निरूपम् । मैवम्, यथेष्टविनियोगाभावे ऽपि यद् येनार्जितं तत् तस्य यथेष्टविनियोगार्हम् इत्येवं निरूप्यते । तथा च नयविवेके भवनाथेनैवं निरूपितम् "तच् च तस्य तद् अर्हं यद् येनार्जितम्" इति ग्रन्थेन । तस्यायम् अर्थः: यद् वस्तु येन पुरुषेणार्जितं तद् वस्तु तस्य पुरुषस्य तदर्हं यथेष्टविनियोगार्हम् इति । स्वत्वनिरूपणवद् यथेष्टविनियोगार्हत्वनिरूपणं चास्मिन् मते सुशकम् इति चशब्दर्थः । नन्व् एवं चोरस्य चौर्यार्जितं यथेष्टविनियोगार्हं स्यात् इत्याशङ्क्याह स एव: "लोकसिद्धं चार्जनं जन्मादि" इति । जन्मक्रयसंविभागपरिग्रहाधिगमाद्येवानिदंप्रथमलोकसिद्धं (?) धनार्जनं न पुनश्चौर्यादिकम् इत्यर्थः । अतिप्रसङ्गपरिहरणम् अपि सुशकम् इति चशब्दार्थः ।
	नन्व् इदम् आर्जनम् अनिदंप्रथमलोकसिद्धम् इदं नेत्यत्र किं नियामकम् इत्याशङ्क्याह स एव: "अत एवानिदंप्रथमलोकधीविषयव्यवस्थितनिबन्धनार्था स्मृतिः व्याकरणादिस्मृतिवत्" इति । यत एवानिदंप्रथमलोकसिद्धार्जनम् एव स्वत्वापादकं ततश्च तद् एव लौकिकवैदिकव्यवहारसिद्ध्यर्थम् अवश्यं ज्ञेयम् । अत एवानिदंप्रथमलोकधीविषयतया व्यवस्थितार्जनानां स्वग्रन्थे निबन्धनार्थ "स्वामी रिक्थक्रयसंविभागपरिग्रहाधिगमेषु ब्राह्मणस्याधिकं लब्धं क्षत्रियस्य विजितं निर्विष्टं वैश्यशूद्रयोः" इत्यादिका गौतमादिप्रणीता धर्मस्मृतिः साधुशब्दनिबन्धनार्थव्याकरणादिस्मृतिवत् कृतेत्यर्थः । रिक्थं रिक्थार्जनं पित्रादिधने स्वामित्वापादकं गौतमेनैव: "उत्पत्त्यैवार्थस्वामित्वं लभेतेत्याचार्यः" इति । उत्पत्त्यैव मातुर् गर्भे शरीरोत्पत्त्यैवेत्यर्थः । संविभागः पित्रादिधने विशेषनिष्ठस्वामित्वसंपादको विभागः । परिग्रहः काननादिगतजलतृणकाष्टादेर् अन्येनास्वीकृतस्य स्वीकारः । अधिगमो निध्यादेर् उपलब्धिः । एतेषु निमित्तेषु सत्सु पुत्रादिः क्रेता संविभक्ता परिग्रहीताधिगन्ता च यथाक्रमेण पित्रादिधनस्य क्रीतस्य संविभकांशस्य परिगृहीतस्याधिगतस्य च स्वामी भवति ।
	तथा च लब्धं परिगृहीतं ब्राह्मणस्याधिकं प्रातिस्विकम् आर्जितम्, एवं क्षत्रियस विजितं विजयलब्धम्, एवं वैश्यस्य निर्विष्टं कृष्टादौ भृतिरूपेण लब्धम्, शूद्रस्यापि निर्विष्टं द्विजशुश्रूषादौ भृतिरूपेण लब्धम्, प्रातिस्विकम् आर्जितम् इत्येवम् आर्जननिबन्धनार्थाया गौतमस्मृतेर् अर्थो विज्ञेयः । एवं च यत् संग्रहकारेणोक्तम्: "वर्तते यस्य यद्धस्ते" इत्यादिना, यच् च धारेश्वरसूरिणा प्रपञ्चितम्, तत् सर्वम् अपास्तं वेदितव्यम् । ततश्च,
	अस्वाम्यं हि भवेद् एषां निर्दोषे पितरि स्थिते ।
इति वचनानाञ्जस्येन शङ्खवचनविरोधपरिहारो युक्त एवेत्यलम् अतिबहुना ।
	प्रकृतम् उच्यते: निर्दोषग्रहणात् पितरि स्थिते ऽपि दोषे सति न पुत्राणां तत्पारतन्त्र्यम् इति दर्शयति । येन पितरि स्थिते ऽप्यक्षमत्वादिदोषे सति अर्थादानविसर्गादौ ज्येष्ठस्य स्वातन्त्र्यम्, अनुजानां तु ज्येष्ठाधीनत्वम् अवगन्तव्यम् । अत एव शङ्खलिखिताभ्याम् उक्तम्: "पितर्यशक्ते कुटुम्बस्य व्यवहारान् ज्येष्ठः प्रकुर्याद् अनन्तरो वा कार्यज्ञस् तदनुमतेन" इति । तदनुमतेन ज्येष्ठानुमतेन, तदानीं तस्यैव स्वातन्त्र्यात् । तदनन्त्रग्रहणम् अनुजोपलक्षणार्थम्, कार्यज्ञस्यैवात्र विवक्षितत्वात् । अशक्तग्रहणं च दीनादेर् उपलक्षणार्थम् । अत एव हारीतः: "कामं दीने प्रोषिते आर्तिं गते वा ज्येष्ठो ऽर्थांश्चिन्तयेत्" इति । दीने इत्यादौ जीवति पितरीति पदद्वयम् अनुषज्यते । तस्य पूर्ववाक्ये श्रवणाद् इहाकाङ्क्षितत्वाच् च । कामम् इति वदन् पितृपरतन्त्रत्वं तदानीं गतम् इति दर्शयति । गते च पितृपरतन्त्रत्वे पुराणां पितृधनविभागकर्तृत्वार्हता जातेति पितृधनविभागो ऽपि तदानीं पुत्राणाम् एवेच्छया भवितुम् अर्हति । अत एव शङ्खलिखितौ: "अकामे पितरि रिक्थविभागो वृद्धे विपरीतचेतसि दीर्घरोगिणि च" इति । अकामे पितरि विभागेच्छाशून्ये पितरीत्यर्थः । वृद्धे अतिवृद्धे । विपरीतचेतसि अप्रकृतिस्थे । एतद् उक्तं भवति: वार्धकादिना पितर्यस्वतन्त्रत्वम् आपन्ने तदनिच्छ्यापि तद्धनविभागः पुत्राणाम् इच्छयैव भवतीति । दीर्घरोगिग्रहणं दीर्घकोपादेर् अप्युपलक्षणार्थम् । अत एव नारदः ।
	व्याधितः कुप्तश्चैव विषयासक्तमानसः ।
	अन्यथाशास्त्रकारी च न विभागे पिता प्रभुः ॥
अपि तु तत्पुत्र एव प्रभवति इति शेषः । अन्यथाशास्त्रकारी स्मृत्याचारव्यपेतमार्गवर्ती । निर्दोषे पितरि स्थिते ऽपि क्वचिद् विषये पुत्रकर्तृकम् एव विभागम् आह स एव ।
	अत ऊर्ध्वं पितुः पुत्रा विभजेरन् धनं समम् ।
	मातुर् निवृत्ते रजसि प्रत्तासु भगिनीषु च ।
	निवृत्ते चापि रमणे पितर्युपरतस्पृहे ॥ इति ।
अत ऊर्ध्वम् इत्यादि सममित्यन्तम् आद्यं वाक्यं जीवद्विभागकालबोधकम्, तथाप्युत्तरवाक्यपूरणोपयोगार्थं पठितम् । पित्रोर् अपत्योत्पत्तिसामग्र्यभावनिश्चये स्त्र्यपत्यविवाहे च कृते पितुर् धनस्पृहायां च गतायां तद्धनं पुत्रा एव विभजेरन्न् इति द्वितीयवाक्यस्यार्थः । बोधायनस् त्व् अत्र पितुर् अपि कर्तृत्वम् अनुमतिद्वारेणाह: "पितुर् अनुमत्या दायविभागः" इति । क्व तर्हि पितृकर्तृको विभाग इत्यपेक्षिते नारदः ।
	पितैव वा स्वयं पुत्रान् विभजेद् वयसि स्थितः । इति ।
वयसि स्थित इति वदन्न् अप्रतिहतस्वातन्त्र्ययुक्तपितृविषय एवायं नियम इति दर्शयति । एवकारेण पितृकर्तृकनियमलाभे ऽपि स्वयंग्रहणाद् अस्मिन् विषये पुत्राणाम् अनुमतिकर्तृत्वम् अपि निरस्तम् । वाशब्दः सहवासेन विकल्पार्थः, न पुनः पित्रादिकर्त्रन्तरेण, सहवासस्यैवात्र पक्षान्तरत्वात् । तथा च व्यासः ।
	भ्रातॄणां जीवतोः पित्रोः सहवसो विधीयते । इति ।
पितुर् ऊर्ध्वम् अपि भ्रातॄणाम् अन्योन्यम् अर्थोपचयार्थं सहवासो ऽस्त्येव । तथा च शङ्खलिखितौ: "कामं सहवसेयुर् एकतः संहता वृद्धिम् आपद्येरन्" इति । पृथक् पृथक् व्ययाभावद् इति भावः । विभागे तु धर्मवृद्धिम् आपद्येरन्न् इत्याह गौतमः: "विभागे तु धर्मवृद्धिः" इति । कथम् इत्यपेक्षिते नारदः ।
	भ्रातॄणाम् अविभक्तानाम् एको धर्मः प्रवर्तते ।
	विभागे सति धर्मो ऽपि भवेत् तेषां पृथक् पृथक् ॥
धर्मः पितृदेवद्विजार्चनजन्यः । तथा च बृहस्पतिः ।
	एकपाकेन वसतां पितृदेवद्विजार्चनम् ।
	एकं भवेद् विभक्तानां तद् एव स्याद् गृहे गृहे ॥
नन्व् अग्निहोत्रादिजन्यो ऽपि धर्मो विभक्तानां वर्धते नाविभक्तानां स्वत्वाभावेनाविभक्तानां स्वस्याग्निहोत्रादिजन्यधर्मार्जनासंभवात् । तेनाग्निहोत्रादिहर्मो विभागपक्षोत्कृष्टत्वे हेतुतया वक्तव्यः । उक्तं च तथैव संग्रहकारेण ।
	क्रियते स्वं विभागेन पुत्राणां पैतृकं धनम् ।
	स्वत्वे सति प्रवर्तन्ते तस्माद् धर्म्या पृथक्क्रिया ॥
प्रवर्तन्ते स्वसाध्याग्निहोत्रादीनीति शेषः । अत्रोच्यते: पैतृकधनविभागेन पुत्राणां स्वं क्रियत इत्येतद् अयुक्तम्, जन्मनैव स्वं क्रियत इति प्राग् एव प्रतिपादितत्वात् । ततश्चाविभक्तानाम् अपि स्वत्वम् अस्तीति स्वसाध्याग्निहोत्रादिजन्यो धर्मः संपद्यत एवेति न कश्चिद् विभागपक्षस्याविभागपक्षाद् विशेष इति पूर्वोक्तप्रकारेणैव विभागपक्षे धर्मवृद्धिः गौतमादिभिर् उक्तेति दिक् ॥


इति स्मृतिचन्द्रिकायां विभागकालकर्तृप्रदर्शनम्


अथ जीवद्विभागप्रकारः

तत्र शङ्खलिखितौ: "जीवति पितरि रिक्थविभागो ऽनुमतः प्रकाशं वा मिथो वा धर्मतः" इति । यो जीवद्विभागपक्षो ऽनुमतः स तावत् प्रकाशं बन्ध्वादिजनसमक्षं यथा भवति तथा मिथो वा रहसि वा धर्मतो धर्मानपेतेन प्रकारेण कार्य इत्यर्थः । तम् एवं प्रकारम् आह कात्यायनः ।
	सकलं द्रव्यजातं यद् भागैः गृह्णन्ति तत्ससमैः ।
	पितरो भ्रातरश्चैव विभागो धर्म्य उच्यते ॥
यन् मध्यगं द्रव्यजातं तत् सर्वं पित्रादयो यत्र विभागैः समैर् एव भागैर् गृह्णन्ति स विभागः शास्त्रावगतत्वात् धर्माद् अनपेत इत्युच्यत इत्यर्थः । ज्येष्ठभ्रातृभागाधिक्येन विधान्तरतो धर्म्यं विभागं वक्तुं बोधायनेनोक्तम्: "मनुः पुत्रेभ्यो दायं व्यभजत्, इति समो ऽंशः सर्वेषाम् अविशेषात्" इति । मनुः पुत्रेभ्यो दायं व्यभजद् इति जीवद्विभागाब्धिदायके ब्राह्मणे विशेषानभिधानात् "समं स्याद् अश्रुतत्वात्" इति न्यायबलाद् अस्माद् एव शास्त्रात् सर्वेषां पितृपुत्राणां सम एवांशो ऽवगम्यत इत्यर्थः । ज्येष्ठस्य त्व् आधिक्यं श्रुत्यन्तरसिद्धम् इत्याह स एव: "धनम् एकं चारु समुद्धरेज् ज्येष्ठस् तस्माज् ज्येष्ठं पुत्रं धनेन निरवसाययन्ति" इति श्रुतिः । धनम् एकम् इति वदन् धनेनेत्येकवचनं श्रुतिवाक्यगतं विवक्षितम् इति दर्शयति । निरवसाययन्ति तोषयन्तीत्यर्थः । तथा च आपस्तम्बः: "एकधनेन ज्यएष्ठं तोषयित्वा जीवन् पुत्रेभ्यो दायं विभजेत् समम्" इति । जीवन् पिता श्रेष्ठेनैकधनेन मध्यकद्रव्याद् उद्धृतेन ज्येष्ठं प्रथमपुत्रं तोषयित्वावशिष्टम् आत्मसहितज्येष्ठादिपुत्रेभ्यः समत्वेनैव विभजेद् इत्यर्थः । एवं च प्रथमोत्पन्नतया तदर्थम् एवोधारः । स चैकस्यैव सर्वधनश्रेष्ठस्य, उद्धृतावशिष्टस्य समत्वेनैव विभाग इति विधान्तरम् उक्तम् इत्यवगन्तव्यम् । एवं कात्यायनबोधायनोक्तपक्षयोर् मध्ये यं पक्षं पिता कर्तुम् इच्छति तम् एव पक्षं कुर्यात् । पितृकर्तृके विभागे तस्यैव प्रभुत्वेन तदिच्छाया एव पक्षविशेषपरिग्रहकारणत्वात् । तद् एतत् सर्वं संक्षिप्य याज्ञवल्क्येनोक्तम् ।
	विभागं चेत् पिता कुर्याद् इच्छया विभजेत् सुतान् ।
	ज्येष्ठं वा श्रेष्ठभागेन सर्वे वा स्युः समांशिनः ॥
अत्रोत्तरार्धेन प्राङ्निरूपितपक्षद्वयं पूर्वोक्तक्रमव्यत्यासेनोक्तम् । तयोर् अन्यतरपक्षपरिग्रहे पितुर् इच्छैव कारणं न पुनः पुत्राणाम् अपीच्छा कारणम् इति पूर्वार्धेनोक्तम् इति मन्तव्यम् । एवं चात्मेच्छया यः पक्षः पित्रा परिगृहीतः स सुतैर् अनपेक्षितो ऽपि अनुमन्तव्यः । तथा च स एव ।
	न्यूनाधिकविभक्तानां धर्म्यः पितृकृतः स्मृतः । इति ।
न्यूनतया विभक्तानां ज्येष्ठेतरेषां श्रेष्ठभागाभावेन तत्सद्भावात्, अधिकतया विभक्तो ज्येष्ठस् तेषां पितुर् इच्छया स्वीकृतो यद्युद्धारपूर्वको विभागः तदा सो ऽपि शास्त्रमूलत्वेन धर्म्यतया प्राक् स्मृत इति तैर् अप्यनुमन्तव्य इत्यर्थः । नारदो ऽप्यमुम् एवार्थम् आह ।
	पित्रैव तु विभक्ता ये समन्यूनाधिकैर् धनैः 
	तेषां स एव धर्म्यः स्यात् सर्वस्य हि पिता प्रभुः ॥
समधनैः कृतो यो धनविभागप्रकारस् तत्र पित्रा मह्यम् एकम् अधिकं श्रेष्ठं धनं न दत्तम् इति ज्येष्ठेननुशयो न कार्यः । तथा यः पित्रा कृतो न्यूनाधिकधनैर् विभागस् तत्र पित्रास्मभ्यं न्यूनं दत्तं ज्येष्ठायाधिकम् इति अनुजैर् अनुशयो न कार्यः, पितुर् इच्छया प्राप्तस्यैव अत्र धर्म्यत्वात् । कुतस् तस्यैव धर्म्यत्वम् इत्यपेक्षिते ऽप्युक्तम् "सर्वस्य हि पिता प्रभुः" इति । सर्वविधस्य पितृकर्तृकविभागस्य यतः पितैव प्रभुर् इत्यर्थः । ये पुनर् धर्म्यं विभागम् अतिक्रामन्ति ये दण्ड्याः । यद् आह बृहस्पतिः ।
	समन्यूनाधिका भागाः पित्रा येषां प्रकल्पिताः ।
	तथैव ते पलनीया विनेयास् ते स्युर् अन्यथा ॥
पित्रा शास्त्रावगतप्रकारानुसारेणेति शेषः, प्रकारान्तरेण कल्पितानाम् अधर्म्यत्वेनापलनीयत्वात् । न हि स्वेच्छयैव स्वार्जितधने ऽपि कस्यचित् पुत्रस्य निष्कसहस्रेण कस्यचित् पुत्रस्य कपर्दिकामात्रेण विभागः कृतो धर्म्यो भवितुम् अर्हति । अनिदंप्रथमसंविभागस्यैव स्वत्वव्यवस्थापकत्वात् । न चैच्छिको विषमविभागो ऽनिदंप्रथम एव "इच्छया विभजेत् सुतान्" इति स्मृतिनिबद्धकत्वाद् इति वाच्यम्, अस्याः स्मृतेस् तथाविधविभागानिबन्धकत्वात् । तथा हि, स्वतस् तावद् अयुक्तत्वे ऽप्यपरार्केणास्याः स्मृतेः पारिशेष्यात् तथाविधविभागप्रतिपादनपरत्वम् आपादितम् । तत् प्राक्प्रतिपादितसम्यगर्थसद्भावे सत्यपास्तम् इति । स्वेच्छामात्रेण पित्रा स्वार्जितधने ऽपि कृतो विषमविभागः पुत्रैर् अनुशये सत्यपालनीय इति सिद्धम् । यत् पुनर् अपरार्केणोक्तम् "श्रेष्ठभागेनेत्येतद् उद्धारप्रदर्शनार्थम्, तेन ऽज्येष्ठस्य विंश उद्धारःऽ इत्यादिभिर् मन्वादिशास्त्रैर् यावन्त उद्धारप्रकारा अभिहिताः ते सर्वे ऽत्रोपलक्षिताः" इति, तद् अप्यपास्तम्, "धनम् एकं चारु समुद्धर्ज् ज्येष्ठः" इति जीवद्विभागोक्तोद्धारविशेषपरत्वस्यैव न्याय्यत्वात् । बृहस्पतिस् तु पितुर् भागाधिक्येन प्रकारान्तरम् आह ।
	जीवद्विभागे तु पिता गृह्णीतांशद्वयं स्वकम् । इति ।
पिता विभजन्न् इति शेषः । तथा च नारदः ।
	द्वाव् अंशौ प्रतिपद्येत विभजन्न् आत्मनः पिता । इति ।
विभजन्न् इति वदन् पितृकर्तृके जीवद्विभागे भागद्वयम् आत्मनो न पुनः पुत्रकर्तृके जीवद्विभाग इति दर्शयति । पितृकर्तृकविभागे ऽप्यात्मनो भागद्वयग्रहणे विशेषम् आहतुः शङ्खलिखितौ: "स यद्येकपुत्रः स्यात् द्वौ भागाव् आत्मनः कुर्यात्" इति । स इति प्रकृतः पिता प्रत्यवमृश्यते । एकपुत्रः स्यात् अतिक्रान्तपुत्रान्तरलाभकालः स्यात्, गलितवयस्कः स्याद् इति यावत् । अत एव बहुपुत्रसद्भावविषये ऽपि गलितवयस्कस्य भूयिष्ठभगग्रहणे पितृपुत्राणां भागवैषम्यम् आह हारीतः: "जीवन्न् एव वा विभज्य वनम् आश्रयेद् वृद्धाश्रमं वा गच्छेत् स्वल्पेन वा संविभज्य भूयिष्ठम् आदाय वसेत् स यद्युपदस्येत् पुनस् तेभ्यो गृह्णीयात् क्षीणांश्च विभजेत्" इति । स्वल्पेन भागेनात्मीयभागार्थप्रमाणकेन भागेन पिता पुत्रान् विभज्य द्वैगुण्येन भूयिष्ठं भागं स्वयम् आदाय गृह एव वा वसेत् । एवं वसन् यदि कथंचिद् उपदस्येद् अशनाद्यभावेन क्षीणः स्यात् पिता तदा तेभ्यः पुत्रेभ्यः स्वदत्तभागवशाद् उपचितद्रव्येभ्यः सकाशात् स्वकुटुम्बभरणपर्याप्तं धनं पुनर् गृह्णीयात् । अत पुत्रा एवाशनाद्यभावेन क्षीणाः तदा तान् पुनः पूर्ववद् विभजेद् इत्यर्थः । वनम् आश्रयेत् वानप्रस्थः स्यात् । वृद्धाश्रमः चतुर्थाश्रमः । वृद्धाश्रमम् इति वदन् गलितवयस्कविषयम् इति दर्शयति । एवं चापरवयसि पुत्राश्रयार्थित्वात् "यथा पिता पुत्रं क्षित उपधावति तादृग् एव तत्" इति श्रुतिविषयत्वं पितुर् युक्तम् । स्वल्पभागग्रहणाद् यथा पुत्रः पितरं क्षित उपधावति तादृग् एव तद् इति श्रुतिविषयत्वं पुत्रस्य युक्तम् इत्यभिसंधाय "यद्युपदस्येत्" इत्यादिना "यथा पिता पुत्रम्, यथा पुत्रः पितरम्" इत्यादितच्छ्रुतिद्वयार्थः उक्त इति मन्तव्यम् । अत एव "पुनस् तेभ्यो गृह्णीयात् क्षीणांश्च विभजेत्" इति स्वकीयस्मृत्योर् एवंविधश्रुतिमूलतां दर्शयितुम् एतत्समानार्थश्रुतिद्वयं प्रतीकेन तेनैव दर्शितम्: "अथाप्यत्र ग्रहोपदासोपदायिकीं श्रुतिम् उदाहरन्ति — पिताग्रयणः पुत्रा इतरे ग्रहा यद्याग्रयणः स्कन्देयुर् इति व्याख्याताम्" इति । ग्रहोपदासोपदायिकीं सोमग्रहशोषसमाधात्रीम् । आग्रयणः सोमग्रहविशेषः । इतरे आग्रयणव्यतिरिक्ता ग्राहा ऐन्द्रवायवादयः । उप वा दस्येत् उपदस्येद् वा शुष्येद् वेति यावत् । स्कन्देयुर् इतीतिकारो ऽत्रावशिष्टश्रुतिभागप्रतीकार्थः । व्याख्याताम् इति प्रतीकोपदर्शितश्रुतिभागस्य व्याख्यास्माभिः "यद्युपदस्येत् पुनस् तेभ्यो गृह्णीयात् क्षीणांश्च विभजेत्" इति वाक्यद्वयेन कृतेत्यर्थः । अत्रापि पितुर् इच्छया समविभागपक्षो ऽपि पक्षे कार्यः,
	सकलं द्रव्यजातं यद्भागैर् गृह्णन्ति तत्समैः ।
	पितरो भ्रातरश्चैव विभागो धर्म्य उच्यते ॥
इति जीवद्विभागं वदता कात्यायनेन समविभागपक्षस्य सार्वत्रिकत्वेनाभिधानात् । तेनात्र विषये यदि स्वकीयेच्छया पिता समभागपक्षं कुर्यात् तदा त्व् आह याज्ञवल्क्यः ।
	यदि कुर्यात् समान् अंशान् पत्न्यः कार्याः समांशिकाः ।
	न दत्तं स्त्रीधनं यासां भर्त्रा वा श्वशुरेण वा ॥
यदि वार्धके ऽप्यात्मना सह समविभागपक्षम् इच्छया पिता कुर्यात् तदा त्व् आत्मभागेन सह तत्समानं भागं प्रतिपत्नि गृह्णीयाद् इत्यर्थः । एवं च "जायापत्योर् न विभागो विद्यते" इति हारीतवचनविरोधशङ्का परिहृतेति सर्वम् अनवद्यम् । यत्र पुत्रः पितृधने धनार्जनसमर्थतया स्वांशं ग्रहीतुं नेच्छति तदा यावत् स्वीकरोति तावत् तस्मै दत्वा पृथक्क्रिया कार्येत्याह स एव ।
	शक्तस्यानीहमानस्य किंचिद् दत्वा पृथक्क्रिया । इति ।
यदा पुनर् जीवति पितरि पुत्रकर्तृको विभागः क्रियते तदा "सकलं द्रव्यजातम्" इति कात्यायेनेनोक्तसमभागप्रकारेण कार्यः, पुत्रकर्तृकजीवद्विभागे प्रमाणान्तरप्रतिपादकशास्त्रान्तराभावात्, "पितुः पुत्रा विभजेरन् धनं समम्" इत्यनुवृत्तौ "मातुर् निवृत्ते रजसि" इत्यादिना समविभागनियमस्य नारदोक्तस्य पूर्वप्रकरणे पुत्रकर्तृकजीवद्विभागावसरे दर्शितत्वाच् च ॥


इति स्मृतिचन्द्रिकायां जीवद्विभागप्रकरणम्


अथाजीवद्विभागे समविभागप्रकाराः

तत्र पितरीत्यनुवृत्तौ हारीतः: "समेनैव मृते रिक्थविभागः" इति । मृते पितरि भ्रातृभिः क्रियमाणो रिक्थविभागः समांशेनैव कार्य इत्यर्थः । पैठीनसिर् अपि: "पैतृके विभाज्यमाने दायाद्ये भ्रातॄणां समो विभागः" इति । दायाद्ये दायधन इत्यर्थः । न च भ्रातॄणाम् इति बहुचवनबलात् द्वयोर् भ्रात्रोर् अविभाग एवेति वाच्यम्, मध्यकद्रव्यस्वामिसमर्पणमात्रार्थत्वात् तस्य । अत एव मध्यकद्रव्यस्वामिन एकस्यैव दायविभागः देवलेन प्रतिषिध्यते ।
	एक एव सवर्णः स्याद् दायो ऽत्र न विभज्यते । इति ।
सवर्णासवरानेकभ्रातृविषये तु क्वचिद् देशे दायो न विभज्यत इति दर्शयितुं सवर्णः स्याद् इत्युक्तम् । उक्तं च मनुना ।
	ब्राह्मणक्षत्रियविशां शूद्रापुत्रो न रिक्थभाक् । इति ।
एतद् उक्तं भवति: शूद्राशूद्रभ्रात्रोर् अनेकत्वे ऽपि विवाहशुन्यशूद्रापुत्रो रिक्थानर्ह इत्यशूद्र एव सर्वं गृह्णीयाद् इति । एवं विभागानधिकारिसवर्णसाहित्याद् अनेकत्वे ऽपि एक एव गृह्णीयात् । तथा च सम्ग्रहकारः ।
	सर्वम् एव हरेज् ज्येष्ठो ऽनुजेष्व् अनधिकारिषु ।
	मध्यमो वा कनिष्ट्ःओ वा ज्यायस्यनधिकारिणि ॥ इति ।
न त्व् अधिकारिसवर्णानेकभ्रातृविषये ऽपि दायो न विभज्यते । तत्र मनुः ।
	ज्येष्ठ एव तु गृह्णीयात् पित्र्यं धनम् अशेषतः ।
	शेषास् तम् उपजीवेयुः यथैव पितरं तथा ॥
न चैतद् वचनं सहवासपक्षशिक्षार्थम् इति वाच्यम् । यतस् तदर्थम् अन्यद् एव वचनम् "एवं सहवसेयुर् वा" इति तेनैव प्रणीतम् आस्ते । सत्यम् आस्ते, तथापि प्रगल्भभ्रातृषु सहवासपक्षशिक्षार्थम् एव सहवसेयुर् इत्यतिदेशः । अप्रगल्भानुजेषु तु तत्प्रागल्भ्यपर्यन्तं सहवास एव कार्यो ऽनेन प्रकारेणेति दर्शयितुम् "ज्येष्ठ एव तु गृह्णीयात्" इत्युपदेश इति नानेन वचनेन वचोभङ्ग्या सवरानेकभ्रातृषु दायविभागः प्रतिषिध्यत इति न कश्चिद् विरोधः । यत् तु नारदेनोक्तम्,
	बिभृयाद् वेच्छतः सर्वान् ज्येष्ठो भ्राता यथा पिता ।
	भ्राता शक्तः कनिष्ठो वा शक्त्यपेक्षा कुले स्थितिः ॥
इति, तद् अशक्ताखिलानुजविषयम् । यत् तु गौतमेनोक्तम्: "सर्वं वा पूर्वजस्य इतरान् बिभृयात् पितृवत्" इति । न चैतन् मानवेन समानार्थम् इति वाच्यम्, वाशब्देन प्रगल्भभ्रातृष्व् अनुजानां दयहर्त्वस्य पाक्षिकत्वप्रतिपादनार्थत्वावगतेः । सत्यम् — न मानवेन समानार्थम्, किं तु प्रत्यक्षश्रुतिविरुद्ध्त्वाद् अनदर्तव्यम् । तथा च आपस्तम्बः: "ज्येष्ठो दायाद इत्येके तच् छास्त्रैर् विप्रतिषिद्धं मनुः पुत्रेभ्यो दायं व्यभजद् इत्यविशेषेण श्रूयते" इति । ज्येष्ठ एव भ्रातॄणां मध्ये पैतृकधनभाग् इत्येके पुनर् आचार्या मन्यन्ते तन्मतं प्रत्यक्षश्रुतिविरुद्धम्, यतस् तैत्तिरीयकब्राह्मणे: "मनुः पुत्रेभ्यो दायं व्यभजत्" इत्यविशेषेण श्रूयत इत्यर्थः । स्वमतं चानन्तरं तेनैवोक्तम्: "सर्वे हि धर्मयुक्ता धर्मयुक्ता भागिनः" इति । सर्वे पुत्रा इति शेषः । तथा च बृहस्पतिः ।
	पितृरिक्थहराः पुत्राः सर्व एव समांशिनः । इति ।
रिक्थे ऋणे च समांशिन इत्यर्थः । तथा च याज्ञवल्क्यः ।
	विभजेरन् सुताः पित्रोर् ऊर्ध्वं रिक्थम् ऋणं समम् । इति ।
ऋणम् अत्र पैतृकं विवक्षितम् । अपैतृकस्य तदैवापाकरणनियमात् । तथा च कात्यायनः ।
	भ्रात्रा पितृव्यमातृभ्यां कुटुम्बार्थम् ऋणं कृतम् ।
	विभागकाले देयं तत् रिक्थिभिः सर्वम् एव तु ॥
नारदस् तु विभागकाले पैतृकम् ऋणम् अपि देयम् इत्याह ।
	यच् छिष्टं पितृदायेभ्यो दत्वर्णं पैतृकं च तत् ।
	भ्रातृभिस् तद् विभक्तव्यम् ऋणी स्याद् अन्यथा पिता ॥
"पितृदायात् नव श्राद्धानि, नवश्राद्धं सह दद्युः" इति गौतमब्राह्मणात्,
	पितुर् ऊर्ध्वं विभागो य एकोद्दिष्टाद् अनन्तरम् ।
इति संग्रहकारवचनाच् च । एवं च पैतृकं धनं नवश्राद्धपैतृकादिऋणापाकरणार्थधनाद् अभ्यधिकं चेन् नारदोक्तम् एव कार्यम्, नो चेद् याज्ञवल्क्येनोक्तम् एवेर्त्यवगन्तव्यम् । पैतृकम् अपि किंचिद् ऋणं विभागकाले पैतृकधनाद् अनपाकरणीयम्, किं तु विभजनीयम् एवेत्याह कात्यायनः ।
	धर्मार्थं प्रीतिदत्तं च यद् ऋणं स्यान् नियोजितम् ।
	तद् दृश्यमानं विभजेन् न दानं पैतृकाद् धनात् ॥
यद् धर्मार्थं संकल्पितम्, यच् च पित्रा प्रीतेन वाचा दत्तम्, यच् च स्वेनैव पित्रा पुत्रैर् अपाकरणीयम् इति नियोजितं तद् एतत् त्रिविधम् ऋणं दृश्यमानं ज्ञयमानं विभजेद् एवेत्यर्थः । यः पुनः पुत्रः स्वकर्तृकधनार्जनकर्मणा धनं प्राप्तुं शक्तः सन् पितृद्वारागतं धनं नेच्छति तस्य सन्तानतस् तदंशनिमित्तकविवादपरिहारार्थम् असावितरैः पुत्रैर् विभाज्यधनात् किंचिद् धनं मूलधनार्थं दत्वा अवश्यं विभाज्य इत्याह ।
	भ्रात्ड्णां यस् तु नेहेत धनं शक्तः स्वकर्मणा ।
	स निर्भाज्यः स्वकाद् अंशात् किंचिद् दत्वोपजीवनम् ॥
भ्रातृविशेषस्य "कर्मभूयस्त्वात् फलभूयस्त्वम्" इति न्यायेन समभागाद् अभ्यधिकेन धान्यादिना विवर्धनम् इतरैर् भ्रातृभिः कार्यम् इत्याह नारदः ।
	कुटुम्बार्थेषु चोद्युक्तं तत् कार्यं कुरुते तु यः ।
	स भ्रातृभिर् बृहणीयो ग्रासाच्छादनवहनैः ॥


इति स्मृतिचन्द्रिकायाम् अजीवद्विभागे समविभागप्रकारः


अथ विषमविभागप्रकारः

तत्र बृहस्पतिः ।
	पितृरिक्थहराः पुत्राः सर्व एव समांशिनः ।
	विद्याकर्मरतस् तेषाम् अधिकं लब्धुम् अर्हति ॥
ये पतितादिव्यतिरिक्ताः पितृरिक्थहराः पुत्राः विद्यादेर् असत्तया सत्तया वा सदृशास् ते सर्वे समांशिन एव स्युः । ये पुनर् विद्यादेर् असत्तया सत्तया व विसदृशास् तेषां मध्ये यो विद्याद्युपेतः स एवोद्धारेण वा विषमविभागेन वाधिकं धनं लब्धुम् अर्हतीत्यर्थः । तत्रापि कर्मानुष्ठातृत्वतारतम्ये लभ्यधनपरिमाणश्रेष्ठ्ययोस् तारतम्यं भवति । न पुनर् विद्वत्तातारतम्येनेत्याह कात्यायनः ।
	यथा यथा विभागाप्तं धनं यागार्थताम् इयात् ।
	तथा तथा विधातव्यं विद्वद्भिर् भागगौरवम् ॥ इति ।
द्रव्यबाहुल्ये सतीति शेषः । अत एव मनुः ।
	उद्धारो न दशस्व् अस्ति संपन्नानां स्वकर्मसु ।
	यत् किंचिद् एव देयं स्याज् ज्यायसे मानवर्धनम् ॥ इति ।
ज्येष्ठादेर् अर्पणार्थं विभाज्यद्रव्यराशेः सकाशाद् यो ऽर्थ उद्ध्रियते स उद्धारः । दशसु कतिपयेषु जीवनपर्याप्तधनेष्व् इति यावत् । स्वकर्मसु स्वाधिकारतो ऽनुष्ठेयकर्मसु संपन्नानां कर्तृत्वम् आपन्नानाम् अशेषभ्रातॄणां द्रव्यबाहुल्ये सत्यपि कर्मनिष्ठत्वसाम्याद् उद्धारो मानवर्धनार्थदानं च नास्ति । किं तु स्वल्पधनशालिषु विद्यादितो विसदृशेषु जीवनमात्रपर्याप्तधनत्वेनानुद्धारे ऽपि संमानार्थं ज्यायसे किंचिद् वस्त्रमात्रं देयमित्यर्थः । एवं च येषां भ्रातॄणां प्रभूतं धनं विद्यते, विद्यादौ च तारतम्यम् अस्ति तेषां विभागे उद्धार इति मन्तव्यम् । उद्धारप्रकारम् अप्याह मनुः ।
	ज्येष्ठस्य विंश उद्धारः सर्वद्रव्याच् च यद् वरम् ।
	ततो ऽर्थं मध्यमस्य स्यात् तुरीयं तु यवीयसः ॥
ज्येष्ठस्य अग्रजस्य विद्यादिवशाद् उत्तमस्य विभाज्यद्रव्यराशेर् विंशतितमो भागः, तस्मिन्न् एव राशौ श्रेष्ठम् एकं च द्रव्यम् उद्धारः । ततो ऽर्थं तस्मिन्न् एव राशौ चत्वारिंशत्तमो भागो मध्यमम् एकं द्रव्यं जन्मतो विद्यादिवशतश्च मध्यमस्योद्धारः । तुरीयं तस्मिन्न् एव राशौ अशीतितमो भागः कणिष्ठम् एकं दर्व्यं जन्मतो विद्यावशाच् च यवीयस उद्धार स्याद् इत्यर्थः । अविशिष्टस्य च राशेर् विभागप्रकारम् आह स एव ।
	एवं समुद्धृतोद्धारे समानंशान् प्रकल्पयेत् । इति ।
उद्धृतावशिष्टम् समं निभजेद् इत्यर्थः । अथ वा तस्मिन्न् एव विषये विषमविभाग एव स्यान् नोद्धार इत्याह् स एव ।
	उद्धारे ऽनुद्धृते त्व् एषाम् इयं स्याद् अंशकल्पना ।
	एकाधिकं हर्ज् ज्येष्ठः पुत्रो ऽध्यर्थं ततो ऽनुजः ॥
	अंशम् अंशं यवीयांस इति धर्म व्यवस्थितः ॥
एकाधिकम् अंशं द्व्यंशम् इत् यवत्, "द्व्यंशी वा पूर्वजः स्यात्" इति गौतमस्मरणात् । पूर्वजो विध्यादिनापि ज्येष्ठ इत्यर्थः । अत एव बृहस्पतिः ।
	जन्मविद्यागुणज्येष्ठो द्व्यंशं दायम् अवाप्नुयात् । इति ।
एवं च न जन्मतः प्राथम्यादिमात्रम् उद्धारे विषमविभागे वा कारणम्, किं तु विद्यादिनिबन्धनश्रेष्ठत्वाद्युपेतं प्राथम्यादिकम् इति मन्तव्यम् । अयं च विषमविभागप्रकारः कलियुगे तु न वर्तत् इत्याह संग्रहकारः ।
	यथा नियोगधर्मो ऽद्य नानूबन्ध्यावधो ऽपि वा ।
	तथोद्धारविभागो ऽपि नैव संप्रति वर्तते ॥
अद्य संप्रतीत्येतौ शब्दौ कलियुगम् अभिसंधायोक्तौ । अत एव पुराणम् ।
	ऊढायाः पुनर् उद्वाहं ज्येष्ठांशं गोवधं तथा ।
	कलौ पञ्च न कुर्वीत भ्रातृजायां कमण्डलुम् ॥
ज्येष्ठांशं जन्मविद्यादिनिबन्धनश्रेष्ठांशम् । गोवधम् अनूबन्ध्यादिकर्माङ्गम् । कमण्डलुं गृहिणः कमण्डलुधारणम् । एतद् एव धारेश्वरेणोक्तम्: "ज्येष्ठस्य विंश उद्धारः इत्येवमादीनि वाक्यानि न विचार्यन्ते लोकेन अत्यन्तं परित्यक्तत्वात्" इति । कलाव् इति शेषः, द्वापरादाव् अनुष्ठेयत्वेनात्यन्तं परित्यागाभावात् । यत् पुनर् विश्वरूपेणोक्तम्, "यथा
	महोक्षं वा महाजं वा श्रोत्रियायोपकल्पयेत् ।
इत्यस्य शिष्टाचारेण बाधितत्वाद् अकरणम्, एवम् एवोद्धारस्यापि" इति, तद् अयुक्तम्, स्मृतिशिष्टाचारयोर् विरोधे शिष्टाचारस्यैव दुर्बलस्य बाध्यत्वात् । दुर्बलत्वं च "श्रुतिस्मृतिविहितो धर्मस् तदलाभे शिष्टाचारः प्रमाणम्" इति वसिष्ठस्मरणाद् अवगम्यते । किं च महोक्षादेर् अनुपकल्पनं शिष्टाचाराभाव एवं न पुनः शिष्टाचार इति शिष्टाचारेण बधितत्वाद् इत्ययुक्तम् उक्तम्, "शिष्टाचाराभावाद् अकरणम्" इति श्रीकरोक्तिवद् वक्तव्यम्, न च तथोक्तम् । यत् पुनर् विज्ञानेश्वरेणोक्तम्: "सत्यम् अयं विषमो विभागः शास्त्रदृष्टः, तथापि लोकविद्विष्टत्वान् नानुष्ठेयः" इति, एतद् अपि वाङ्मात्रम् । न ह्युद्धारविभागादौ लोकविद्वेशो ऽस्ति, प्रत्युत विद्यागुणपुण्यकर्मसंपन्नज्येष्ठादौ भागाधिक्ये लोकानुरागो दृश्यत इति यत् किंचिद् एतत् । ये पुनः स्मृतिसमुच्चयकाराः शम्भुश्रीकरदेवस्वाम्यादयः उद्धारविषमविभागयोः शिष्टाचारं क्वापि मन्यमाना उद्धारादिविषयाणि बहूनि स्मृतिवाक्यानि विचारयितुं ग्रन्थविस्तरं चक्रिरे । तेषां धर्मज्ञसमयपुराणवचनाभ्यां कलौ सर्वत्र शिष्टाचाराभावस्य निश्चितत्वाद् वृथैव प्रयासो ग्रन्थविस्तरश्च जात इत्यस्माभिर् उद्धारादिविषये दिङ्मात्रम् एव प्रदर्शितम् ॥


इति स्मृतिचन्द्रिकायां विषमविभागप्रकारः


अथान्यान्यप्यजीवद्विभागविषयाणि कानिचिद् वचनानि लिख्यन्ते

तत्र वसिष्ठः: "अथ भ्रातॄणां दयविभागो याश्चानपत्याः स्त्रियस् तासां चा पुत्रलाभात्" इति । याः पितृस्त्रियो ऽनपत्या गर्भावस्थापत्यास् तासाम् आ पुत्रलाभाद् आ प्रसवात् सहवासेन स्थितानां भ्रातॄणां प्रसूतापत्यलिङ्गानानन्तरं दायविभागो न पुनर् एवंविधविषये नवश्राद्धानन्तरं दायविभागो न पुनर् एवंविधविषये नवश्राद्धानन्तरं दायविभाग इत्यर्थः । नन्व् अस्य वचनस्य नवश्राद्धानन्तरं भ्रातॄणाम् अनपत्यपितृस्त्रीणां च दायविभागो भवतीति ऋज्वर्थः किम् इति परित्यज्यते । उच्यते: अनपत्यस्त्रीणाम् आ पुत्रलाभाद् इति विरुद्धार्थावगतेस् तत्परिहाराय परित्यज्यते । स्त्रीणाम् अदायानां दायविभागासंभवाच् च परित्यज्यते । स्त्रीणाम् अदायानां दायविभागासंभवाच् च परित्यज्यते । तथा च अर्हति स्त्रीत्यनुवृत्तौ बोधायनः: "न दायं निरिन्द्रिया ह्यदायाश्च स्त्रियो मता इति श्रुतिः" इति । हिशब्दो ऽत्र यस्मादर्थे । एवं चायम् अर्थः: यस्मान् निरिन्द्रिया व्याध्यादिनापगतेन्द्रियाः स्त्रियश्चादाया मता इति श्रुतिस् तस्मान् न स्त्री दायं विभक्तव्या, अन्यद्वारागत तद्द्रव्यम् अर्हतीति । "निरिन्द्रिया अदायाश्च स्त्रियो मताः" इत्यनेन "तस्मात् स्त्रियो निरिन्द्रिया अदायादीः" इति तैत्तिरीयकश्रुतिर् अर्थतः प्रदर्शितेति मन्तव्यम् । यद्यदायाः स्त्रियः कथं तर्हि याज्ञवल्क्येनोक्तम्,
	पितुर् ऊर्ध्वं विभजतां माताप्यंशं समं हरेत् ।
इति, कथितं च व्यासेन,
	असुतास् तु पितुः पत्न्यः समानांशाः प्रकीर्तिताः ।
	पितामह्यश्च सर्वास् ता मातृतुल्याः प्रकीर्तिताः॥
इति, कथितं च विष्णुना: "मातरः पुत्रभागानुसारिभागहारिण्य अनूढाश्च दुहितरः" इति । न हि स्त्रीणां दायानर्हत्वे मात्रादीनां दुहित्रन्तानाम् अंशभागित्वोक्तिर् युज्यते । बाढं युज्यते, दायानर्हाणां तु दायराहित्वोक्तिर् विरुध्यते, न पुनर् अंशहारित्वोक्तिः । अंशशब्दो हि भागवचनो न दायवचनः, गणद्रव्यादाव् अप्यंशो देय इति प्रयोगदर्शनात् । तेन मात्रादीनां दायद्रव्याभावे ऽपि विभाज्यराशौ स्वाम्यस्य पत्न्यधिकरणसिद्धस्य विद्यमानत्वात् तत्र यावदर्थम् अर्थहरणं स्वकीयस्वाम्यव्यवस्थापकं मात्रादिभिर् अपि कार्यम् इति याज्ञवल्क्यादिभिर् उक्तम् इति मन्तव्यम् । न च दायशब्दो "यद् धनं स्वामिसंबन्धाद् एव निमित्ताद् अन्यस्य स्वं भवति तद् उच्यते" इति दायशब्दार्थनिरूपणार्थं मिताक्षरायाम् उक्तं युक्तम् । एवं हि नित्यं विभागार्हम् एव त्वन्मते पत्नीस्वं भवेत् दायशब्दार्थत्वात् । लोके दम्पत्योर् धने विभागार्हद्रव्यम् एव हि दायशब्देन प्रयुज्यते । त्वन्मते पत्नीस्वं पतिसंबन्धाद् एव भवतीति तस्यापि दायत्वापत्तिः । ततश्च "अदायाः स्त्रियः" इति श्रुतिविरोधो दुर्वारः स्यात् । अस्मिन् मते तु विभागार्हं स्वस्वामिसंबन्धाद् एव निमित्ताद् अन्यस्य स्वं जातं दायशब्दार्थ इति विभागानर्हं पत्नीस्वं न दायः । तथा हि, पतिद्वारागतं जायाधनं नित्यं विभागानर्हम् एव, लोके दम्पत्योर् धने विभागादर्शनात्, "जायापत्योर् न विभागो विद्यते," इति हारीतस्मरणाच् च । तेनात्र न मातुः स्वाम्यव्यवस्थापको दायविभागः, किं तु यावदर्थम् एवार्थग्रहणम् इति मन्तव्यम् । अत एव स्मृत्यन्तरे निर्धनमातृविषयम् एवांशहरणं न मातृमात्रविषयम् एव ज्ञायते,
	जनन्यस्वधना पुत्रैर् विभागे ऽंशं समं हरेत् ।
इति स्मरणात् । अस्वधना प्रातिस्विकस्त्रीधनशून्या जननी पुत्रैर् अजीवद्विभागे क्रियमाणे पुत्रांशसमम् अंशं हरेद् इत्यर्थः । जननीग्रहणं तत्स्पत्न्यादेर् उपलक्षणार्थम्, अस्वधनेतिविशेषणोपादानात् । स्वधनाद् एव स्वकीयजीवनस्य स्वानुष्ठेयस्य च धनसाध्यकर्मणः सिद्धिसंभवे जनन्यादीनां न भागग्रहणम् इति गम्यते । तथा स्वधनमात्रात् तयोः सिद्ध्यसंभवे जनन्यादीनां सधनानाम् अपि न समभागहरणम्, किं तु यथोपयोगं न्यूनभागस्यैव ग्रहणम् इति च गम्यते, तथा विभाज्यराशेर् अतिबहुत्वे निर्धनानाम् अपि जनन्यादीनां न समांशग्रहणम्, किं तु यथास्वोपयोगं न्यूनस्यैव हरणम् इत्यपि गम्यते, अस्वधनेति विशेषणस्योपयोगवशाद् अंशहरणम् जनन्याः न पुनः भ्रातृवद् दायभागित्ववशाद् इति ज्ञापनार्थत्वात् । समम् इति विशेषणस्य तूपयोगवशाद् असमांशस्य हरणे ऽप्यवैयर्थ्यम्, अल्पविभाज्यराशाव् उपयोगवशाद् अधिकहरणस्य प्राप्तस्य निवृत्त्यर्थत्वात् । यत् पुनर् विष्णुना दुहितॄणां पुत्रभागानुसारिभागहारित्वम् उक्तम्, तत्रापि जन्मना लब्धस्वाम्यस्य पितृमरणे ऽप्यस्वतन्त्रावस्थस्याप्यविभाज्यस्यादायत्वात्, अनूढा इति विशेषणोपादानाच् च विवाहार्थं पुत्रभागानुसारिभगहरणं न पुनः भ्रातॄणाम् इव दुहितॄणां दायविभागार्थम् इति गम्यते । यत एव न दायविभागार्थम् अंशहरणं किं तु विवाहसंस्कारार्थम् अत एव विभाज्यधनबाहुल्याभावविषयम् एतद् इति वक्ष्यते । अत एव च देवलेनोक्तम् ।
	कन्याभ्यश्च पितृद्रव्ये देयं वैवाहिकं वसु ।
विवाहप्रयोजकं धनम् इत्यर्थः । अत एव च संस्कार्या इत्यनुवृत्तौ याज्ञवल्क्येनोक्तम् ।
	भगिन्यश्च निजाद् अंशाद् दत्वांशं तु तुरीयकम् । इति ।
एकस्य पुत्रस्य यावान् निजांशस् तच्चतुर्थांशं प्रतिभगिनि प्रदाय भ्रातृभिर् भगिन्यः संस्कार्या विवाहयितव्या इत्यर्थः । स्मृत्यन्तरे ऽपि ।
	भ्रातृभ्यो ऽंशचतुर्भागं तत्र कन्या हरेद् धनम् । इति ।
भ्रातृभ्यः सकाशाद् अंशं चतुर्थांशं धनं तत्र अजीवद्विभागे एकैका कन्या हरेद् इत्यर्थः । अनल्पविभाज्यविषयम् एतत् । तथा च कात्यायनः ।
	कन्यकानां त्व् अदत्तानां चतुर्थो भाग इष्तते ।
	पुत्राणां तु त्रयो भागाः साम्यं तु अल्पधने स्मृतम् ॥
कन्यकानां प्रत्येकम् इति शेषः । एवं पुत्राणाम् इत्यत्रापि शेषो द्रष्टव्यः । अल्पे विभाज्यधने पुत्रभागसाम्यं त्व् एकैककन्यकाभागस्य विष्ण्वादिना स्मृतम् इति तुरीयपादार्थः । एवं चानल्पे विभाज्यधने चतुर्थो भाग इति पारिशेष्याद् अवगम्यते । "पुत्राणां तु त्रयो भागाः" इत्येतत् समसंख्याकभ्रातृभगिनीविषयम् । यत्र तु भगिन्यो न्यूनसंख्याकास् तत्र पुत्राणां न त्रयो भागाः किं तु किंचिद् अभ्यधिकाः । यत् पुनर् मनुनोक्तम्,
	स्वेभ्यो ऽंशेभ्यस् तु कन्याभ्यः प्रदद्युर् भ्रातरः पृथक् ।
	स्वात् स्वाद् अंशाच् चतुर्भागं पतिताः स्युर् अदित्सवः ॥
इति, यद्यप्यत्र स्वात् स्वाद् इति वीप्सया यावन्तो भ्रातॄणाम् अंशास् तावन्त एव चतुर्थांशाः कन्याभ्यो भ्रातृभिः प्रदेया इति ऋञ्वर्थः प्रतिभाति । तथाप्यधिकसंख्याककन्याविषयत्वान् न प्राचीनस्मृतिविरोधः । न चात्रैकैकस्याः स्वात् स्वाद् अंशाच् चतुर्थांशदानम्, येन प्राचीनस्मृतिविरोधः । किं तु समुदायस्येति सुतराम् अविरोधः । दत्तं च कन्याभिः समत्वेन विभज्य ग्राह्यम् । यत् पुनर् विष्णुनोक्तम्: "अनूढानां च कन्यानाम् अंशवान् स्ववित्तानुसारेण संस्कारं कुर्यात्" इति, तद् एकपुत्रतया दायविभागाभावविषयम् । यद् वा भ्रातॄणां सहवासविषयम् । कन्याग्रहणम् असंस्कृतानां पितुर् अपत्यानाम् उपलक्षणार्थम् । अत एव व्यासः ।
	असंस्कृतास् तु ये तत्र पैतृकाद् एव ते धनात् ।
	संस्कार्या भ्रातृभिर् ज्येष्ठैः कन्यकाश्च यथाविधि ॥
बृहस्पतिः ।
	असंस्कृता भ्रातरस् तु ये स्युस् तत्र यवीयसः ।
	संस्कर्याः पूर्वजैस् ते वै पैतृकान् मध्यकाद् धनात् ॥
तत्र अजीवत्पितृकेषु भ्रातृष्व् इत्यर्थः । असंस्कृताः पित्रेति शेषः । अत एव नारदः ।
	येषां वै न कृताः पित्रा संस्कारविधयः क्रमात् ।
	कर्तव्या भ्रातृभिस् तेषां पैतृकाद् एव ते धनात् ॥
पैतृकधनाभावे ऽप्याह स एव ।
	अविद्यमाने पित्र्ये ऽर्थे स्वांशाद् उद्धृत्य वा पुनः ।
	अवश्यकार्याः संस्कारा भ्रातॄणां पूर्वसंस्कृतैः ॥
संस्कारा जातकर्माद्या उपनयनान्ता विवक्षिताः, अवश्यकार्या इत्यभिधानात् । विवाहादिसंस्कारस्य तु नैष्ठिकत्वादिपक्षान्तरदर्शनाद् अवश्यकार्यताभावात् संस्कारशब्दस्य संकोचो ऽत्र विवक्षित इत्यनवद्यम् । कन्यकानां तु विवाहान्ताः संस्कारा उपनयनरहिताः पित्र्यार्थाभावे स्वार्थाद् उद्धृत्य कार्याः, विवाहस्योपनयनस्थानत्वेनावश्यकार्यत्वात् । विभागकाले ऽन्यद् अपि धनं कन्यका स्वधृतालंकारादिकं लभत इत्याह शङ्खः: "विभज्यमाने दायाद्ये कन्यालंकारे वैवाहिकं स्त्रीधनं च कन्या लभेत्" इति । दायाद्ये दायधने भ्रातृभिर् विभज्यमाने कन्या स्वधृतालंकारं वैवाहिकं तुरीयांशादिधनं स्त्रीधनं च पित्रादिना दत्तं लभेद् इत्यर्थः । बोधायनो ऽपि: "मातुर् अलंकारं दुहितरः सांप्रदायिकं लभेरन् अन्यद् वा" इति । सांप्रदायिकं मातृपरंपरायातम् । अन्यत् तद् इतरद् वा मात्रा धृतम् अलंकारं मातृकं तत्र विभयमाने दुहितरः कुमार्यो लभेरन्न् इत्यर्थः ॥


इति स्मृतिचन्द्रिकायाम् अजीवद्विभागविषयाणि


अथ अन्यान्यपि दायांशानर्हविषयाणि कानिचिद् वचनानि लिख्यन्ते

तत्र देवलः ।
	मृते न पितरि क्लीबकुष्ठ्युन्मत्तजडान्धकाः ।
	पतितः पतितापत्यं लिङ्गी दायांशभागिनः ॥
मृते पितरि क्लीबादयो धनांशभागिनो न भवन्तीत्यर्थः । लिङ्गी नैष्ठिकवनस्थादिः । क्षपणकपाशुपतादिश्चात्र विवक्षितः । मृते पितरीति विभागकालप्रदर्शनार्थम् उक्तम् । तेन पितरि जीवत्यपि जीवद्विभागे क्लीबादयो दायभागिनो न भवन्ति । अत एव जीवद्विभागे ऽप्यभागित्वम् एतेषां वक्तुम् उक्तम् आपस्तम्बेन: "जीवन् पुत्रेभ्यो दायं विभजेत् समं क्लीबम् उन्मत्तं पतितं च परिहाप्य" इति । चशब्दः कुष्ठिजडान्धादीनां संग्रहार्थः । परिहाप्य वर्जयित्वेत्यर्थः । मनुर् अप्यनंशभागिन आह ।
	अनंशौ क्लीबपतितौ जात्यन्धबधिरौ तथा ।
	उन्मत्तजडमूकाश्च ये च केचिन् निरिन्द्रियाः ॥
निरिन्द्रियाः व्याध्यादिना विनष्टघ्राणादीन्द्रियाः । नारदो ऽपि ।
	पितृद्विट् पतितः षण्डो यश्च स्याद् अपपात्रितः ।
	औरसा अपि नैते ऽंशं लभेरन् क्षेत्रजाः कुतः ॥
अपपात्रितः अपपात्रीकृतः, "अपपात्रितस्य रिक्थपिण्डोदकानि व्यावर्तन्ते" इति शङ्खलिखितस्मरणात् । अपपात्रितस्य महापराधेन बन्धुभिर् बहिष्कृतस्येत्यर्थः । वसिष्ठो ऽप्: "अनंशास् त्व् आश्रमान्तरगताः" इति । गृहस्थाश्रमम् अपेक्ष्येति शेषः । न चैवम् उपकुर्वाणस्य ब्रह्मचारिविशेषस्याप्यंशशून्यत्वम् आयातम् इति वाच्यम्, गृहस्थाश्रमानर्हत्वकार्याश्रमान्तरस्यात्र विवक्षितत्वात् । विष्णुर् अपि: "पतितक्लीबाचिक्त्स्यरोगविकलास् त्व् अभागहराः" इति । विकलः इन्द्रियविकलः । अचिकित्स्यरोग इति वदन् अचिक्त्स्यक्लैब्यवैकल्यादिशालिनो ऽप्यभागहरा इति दर्शयति । तेन विभागकालस्थितक्लैब्यादिशालिनाम् अभागहरत्वं न पुनः सहजबाधिर्यक्लैब्यादिशालिनाम् एवेति मन्तव्यम् । कात्यायनः ।
	अक्रमोढासुतश्चैव सगोत्राद्यस् तु जायते ।
	प्रव्रज्यावसितश्चैव न रिक्तं तेषु चार्हति ॥
अक्रमोढासुतो वर्णक्रमजन्मक्रमातिक्रमेण परिणीतायाः सुतो यः । तथा सगोत्रात् सगोत्रस्त्रीपरिणेतुः सकाशाद् यः सुतः सगोत्रस्त्रियां जायते । तथा प्रव्रज्यावसितः स्वीकृतचतुर्थाश्रमत्यागी यो भवेत् । तेष्व् अक्रमोड्ःआसुतादिषु रिक्थं प्राप्तुं नार्हति, ते रिक्थानर्हा इत्यर्थः । मनुर् अपि ।
	अनियुक्तासुतश्चैव पित्रिण्याप्तश्च देवरात् ।
	उभौ तौ नार्हतो भागं जारजातककामजौ ॥
अनियुक्तायां परस्त्रियाम् अपरिणेतुः सकाशाद् उत्पन्नः सुतो जारजातकः, स्वार्थे कप्रत्ययः । परिणेत्रोत्पन्नपुत्रवत्यां देवरात् उत्पन्नः कामजः । ताव् उभौ भागं नार्हत इत्यर्थः । एतद् उक्तं भवति: जारजातः नियोगविध्यतिक्रमेण जातश्च क्षेत्रिणो धनभागं नार्हतीति । बृहस्पतिर् अपि ।
	सवर्णजो ऽप्यगुणवान् नार्हः स्यात् पैतृके धने । इति ।
अगुणवान् पितृदृष्टादृष्टकार्योपयोगिगुणरहितः । तथा चानन्तरम् उक्तं तेनैव ।
	उत्तमर्णाधमर्णाभ्यां पितरं त्रायते सुतः ।
	अतस् तु विपरीतेन नास्ति तेन प्रयोजनम् ॥
	तथा गवा किं क्रियते या न दोग्ध्री न गर्भिणी ।
	को ऽर्थः पुत्रेण जातेन यो न विद्वान् न धार्मिकः ॥
	शास्रशौर्यार्थरहितस् तपोविज्ञानवर्जितः ।
	आचारहीनः पुत्रस् तु मूत्रोच्चारसमः स्मृतः ॥ इति ।
उत्तमम् ऋणम् ऋषिदेवपितॄणाम् । अधमम् ऋणं धनिकहस्तात् गृहीतम् । यथा विद्यादिरहितः सूनुर् औरसो ऽपि हेयभूत इति मूत्रोच्चारसम इत्युक्तम् । मनुर् अपि ।
	सर्व एव विकर्मस्था नार्हन्ति भ्रातरो धनम् । इति ।
विकर्मस्थाः निषिद्धकर्मैकनिरताः । धनं विभाज्यधनम् । एवं निरूपितनिरंशकाः सर्वे पोषणीयाः । तथा च याज्ञवल्क्यः ।
	क्लीबो ऽथ पतितस् तज्जः पङ्गुर् उन्मत्तको जडः ।
	अन्धो ऽचिकित्स्यरोगाद्या भर्तव्याश् तु निरंशकाः ॥
तज्जः पतितोत्पन्नः । आद्यशब्देनान्येषां प्राक्प्रतिपादितानां ग्रहणम् । भर्तव्याः दायहरैर् इत् शेषः, "रिक्थग्राहिभिस् ते भर्तव्याः" इत् विष्णुस्मरणात् । कथं भर्तव्या इत्यपेक्षिते मनुः ।
	सर्वेषाम् अपि तु न्याय्यं दातुं शक्यं मनीषिणा ।
	ग्रासाच्छादनम् अत्यन्तं पतितो ह्यददद् भवेत् ॥
अत्यन्तं यावज्जीवम् इत्यर्थः । कात्यायनः ।
	ग्रासाच्छादनम् अत्यन्तं देयं तद्बन्धुभिर् मतम् ।
	बन्धूनाम् अप्यभावे तु पितृद्रव्यं तदाप्नुयात् ॥
	अपित्र्यं द्रविणं प्राप्तं दापनीया न बान्धवाः ॥ इति ।
तद्बन्धुभिः निरंशकबन्धुभिः । तत्पितृद्रव्यग्राहिभिर् ग्रासाच्छादनं देयम् इति मन्वादीनां मतम् इत्यर्थः । अपित्र्यम् इत्यादेर् अयम् अर्थः । निरंशकपितृद्रविणं तद्बन्धुभिर् अप्राप्तम्, राज्ञा तद्बन्धवो भरणाय न दापनीया इति । एतद् उक्तं भवति । निरंशकपितृधनाग्राहकबान्धवानाम् आवश्यकं निरंशकभरणम् इति । एवम् अशेषनिरंशकानां भरणं प्राप्तं कस्यचित् पर्युदासं कुर्वन्न् आह देवलः ।
	तेषां पतितवर्ज्येभ्यो भक्तवस्तं प्रदीयते । इति ।
पतितोत्पन्नस्यापि पतितत्वात् सो ऽपि वर्ज्यः । अत एव बोधयनः: "अतीतव्यवहारान् ग्रासाच्छादनैः बिभृयुः अन्धजडक्लीबव्यसनिव्याधितादींश्चाकर्मिणः पतिततज्जातवर्ज्यम्" इति । अतीतव्यवहाराः मूकादयः । अकर्मिणः धर्मार्थवृत्त्यर्थकर्मस्व् अक्षमाः । वसिष्ठस् तु तन्त्रोक्यैव चतुर्णां भरणप्रतिषेधम् आह: "अनंशास् त्व् आश्रमान्तरगताः क्लीबोन्मत्तपतिताश्च भरणं क्लीबोन्मत्तानाम्" इति । अत्र विशेषग्रहणं शेषप्रतिषेधार्थम् इति न्यायेन पतिताश्रमान्तरगतविषयस्य भरणस्य प्रतिषेधो गम्यते । आश्रमान्तरगतिम् अन्तरेण प्रव्रज्यावसितत्वासंभवात् प्रव्रज्यावसितविषयभरणस्यापि प्रतिषेधो ऽत्रावगम्यते । एवं च पतिततज्जाताश्रमान्तरगतप्रव्रज्यावसिततज्जातानां निरंशकानां भरणम् अनावश्यकम् इति मन्तव्यम् । निरंशकपुत्राणाम् अंशग्रहणविरोधिक्लैब्याद्याभावे ऽपि निरंशकपुत्रत्वेन पैतामहधनानर्हत्वे प्राप्ते तदपवादम् आह देवलः ।
	तत्पुत्राः पितृदायांशं लभेरन् दोषवर्जिताः । इति ।
तत्पुत्राः निरंशकपुत्राः । अंशग्रहणविरोधिक्लैब्यादिदोषवर्जिताः पितृदायांशं पैतामहधनांशं लभेरन्न् इत्यर्थः । न चेदं वचनं पतितापत्यस्यापि पैतामहधनभागित्वं प्रापयति तत्पुत्रा इति सामान्येनाभिधानाद् इति शङ्कनीयम्, दोषवर्जिता इत्यनेन व्यदस्तत्वात्  । पतितस्यापि पुमपत्यं पतितम् एव भवति । तथा च वसिष्ठः: "पतितोत्पन्नः पतितो भवतीत्याहुर् अन्यत्र स्त्रियाः सा हि परगामिनी" इति । पतितस्य पुत्रवत् प्रतिलोमायाः स्त्रियाः पुत्रस्य पुत्रो ऽपि पैतामहधनानर्हः अंशग्रहणविरोधिदोषसद्भावात् । अत एव विष्णुः: "तेषाम् एवौरसाः पुत्रा भागहारिणो न तु पतितस्य पतनीये कृते कर्मण्यनन्तरोत्पन्नाः प्रतिलोमासु स्त्रीषूत्पन्नाश्चाभागिनस् तत्पुत्राः पैतामहे ऽप्यर्थे" इति । अनन्तरोत्पन्नाः पश्चाद् उत्पन्नाः, आनन्तर्यस्याविवक्षितत्वात् । ते तु न भागहारिणः । एवं प्रव्रज्यावसितादिपुत्रेषु यत्र यत्र अंशग्रहणविरोधिदोषो ऽस्ति तत्र तत्र पैतामहधनाभागित्वं विज्ञेयम् । क्षेत्रजपुत्रविषये ऽप्युक्तं याज्ञवल्क्येन,
	औरसक्षेत्रजास् तेषां निर्दोषा भागहारिणः ।
इति, तत् द्वापरादिविषयम् इति मन्तव्यम्, कलौ क्षेत्रजपुत्रनिषेधात् । सदोषास् त्व् औरसादयो भर्तव्या इत्येतत्
	अन्धोचिक्त्स्यरोगाद्या भर्तव्यास् तु निरंशकाः ।
इत्यनेनैवोक्तम् इतीह नोक्तम्, किं तु पूर्वं यन् नोक्तं तद् आह स एव ।
	सुताश्चैषां प्रभर्तव्या यावद् वै भर्तृसात्कृताः ।
	अपुत्रा योषितश्चैषां भर्तव्याः साधुवृत्तयः ॥
	निर्वास्या व्यभिचारिण्यः प्रतिकूलास् तथैव च ॥ इति ।
सुताः कन्यकाः एषां निरंशकानाम् । भर्तव्याः निरंशकपितृद्रव्यग्राहिभिर् निरंशकभरणप्रकारेणैव । या वज्जीवम् इत्यस्यापवादो "यावद् वै भर्तृसात्कृताः" इति,यावद् विवाहसंस्कृता भवन्ति तावद् एवत्यपवादभागस्यार्थः । एषां निरंशकानाम् अपुत्रा योषितः परिणीताः स्त्रियः सदाचारा निरंशकपितृद्रव्यग्राहिभिर् एव निरंशकभरणप्रकारेणैव भर्तव्याः । व्यभिचारिण्यः भरणकर्तुः प्रतिकूलाश्च गृहाद् बहिः कार्याः । तत्रासाधुवृत्तयो निर्वासिता न भर्तव्याः । प्रतिकूलास् तु निर्वासिता न भर्तव्याः ॥


इति स्मृतिचन्द्रिकायाम् अंशानर्हविषयाणि


अथ विभाज्यनिरूपणम्

तत्र कात्यायनः ।
	पैतामहं च पित्र्यं च यच् चान्यत् स्वयम् आर्जितम् ।
	दायादानां विभागे तु सर्वम् एतद् विभज्यते ॥
स्वयम् आर्जितं पित्र्याद्यविभक्तद्रव्योपयोगेन स्वयम् आर्जितम्, तदनुपयोगेन स्वयम् आर्जितस्याविभाज्यत्वात् । एवं त्रिविधं धनं सर्वं विभज्यते । यदि नास्ति पितामहादिकृतम् ऋणादिकम् इति शेषः । अस्ति चेन् न सर्वम्, अपि तु ऋणादिकं दत्वावशिष्टं विभज्यते । तथा च स एव ।
	ऋणं प्रीतिप्रदानं तु दत्वा शेषं विभाजयेत् । इति ।
प्रीतिप्रदानं प्रीत्या प्रदत्तं शेषं विभाजयेद् इति वदन् विभाज्यबाहुल्यविषयम् एतद् इति दर्शयति । तद्बाहुल्यविषये तु रिक्थवद् ऋणम् अपि विभाज्यम् इत्यजीवद्विभागप्रकरणे प्रदर्शितम् । विभागकाले यद् ऋणं प्रीतिदेयं तस्याकूटत्वनिश्चयार्थं बन्धुभिः सह रिक्थग्राहिभिस् तद्विचार्यम् इत्याह स एव ।
	ऋणम् एवंविधं शोध्य विभागे बन्धुभिः सह । इति ।
वञ्चनर्हं रिक्थम् अपि विशोध्यम् इत्याह स एव ।
	गृहोपस्करवाह्याश्च दोह्याभरणकर्मिणः ।
	दृश्यमाना विभज्यन्ते कोशं गूढे ऽब्रवीद् भृगुः ॥
कर्मिणः कर्मकरा दासादयः । गूढे द्रव्ये वञ्चनाशङ्कायां कोशाख्यं दिव्यं भृगुर् अब्रवीद् इत्यर्थः । तथा च स एव ।
	गूढद्रव्याभिशङ्कायां प्रत्ययस् तत्र कीर्तितः । इति ।
प्रययो दिव्यम्, तद् अपि कोशाख्यम् एवेत्युक्तं प्राक् । बृहस्पतिर् अप्यत्र तद् एव दिव्यं भवतीत्याह ।
	गृहोपस्करवाह्यादिदोह्याभरणकर्मिणः ।
	दृश्यमाना विभज्यन्ते गूढे कोशो विधीयते ॥
न च कोशग्रहणं यथाप्राप्तदिव्योपलक्षणार्थम् इति वाच्यम्,
	शङ्काविश्वाससंधाने विभागे रिक्थिनां सदा ।
	क्रियासमूहकर्तृत्वे कोशम् एव प्रदापयेत् ॥
इति कात्यायनीये विभागविषये ऽभिहिते ऽपि कोशे पुनर्  इह विषयाभिधानस्य नियमार्थत्वात् । तेन बार्हस्पत्ये ऽपि कोशग्रहणं नियमार्थम् एव ॥


इति स्मृतिचन्द्रिकायां विभाज्यनिरूपणम्


अथ अविभाज्यनिरूपणम्

तत्र व्यासः ।
	विद्याप्राप्तं शौर्यधनं यच् च सौदायिकं भवेत् ।
	विभागकाले तत् तस्य नान्वेष्टव्यं स्वरिक्थिभिः ॥
विद्याप्राप्तशब्देनात्र न विद्यामात्रप्राप्तं धनम् उच्यते, किं तु विद्याविशेषप्राप्तम् । तथा च कात्यायनः ।
	परभक्तोपयोगेन विद्या प्राप्तान्यतस् तु या ।
	तया प्राप्तं धनं यत् तु विद्याप्राप्तं तद् उच्यते ॥
परान्यशब्दाव् अत्राविभक्तापेक्षया यद् व्यक्त्यन्तरं तत्र प्रयुक्तौ । भक्तसब्दो ऽत्र द्रव्यमात्रोपलक्षकतया प्रयुक्तः । उक्तलक्षणया विद्यया धनप्राप्तौ निमित्तत्वम् अनेकविधम् इति निमित्तभावभेदेन तत्प्राप्तं धनम् अप्यनेकविधम्, तत् सर्वम् अविभाज्यम् इति संक्षेपतो विद्याप्राप्तशब्देनैव व्यासेनाभिहितम् । तत् स्वग्रन्थे प्रपञ्चितुम् अप्याह कात्यायनः ।
	उपन्यस्ते तु यल् लब्धं विद्यया पणपूर्वकम् ।
	विद्याधनं तु तद् विद्याद् विभागे न विभज्यते ॥
	शिष्याद् आर्त्विज्यतः प्रश्नात् संदिग्धप्रश्ननिर्णयात् ।
	स्वज्ञानशंसनद् वादाल् लब्धं प्राध्ययनाच् च यत् ॥
	विधाधनं तु तत् प्राहुर् विभागे न विभज्यते ।
	परं निरस्य यल् लब्धं विद्यातो द्यूतपूर्वकम् ॥
	विद्याधनं तु तद् विद्यान् न विभाज्यं बृहस्पतिः ।
	विद्याप्रतिज्ञया लब्धं शिष्याद् आप्तं च यद् भवेत् ॥
	ऋत्विङ्न्यायेन यल् लब्धम् एतद् विद्याधनं भृगुः ।
	शिल्पिष्व् अपि हि धर्मो ऽयं मूल्याद् यच् चाधिकं भवेत् ॥
	विद्याबलकृतं चैव याज्यतः शिष्यतस् तथा ।
	एतद् विद्याधनं प्राहुः सामान्यं यद् अतो ऽन्यथा ॥ इति ।
उपन्यस्ते वर्गत्यागादिवैचित्र्येणोपन्यस्ते । शिष्यात् अध्यापनात् । आर्त्विज्यतः आर्त्विज्यकरणात् । प्रश्नात् उपपातक्यादिकृतप्रायश्चित्तार्थप्रश्नात् । संदिघप्रश्ननिर्णयात् अर्थ्यादिकृतप्रश्नप्रतिप्रश्नयोर् निर्णयात् । स्वज्ञानशंसनात् अग्रपूजादौ स्वज्ञानप्रख्यापनात् । वादात् जल्पवितण्डादिभेदात् । प्राध्ययनात् घटिकाध्ययनात् ।विद्यातः अक्षहृदयज्ञानादिना । विद्याप्रतिज्ञया बहुविद्याढ्यत्वप्रतिज्ञया । शिष्याद् आप्तं गुरुपूजनार्थम् । ऋत्विङ्न्यायेन लब्धम् उपद्रष्टृत्वादिना लब्धम् । शिल्पिष्व् अपि शिल्पिविध्योपजीविष्व् अपि । अयं विद्याधनविभागरूपो धर्मो ऽस्ति । मूल्यात् भृतेः यद् धनम् अधिकं भृतकाध्ययनादौ भवेत् । तथा विद्याबलकृतं विद्याधिक्यकृतं यद् विशिष्टपूजादौ भवेत् । तथा विद्याबलकृतं विद्याधिक्यकृतं यद्विशिष्टपूजादौ भवेत् । तथा याज्यतः शिष्यतः सत्कारादौ भवेत् । तद् एतद् विध्याधनं प्रातिस्विकं प्राहुः । अतो विद्याधनाद् यदन्यथाभूतं विभक्तपित्रादिद्रव्योपयोगेन प्राप्तं तद्विभक्तानां सामान्यं साधारणं विभाज्यम् इति यावत् । शेषं व्यक्तार्थम् । नारदो ऽपि सामान्यं विद्याधनम् आह ।
	कुटुम्बं बिभृयाद् भ्रातुर् यो विद्याम् अधिगच्छति ।
	भागं विद्याधनात् तस्मात् स लभेताश्रितो ऽपि सन् ॥
अविभक्तधनोपयोगेन प्राप्तविद्याधनस्य विभाज्यत्वप्रदर्शनार्थम् एतत् । आश्रितो ऽपि अविद्यो ऽईत्यर्थः । एवम् अविभक्तपित्रादिग्राहितविद्यालब्धम् अपि धनं विभाज्यम् । तथा च कात्यायनः ।
	कुले विनीतविद्यानां भ्रातॄणां पितृतो ऽपि वा ।
	शौर्यप्राप्तं तु यद् वित्तं विभाज्यं तद् बृहस्पतिः ॥ इति ।
अविभक्तस्वकुले पितृद्रव्यादेः पितृतो ऽपि वा शिक्षितविद्यानां यद् वित्तं शौर्यादिप्राप्तं विद्ययैव प्राप्तं तत् विद्याधनं विभाज्यं बृहस्पतिर् अब्रवीद् इत्यर्थः । विभाज्यविद्याधने भागाधिक्यम् आरकस्यास्ति, "येन चैषां स्वयम् आर्जितं स्यात् स द्व्यंशम् एव हरेत्" इति वसिष्ठस्मरणात् । गौतमस् त्व् अविभाज्यविद्याधने ऽपि अंशदानम् आर्जकेच्छयापि क्वचिद् आह: "स्वयम् आर्जितं वैद्येभ्यो वैद्याः कामं दद्यात्" इत् । वैद्येभ्यः विद्यावद्भ्यः । नारदस् तु इच्छाशून्यो न दद्याद् इत्याह ।
	वैद्यो वैद्याय नाकामो दद्याद् अंशं स्वतो धनात् ।
	पितृद्रव्यं समाश्रित्य न चेत् तेन तद् आहृतम् ॥
पूर्वार्धे यद् धनाद् इति सामान्येनोक्तं तद् अविभाज्यविद्याधनविषयम् इत्युत्तरार्धेनावगन्तव्यम् । अवैद्याय सकामो ऽपि न दद्यात् । तथा च कात्यायनः ।
	अविद्यानां तु वैद्येन देयं विद्याधनात् क्वचित् ।
	समविद्याधिकानां तु देयं वैद्येन तद् धनम् ॥
अवैद्यानां न क्वचिद् देयम्, सकामेनापि न देयम् इत्यर्थः । शौर्यधनं च तेनैव निरूपितम् ।
	आरुह्य संशयं यत्र प्रसभं कर्म कुर्वते ।
	तस्मिन् कर्मणि तुष्टेन प्रसादः स्वामिना कृतः ॥
	तत्र लब्धं तु यत् किंचित् धनं शौर्येण तद् भवेत् ॥ इति ।
प्रसभो बलात्कारः । अन्यद् अप्यविभाज्यम् आह स एव ।
	ध्वजाहृतं भवेद् यत् तु विभाज्यं नैव तत् स्मृतम् । इति ।
ध्वजाहृतपदप्रतिपाद्यम् अप्युक्तं तेनैव ।
	संग्रामाद् आहृतं यत् तु विद्राव्य द्विषतां बलम् ।
	स्वाम्यर्थे जीवितं त्यक्त्वा तद् ध्वजाहृतम् उच्यते ॥
एतद् अपि शौर्यधनशब्देनैव व्यासेनाभिहितम्, तद्वेइशेषत्वात् । कात्यायनेन भेदेन ध्वजाहृतस्याभिधानं प्रपञ्चनार्थम् इति मन्तव्यम् । अत्रापि विद्याप्राप्तवद् अविभाज्यत्वे पित्राद्यविभक्तधनानुपयोगेनार्जनं प्रयोजकम् इत्यवगन्तव्यम् । अत एव तदुपयोगेनार्जितं विषमविभागेन विभाज्यं भवतीत्याह व्यासः ।
	साधारणं समाश्रित्य यत् किंचिद् वाहानायुधम् ।
	शौर्यादिनाप्नोति धनं भ्रातरस् तत्र भागिनः ॥
	तस्य भागद्वयं देयं शेषास् तु समभागिनः ॥ इति ।
साधारणं विभक्तानां धनम् । भ्रातृग्रहणम् अविभक्तोपलक्षणार्थम् । तस्य साधारणधनाश्रयाद् आर्जितस्येत्यर्थः । शौर्यादिनेति वदन् अन्यत्रापि धने कन्यागतवैवाहिकादौ साधारणं समाश्रित्य विवाहेन प्राप्ते विभाज्यत्वं दर्शयति । कन्यागतवैवहिकयोः स्वरूपम् आह कात्यायनः ।
	यल् लब्धं दानकाले तु सजात्या कन्यया सह ।
	कन्यागतं तु तद् वित्तं शुद्धं वृद्धिकरं स्मृतम् ॥
	वैवाहिकं तु तद् विद्यात् भार्यया यत् सहागतम् ।
	धनम् एवंविधं सर्वं विज्ञेयं धर्मसधकम् ॥ इति ।
कन्यागतं कन्यया सहागतम् । स्त्रीधनस्य तु सर्वविधस्यापि अविभाज्यत्वम् आह स एव ।
	विवाहकाले यत् किंचिद् वरयोद्दिश्य दीयते ।
	कन्यायास् तद् धनं सर्वम् अविभाज्यं च बन्धुभिः ॥
	शौर्यप्राप्तं विद्यया च स्त्रीधनं चैव यत् स्मृतम् ।
	एतत् सर्वं विभागे तु न च वैभाज्यम् अर्थिभिः ॥
बृहस्पतिर् अप्यविभाज्यधनम् आह ।
	पितामहपितृभ्यां च दत्तं मात्रा च यद् भवेत् ।
	तस्य तन् नापहर्तव्यं शौर्यभार्याधनं तथा ॥
मातृदत्ते तु विशेषम् आह नारदः ।
	मात्रा च यद् धनं यस्मै स्यात् प्रीतिपूर्वकम् ।
	तस्याप्येष विधिर् दृष्टो मातापीष्टे तथा पिता ॥
स्वधन इति शेषः । एष विधिः पितृदत्तविषयोक्तो विधिः । एवं मित्रदत्तादिकम् अप्यविभाज्यम् । तथा च याज्ञवल्क्यः ।
	पितृद्रव्याविरोधेन यद् अन्यत् स्वयम् आर्जितम् ।
	मैत्रम् औद्वाहिकं चैव माधुपर्किकम् एव च ॥ इति ।
मनुनात्र माधुपर्किकस्याप्यविभाज्यत्वम् उक्तम् । 
	पितृद्रव्याविरोधेन यद् अन्यत् स्वयम् आर्जितम् ।
इत्यस्यार्थो मनुना स्पष्टीकृतः ।
	अनुपघ्नन् पितृद्रव्यं श्रमेण यद् उपार्जयेत् । इति ।
उभयत्र पितृग्रहणम् अविभक्तोपलक्षणार्थम् । श्रमेण श्रमजनकेन कृष्यादिनेति यावत् । अनुपघ्नन् अपीडयन् । व्यासो ऽपि ।
	अनाश्रित्य पितृद्रव्यं स्वशक्त्याप्नोति यद् धनम् ।
	दायादेभ्यो न तद् दद्यात् ॥॥॥॥॥॥॥॥॥। ॥
अनाश्रित्य आर्जनसिद्ध्यर्थम् इत् शेषः । पितृग्रहणम् अविभक्तोपलक्षणार्थम् अत्रापि । प्रजापतिर् अपि ।
	विद्याशौर्यश्रमैर् लब्धं स्त्रीधनं माधुपर्किकम् ।
	मैत्रम् औद्वाहिकं भ्रातुः भ्रातृभिर् न विभज्यते ॥
श्रमः कृष्यादिः । एवं पूर्वपुरुषक्रमायातं परापहृतं स्वशक्त्याभ्युद्धृतं द्रव्यं दायादेभ्यो न दद्यात्,
	क्रमाद् अभ्यागतद्रव्यं हृतम् अभ्युद्धरेत् तु यः ।
	दायादेभ्यो न तद् दद्यात् ॥॥॥॥॥॥॥॥॥ ॥
इति याज्ञवल्क्यस्मरणात् । द्रव्यं भूव्यतिरिक्तम् । भूद्रव्ये ऽप्याह शङ्खः ।
	पूर्वनष्टां तु यो भूमिम् एकश्चाभ्युद्धरेत् क्रमात् ।
	यथाभागं लभन्ते ऽन्ये दत्वांशं तु तुरीयकम् ॥
क्रमाद् अभ्यागतां पुत्रपौत्रादीनां मध्ये यः पूर्वं नष्टां परापहृतां भूमिं स्वशक्त्याभ्युद्धरेत् तस्मै तच्चतुर्थांशं दत्वा शेषम् उद्धारकेण सहान्ये विभजेरन्न् इत्यर्थः । केचित् — अभ्युद्धृतं त्वम् एव गृहाणेत्यन्यानुमतिम् अन्तरेणाभ्युद्धृतभूम्यादिसर्वद्रव्यविषयम् एतद् वचनम्, याज्ञवल्क्यवचनं त्व् अन्यानुमत्याभ्युद्धृतभूम्यादिसर्वद्रव्यविषयम् — इति वदन्ति । यद् अत्र युक्तं तद् ग्राह्यम् । परेणापह्नुतुस्य (?) तु भूम्यादिद्रव्यस्योद्धारे व्यासेनोक्तम् ।
	कृते ऽकृते वा विभागे रिक्थी यत्र प्रवर्तते ।
	सामान्यं चेद् भावयति तत्र भागहरस् तु सः ॥
परापह्नुतं विभाज्यधनं यो रिक्थी साधयति स तत्र साधिते धने द्व्यंशी स्याद् इत्यर्थः । अन्यद् अप्यविभाज्यम् आह मनुः ।
	वस्त्रं पत्रम् अलंकारं कृतान्नम् उदकं स्त्रियः ।
	योगक्षेमप्रचारं च न विभाज्यं प्रचक्षते ॥
वस्त्रम् अविभक्तप्रावृतं वस्त्रम्, "यच् चाङ्गयोजितम्" इति कात्यायनस्मरणात् । पत्रं पत्रारूढम् ऋणम्, "धनं पत्रनिविष्टम्" इति तेनैवोक्तत्वात् । स्त्रियो दास्यः । उदकं स्वनिवेशनस्थकूपवाप्याद्यम्भः । योगक्षेमशब्दौ लोकाक्षिणा व्याख्यातौ ।
	क्षेमं पूर्तं योगम् इष्टम् इत्याहुस् तत्त्वदर्शिनः ।
	अविभाज्ये तु ते प्रोक्ते ॥॥॥॥॥॥॥॥॥॥॥। ॥ इति ।
अथ वा योगक्षेमार्थम् उपासितेश्वरसकाशाद् यो रिक्थिनां लाभः स एवात्र योगक्षेमशब्देनोच्यते । प्रचारशब्देन गोप्रचार उच्यते, कात्यायनेन "गोप्रचारश्च" इति विशेषितत्वात् । अथ वा प्रचारशब्देनाङ्कणादिकम् उच्यते । अविभाज्यं प्रचक्षते विचारहीनाः केचन स्मृतिकारा इति शेषः । अत एव बृहस्पतिः ।
	वस्त्रादयो विभाज्या यैर् उक्तास् तैर् न विचारितम् ।
	धनं भवेत् समृद्धानां पत्रालंकारसंश्रितम् ॥
	युक्त्या विभजनीयं तद् अन्यथानर्थकं भवेत् ॥ इति ।
यद्यपि वस्त्रादाव् एकस्मिन् वस्त्रे धारणाय विभागे क्रियमाणे वस्तुनाशः । ऋणलेख्ये तु तत्प्रामाण्यनाशः । कृतान्ने प्रभूते विभज्यमाने स्वल्पाशनभोक्तृविषये तन्नाशः । कूपादौ तु दुष्करो विभाग इति अविभाज्यत्वम् एव भाति, तथापि यथा वस्तुनाशाद्यनवतारः तथा युक्त्या विभजनीयम्, अन्यथा साधारणतयावस्थिते सत्यसूयया परस्परोपभोगप्रतिबन्धे कस्यचिद् अप्युपकाराभावाद् अनर्थकं भवेद् इत्यर्थः । युक्त्या विभजनप्रकारो ऽपि तेनैव दर्शितः ।
	विक्रीय वस्त्राभरणम् ऋणम् उद्ग्राह्य लेखितम् ।
	कृतान्नं चाकृतान्नेन परिवर्त्य विभज्यते ॥
	उद्धृत्य कूपवाप्यम्भस् त्व् अनुसारेण गृह्यते ।
	एकां स्त्रीं कारयेत् कर्म यथांशेन गृहे गृहे ॥
	बह्व्यः समांशतो देया दासानाम् अप्ययं विधिः ।
	योगक्षेमवतो लाभः समत्वेन विभज्यते ॥
	प्रचारश्च यथांशेन कर्तव्यो रिक्थिभिः सदा ॥ इति ।
ऋणम् उद्ग्राह्य अधमर्णसकाशाद् आदाय । अनुसारेण स्वभागानुसारेणेत्यर्थः । एवं च यद् उक्तम् उशनसा ।
	अविभाज्यं सगोत्राणाम् आ सहस्रकुलाद् अपि ।
	याज्यञ्ं क्षेत्रं च पत्रं च कृतान्नम् उदकं स्त्रियः ॥ इति ।
एतद् अपि अनादृत्य युक्त्या याज्यं च क्षेत्रं च विभजनीयम् । तथा हि — याज्यसकाशाद् उत्पन्नो लाभो विभजनीयः । क्षेत्रं तु अखिलदायादानुमत्या विभजनीयम्,
	दायादैर् नाभ्यनुज्ञातं यत् किंचित् स्थावरे कृतम् ।
	तत् सर्वम् अकृतं ज्ञेयं यद्येको ऽपि न मन्यते ॥
इति प्रजापतिस्मरणात् । यत् पुनस् तेनैवोक्तम्,
	गृहक्षेत्राणि याज्याश्च प्रसादो यश्च पैतृकः ।
	मातृकश्च प्रसादो यः तद्विभागो न विद्यते ॥ इति ।
तत्र तावद् विभागनिषेधम् अनादृत्यैव युक्त्या पूर्वोक्तप्रकारेण गृहादिकं विभजनीयम् । तथा च कात्यायनः,
	दृश्यमानं विभज्येत गृहं क्षेत्रं चतुष्पदम् ।
इति गृहादेर् अपि विभागम् आह । पितृप्रसादलब्धस्य निषेधो ऽपि स्थावरे ऽनादृत्य एव,
	पितृप्रसादात् सिध्यन्ति वस्त्राण्याभरणानि च ।
	स्थावराणि न सिध्यन्ति प्रसादे पैतृके सति ॥
इति याज्ञवल्क्यस्मरणात् । यत् पुनस् तेनैव स्मृतम्,
	लोके रिक्थविभागे ऽपि न कश्चित् प्रभुताम् इयात् ।
	भोग एव तु कर्तव्यो न दानं न च विक्रयः ॥ इति ।
लोके कुलक्रमायाते स्थावरादौ न कश्चित् पित्रादिर् अपि रिक्थविभागे, अपिशब्दात् विक्रयादाव् अपि न प्रभुताम् इयात् । तेन तत्र दायादानुमतिम् अन्तरेण न विभागविक्रयदानानि कुर्याद् इति तस्यार्थः॥


इति स्मृतिचन्द्रिकायाम् अविभाज्यनिरूपणम् 


अथ पुत्रपौत्रादिविभाग्विषयाणि कानिचिद् वचनानि लिख्यन्ते

तत्र याज्ञवल्क्यः ।
	प्रमीतपितृकाणां तु पितृतो भागकल्पना । इति ।
प्रमीता अविभक्ताः पितरो येषां भ्रातॄणां ते प्रमीतपितृकाः । तेषां पितृतो भागकल्पना । पितृद्वारेणैव पितृपितामहप्रपितामहद्रव्यविभागकल्पना, न पुनः स्वरूपेणेत्यर्थः । पितृतो भागकल्पनायां को विशेष इत्यपेक्षिते बृहस्पतिः ।
	तत्पुत्रा विxअमसमाः पितृभागहराः स्म्र्ताः । इति ।
तत्पुत्राः प्रमीतपितृकाणाम् एकैकस्य पुत्रा विषमसमाः न्यूनाधिकसंख्याकाः स्वं स्वं पैतृकं भागम् एव लभन्त इत्यर्थः । एतद् उक्तं भवति: कस्यचित् प्रमीतस्य पितुर् एक एव पुत्रः, कस्यचित् द्वौ पुत्रौ, कस्चचिद् बहवः तत्र यथैकः स्वपितृभागहरः तथैव द्वाव् अपि स्वपितृभागमात्रहतौ । तथैव बहवो ऽपि स्वपितृभागमात्रहराः स्मृता इति । यद्यपि पितृभागमात्रहरत्वे नैकपितृकाणां पितृतो भागकल्पना स्वाम्याननुरूपा, तथापि वाचनिकत्वाद् अनुमन्तव्या । यदा ससुतयोर् अविभक्तयोर् भ्रात्रोः मध्ये कश्चिद् भ्राता मृतः तत्सुतस् तु पितामहाद् अप्यप्राप्तांशकः, पितामहो ऽपि नसीत्, तदा कात्यायन आह ।
	अविभक्ते ऽनुजे प्रेते तत्सुतं रिक्थभागिनम् ।
	कुर्वीत जीवनं येन लब्धं नैव पितामहात् ॥
	लभेतांशं स पित्र्यं तु पितृव्यात् तस्य वा सुतात् ॥ इति ।
जीवनं दायधनम् । अनुजग्रहणं मृतभ्रातुर् उपलक्षणार्थम् । अस्मिन्न् एव विषये यदा प्रमीतस्य सुता बहवः तदाप्याह स एव ।
	स एवांशस् तु सर्वेषां भ्रातॄणां न्यायतो भवेत् । इति ।
न्यायतो भवेत्, "समं स्याद् अश्रुतत्वात्" इति न्यायेन मिथः समभागतया भवेद् इत्यर्थः । यद् अपरं स एवाह ।
	लभेत तत्सुतो वापि निवृत्तिः परतो भवेत् । इति ।
तस्यायम् अर्थःॡ तस्य विभाज्यधनस्वामिपौत्रस्य सुतो ऽपि वा स्वपितुर् अभावे तद्भागं लभेत, अथ तस्याप्यभावः किं तु तत्सुताद् एव विद्यमानत्वं तदा तु मृतभ्रातृसन्ततौ वृद्धप्रपितामहधनभागग्रहणनिवृत्तिर् इति । ननु प्रपौत्रस्य प्रपितामहधनग्रहणम् अपि न घटते, जन्मना पितृपितामहयोर् एव धने पुत्रपौत्रयोर् एव स्वत्वसिद्धिनियमात् । सत्यम्, यथा पुत्रादेर् मातृधने पिण्डं दत्वा तदैव मातुर् ऊर्ध्वं स्वत्वसिद्धिः जीवनक्रियया भवतीति वक्ष्यते तथा प्रपितामहधने प्रपौत्रस्यापि स्वत्वसिद्धिर् इति युक्तम् उक्तम् "लभेत तत्सुतो वापि" इति । एवं च यो यस्य धनस्वामिनः प्रमीतस्य पितृत्वेन पितामहत्वेन वा पिण्डदाता तस्य तद्धनभागित्वं धनस्वामिनः संतत्यन्तरे सत्यपि विद्यत इत्यवगन्तव्यम् । अत एव देवलः ।
	समम् इच्छन्ति पिण्डानां दायार्थस्य विभाजनम् । इति ।
आ चतुर्थाद् दायार्थस्य विभागं पिण्डदातृत्वं च मन्वादय इच्छन्तीत्यर्थः । तथा च स एव ।
	अविभक्तविभक्तानां कुल्यानां वसतां सह ।
	भूयो दायविभागः स्याद् आ चतुर्थाद् इति स्थितिः ॥
	तावत् कुल्याः सपिण्डाः स्युः पिण्डभेदस् ततः परम् । इति ।
अविभक्तविभक्तानाम् अविभक्तधनानां विभिन्नसंततिजातानां कूटस्थकुल्यानां भूयश्चिरं सहवसताम् आ चतुर्थात् कूटस्थप्रपौत्रपर्यन्तं दायधनविभागः स्याद् इत्यनेकसंततिकदायविभागमर्यादेयम् इत्यर्थः । जीवत्पितृकस्य पुनः पित्रा सह कथं पैतामहधनविभाग इत्यपेक्षिते कात्यायनः ।
	पैतामहं समानं स्यात् पितुः पुत्रस्य चोभयोः । इति ।
व्यासो ऽपि ।
	क्रमायाते गृहक्षेत्रे पुत्रपौत्राः समांशिनः । इति ।
बृहस्पतिर् अपि ।
	द्रव्ये पितामहोपात्ते जङ्गमे स्थावरे ऽपि वा ।
	समम् अंशित्वम् आख्यातं पितुः पुत्रस्य चैव हि ॥
याज्ञवल्क्यः ।
	भूर् या पितामहोपात्ता निबन्धो द्रव्यम् एव वा ।
	तत्र स्यात् सदृशं स्वाम्यं पितुः पुत्रस्य चोभयोः ॥
निबन्धः करतया याचकादिभिः पण्यदिषु गृह्यमाणो ऽंशः । सदृशं स्वाम्यं स्याद् इत्यनयैव वचोभङ्ग्या समांशत्वम् एवोक्तम् इति मन्तव्यम् । अन्यथा पूर्वोक्तवचनसमानार्थता स्वरसतो युक्ता न स्यात् । एवं च जीवद्विभागे पितामहादिधनविषये विषमविभागो न कदाचिद् अपीति मन्तव्यम् । स्वार्जितधनविषये तु विषमविभागो ऽपि युगान्तरे कदाचिद् अस्तीति जीवद्विभागप्रकरणे ऽभिहितम् । केचिद् यथाश्रुतार्थताम् एव चास्य वचनस्याङ्गीक्कुर्वन्ति । तथा च पौत्रमात्रेच्छयापि पितामहधनविभागो भवति । पितुर् इच्छामात्रेण च क्रमायातधनदानादिकं न भवति, तत्र पौत्रस्यापि स्वाम्याभिधानाद् इत्याहुः । तद् अत्रापि ग्राह्यम्, आञ्जसत्वात्, "अर्थे पैतामहे पितृपुत्र्योस् तुल्यं स्वाम्यम्" इति विष्णुनाप्युक्तत्वात् । अत्रार्थाद् अतुल्यं स्वाम्यं पितृपुत्रयोः पितृधन इति गम्यते । ननु पैतामहे पैतृके च जन्मनैव स्वाम्यम् इति का तत्र तुल्यातुल्यता । उच्यते: पैतामहे धने पितृपुत्रयोः स्वाम्ये स्वातन्त्र्यम् एव तुल्यता । पैतृके तु जीवति पितरि निर्दोषे तस्यैव स्वातन्त्र्यम् इत्यतुल्यता । अनेनैव भेदेन स्वाम्ये तुल्यात्य्ल्योक्तिः । यत् तु कत्यायनेनोक्तम्,
	स्वयं चोपार्जिते पित्रा न पुत्रः स्वाम्यम् अर्हति ।
इति, एतत् पुत्रमात्रेच्छया पैतृकधनविभानर्हतां (?) वचोभङ्ग्या वक्ति, न पुनर् यथाश्रुतार्थपरम् इत्यनवद्यम् । व्यासेन तु स्पष्टम् एवोक्तम् ।
	पैतृके न विभागर्हाः पुत्राः पितुर् अनिच्छतः । इति ।
यत् पुनर् बृहस्पतिनोक्तम्,
	पैतामहं हृतं पित्रा स्वशक्त्या यद् उपार्जितम् ।
	विद्याशौर्यादिनावाप्तं तत्र स्वाम्यं पितुः स्मृतम् ॥
इति, तत्रापि स्वाम्यम् इत्यनेन वचोभङ्ग्या पितुः स्वातन्त्र्यम् उक्तम् इति मन्तव्यम् । स्वातन्त्र्याभिधानस्य प्रयोजनम् अप्याह स एव ।
	प्रदानं स्वेच्छया कुर्याद् भोगं कुर्यात् ततो धनात् ।
	तदभावे तु तनयाः समांशाः परिकीर्तिताः ॥ इति ।
सुतानुमतिम् अन्तरेणापि पितुः स्वातन्त्र्यबलाद् दानादिकं जीवद्विभागोक्तविषयविशेषे विषमविभागकल्पनं च युज्यत इति तात्पर्यार्थः । स्वार्जितप्रायं यत् क्रमायातम्, यच् च स्वार्जितं पितृधनं तद्विभागे पुत्रैर् बलाद्कारो न कार्य इति वचोभङ्ग्याह कात्यायनः ।
	स्वशक्त्यापहृतं नष्टं स्वयम् आप्तं च यद् भवेत् ।
	एतत् सर्वं पिता पुत्रैर् विभागे नैव दाप्यते ॥
यत् परैर् अपहृतं क्रमायातं स्वशक्त्यैवोद्धृतम्, यद् विनष्टं वा क्रमायातं स्वेनैव लब्धम्, यच् च विद्याशौर्यादिना स्वयम् एवार्जितम् एतत् सर्वं पिता विभागे पुत्रैर् न दाप्य इत्यर्थः ॥


इति स्मृतिचन्द्रिकायां पुत्रपौत्रादिविभागकल्पनाविषयाणि


अथ स्त्रीधनविभागविषयाणि

तत्रादौ तावत् स्त्रीधनभेदान् आह मनुः ।
	अध्यग्न्यध्यावहनिकं दत्तं च प्रीतिकर्मणि ।
	भ्रातृमातृपितृप्राप्तं षड्विधं स्त्रीधनं स्मृतम् ॥
अत्र पूर्वार्धस्यार्थः कात्यायनेन विवृतः ।
	विवाहकाले यत् स्त्रीभ्यो दीयते ह्यग्निसंनिधौ ।
	तद् अध्यग्निकृतं सद्भिः स्त्रीधनं परिकीर्तितम् ॥
	यत् पुनर् लभते नारी नीयमाना पितुर् गृहात् ।
	अध्यावहनिकं चैव स्त्रीधनं तद् उदाहृतम् ॥
	प्रीत्या दत्तं तु यत् किंचित् श्वश्र्वा व श्वशुरेण वा ।
	पादवन्दनिकं चैव प्रीतिदत्तं तद् उच्यते ॥ इति ।
पादवन्दनिकं पादवन्दनावसरे दत्तम् । भ्रातृमातृपितृप्राप्तं यदा कदा वा जीवनर्थम् इति शेषः । षड्विधग्रहणम् उत्तरार्धोक्तम् एव स्त्रीधनम् इति भ्रमापनुत्त्यर्थं कृतम्, न पुनर् अवधारणार्थम् । अत एव,
	मातापितृपतिभ्रातृदत्तम् अध्यग्न्युपागतम् ।
	आधिवेदनिकाद्यं च ॥॥॥॥॥॥॥। ॥
इति याज्ञवल्क्येनाद्यग्रहणं कृतम् । विष्णुना तु षड्विधाद् अधिकम् उक्तम्: "पितृमातृसुतभ्रातृदत्तम् अध्यग्न्युपागतम् अधिवेदनिकं बन्धुदत्तं शुल्कम् अन्वाधेयिकं स्त्रीधनम्" इति । आधिवेदनिकम् अधिवेदननिमित्तम् । बन्धुदत्तम् इत्यत्र बन्धुशब्दः पूर्वोक्तपित्रादिव्यतिरिक्तबन्धुषु गोबलीवर्दन्यायाद् वर्तते । शुल्कान्वाधेयिकयोः स्वरूपं कात्यायनेनोक्तम् ।
	गृहोपस्कारवाह्यानां दोह्याभरणकर्मिणाम् ।
	मूल्यं लब्धं तु यत् किंचिच् छुल्कं तत् परिकीर्तितम् ॥
	विवाहात् परतो यत् तु लब्धं भर्तृकुलात् स्त्रिया ।
	भर्तुः पित्रोः सकाशाद् वा अन्वाधेयं तु तद् भृगुः ॥ इति ।
मूल्यं गृहोपस्करादिमूल्यम् लब्धं कन्याधनत्वेन वरादिसकाशात् कन्यार्हणोपाधितयेति शेषः । पितृमात्रादिभिः स्त्रियै जीवनार्थदानविषये विशेषम् आह स एव ।
	पितृमातृपतिभ्रातृज्ञातिबिः स्त्रीधनं स्त्रियै ।
	यथाशक्त्या द्विसाहस्राद् दातव्यं स्थावराद् ऋते ॥
यथाशक्ति स्थावरव्यतिरिक्तद्विसाहस्रकार्षापणपर्यन्तं दातव्यम् इत्यर्थः । व्यासो ऽपि ।
	द्विसाहस्रः पणो दायः स्त्रियै देयो धनस्य च । इति ।
दीयत इति दायः । परः परमः । एवं च द्विसहस्रकार्षापणाधिकमूल्यो धनस्य भागो जीवनार्थम् ऋद्धेनापि न देय इति गम्यते । स्त्रियै देय इत्यत्र प्रत्यब्दम् इति विधेयसंख्या योग्यताबलाद् गम्यते । स्त्रियै देय इत्यत्र प्रत्यब्दम् इति विधेयसंख्या योग्यताबलाद् गम्यते । प्रत्यब्दम् असकृदर्पणे नियमो ऽयम् । अनेकाब्देषूपजीवनार्थं सकृद् एव दाने तु नयम् अविधिनियमो नापि स्थावरपर्युदासः । यत् तूत्सवादाव् एव धार्यम् इत्येवमाद्युपाधिनालंकारादिकं दत्तम्, यच् च दायाददिवञ्चनार्थं दत्तम्, तत् स्त्रीधनं न बवतीत्याह कात्ययनः ।
	यत् तु सोपाधिकं दत्तं यच् च योगवशेन वा ।
	पित्रा ब्रात्राथ वा पत्या न तत् स्त्रीधनम् इष्यते ॥
योगवशेन वञ्चनाद्युपायत एवेत्यर्थः । ननूपाधियोगयोर् अभावे ऽपि पित्रादिना दत्तं न स्त्रीधनं भवितुम् अर्हति,
	भार्या पुत्रश्च दासश्च निर्धनाः सर्व एव ते ।
	यत् ते समधिगच्छन्ति यस्यैते तस्य तद् धनम् ॥
इति स्मरणात् । मैवम्, पुत्रादिसाहचर्यान् नानेन परमार्थतो निर्धनत्वं भार्याया गम्यते, किं तु धनव्ययादाव् अस्वातन्त्र्यमात्रम् । तेन यस्य एते तस्यानुज्ञया स्वधनस्यापि विनियोगं भार्यादयः कुर्युर् इति स्मृतिवाक्यतात्पर्यम् अवसेयम् । अत एव चोक्तं मनुना ।
	न निर्हारं स्त्रियः कुर्युः कुटुम्बाद् बहुमध्यगात् ।
	स्वकाद् अपि च वित्ताद् धि स्वस्या भर्तुर् अनाज्ञया ॥
स्वतन्त्राननुज्ञ्या परतन्त्राः स्त्रियः स्त्रीपुंससाधारणवित्ताद् आत्मीयवित्ताद् वा त्यागभोगादिकं न कुर्युर् इत्यर्थः । अथ वा, निर्धनत्वाधिधायकस्मृतिवाक्यस्य शिल्पादिप्राप्तधनविषयत्वं विज्ञेयम् । तद् आह कात्यायनः ।
	प्राप्तं शिक्ल्पैस् तु यद् वित्तं प्रीत्या चैव यद् अन्यतः ।
	भर्तुः स्वाम्यं तदा तत्र शेषं तु स्त्रीधनं स्मृतम् ॥
अन्यतः सख्यादितः, पित्रादितः प्राप्तस्य स्त्रीधनत्वेन शेषकोटित्वात् ॥


इति स्मृतिचन्द्रिकायां स्त्रीधनभेदाः 


अथ स्त्रीधनकृत्यम्

तत्र व्यासः ।
	यच् च भर्त्रा धनं दत्तं सा यथाकामम् अश्नुयात् । इति ।
चशब्दात् "सौदायिकं यथाकामम्" इति वदन् भर्तृदायादौ स्वातन्त्र्यं दर्शयति । कात्यायनो ऽपि ।
	सौदायिकं धनं यत् तु स्त्रीणां स्वातन्त्र्यम् इष्यते ।
	तस्मात् तद् आनृशंस्यार्थं तैर् दत्तम् उपजीवनम् ॥
	सौदायिके सदा स्त्रीणां स्वातन्त्र्यं परिकीर्तितम् ।
	विक्रये चैव दाने च यथेष्टं स्थावरेष्व् अपि ॥
	भर्तृदायं मृते पत्यौ विन्यसेत् स्त्री यथेष्टतः ।
	विद्यमाने तु संरक्षेत् ॥॥॥॥॥॥॥॥॥॥॥ ॥ इति ।
द्वितीयश्लोकेन सौदायिकाख्यस्त्रीधने पत्यौ विद्यमाने ऽप्यविदमाने ऽपि स्वातन्त्र्यम् उक्तम्, सदेत्यभिधानात् । भर्तृदायो भर्तृदत्तम्, तस्मिन् धने तु तदनन्तरोक्तपादत्रयेनाविद्यमाने पत्यौ स्वातन्त्यम् उक्तम् । विद्यमाने तु संरक्षेत् भर्तृदत्तं भर्त्राज्ञया विन्यसेद् इत्यर्थः । सौदायिकपदं तेनैव निरूपितम् ।
	ऊढया कन्यया वापि पत्युः पितृगृहे ऽपि वा ।
	भ्रातुः सकाशात् पित्रोर् वा लब्धं सौदायिकं स्मृतम् ॥
लब्ध धनम् इति शेषः । तथा च व्यसः ।
	यत् कन्यया विवाहे च विवाहात् परतश्च यत् ।
	पितृभर्तृगृहात् प्राप्तं धनं सोदायिकं स्मृतम् ॥ इति ।
एतद्वचनद्वयेनैतद् उक्तं भवति । वाग्दानप्रभृति पतिगृहप्रवेशरूपोत्सवसमाप्तिपर्यन्तं पितृगृहे पतिगृहे वा पितृमातृपक्xअत एव स्त्रिया लब्धं यौतकादि धनं सौदायिकशब्दाभिधेयम् इति । ननु "यौतकादि तु यद् देयं सुदायः" इति निघण्टुपाठात् कथं सौदायिकशब्दो ऽत्र प्रयुक्तः । स्वार्थतद्धितान्ततयेत्यनवद्यम् । भर्तृदाये तु मृते भर्तरि न स्थावरे स्वातन्त्र्यम् । तथा च नारदः ।
	भर्त्रा प्रीतेन यद् दत्तं स्त्रियै तस्मिन् मृते ऽपि तत् ।
	सा यथाकामम् अश्नीयाद् दद्याद् वा स्थावराद् ऋते ॥
भर्तरि मृते ऽपि न तद्दत्तस्थावरे स्वातन्त्र्यम् इत्यर्थः । यथाकामम् इत्यनेन स्वातन्त्र्यम् उक्तम् । एवं च सौदायिके स्थावरेतरप्रीतिदत्ते च स्त्रीणां स्वातन्त्र्यम् अन्यत्र तु स्त्रीधने ऽप्यस्वातन्त्र्यम् इति मन्तव्यम् । पुरुषाणां तु स्त्रीधने सर्वत्रास्वातन्त्र्यम् एव । यद् आह कत्ययनः ।
	न भर्ता नैव च सुतो न पिता भ्रातरो न च ।
	आदाने च विसर्गे वा स्त्रीधने पर्भविष्णवः ॥
स्वामित्वाभावाद् इत्यभिप्रायः । अत एवानन्तरम् उक्तं तेनैव ।
	यदि ह्येकतरो ऽप्येषां स्त्रीधनं भक्षयेद् बलात् ।
	सवृद्धिकं प्रदाप्यः स्याद् दण्डं चैव समाप्नुयात् ॥
	तद् एव यद्यनुज्ञाप्य भक्षयेत् प्रीतिपूर्वकम् ।
	मूल्यम् एव प्रदाप्यः स्यात् यद्यसौ धनवान् भवेत् ॥ इति ।
धनवान् यदि भवेद् इत्यभिधानात् मूल्यमात्रम् अपि निर्धनो न दाप्य इत्यर्थात् गम्यते । अनुज्ञाप्य भक्षणे ऽपि मूल्यप्रदानाभिधानात् भर्त्रादीनाम् अस्वातन्त्र्यम् अगगम्यते, न पुनः पारतन्त्र्यमात्रम् । एवं च विवाहेन भार्याया भर्तृधने नित्यपारतन्त्र्यं स्वामित्वं संपद्यते, न पुनर् भर्तुः भार्याधने तादृशम् अपीत्यवगन्तव्यम् । अत एव भर्तुः स्त्रीधनभोगे ऽप्यनर्हताम् आह देवलः ।
	वृत्तिर् आभरणं शुल्कं लाभश्च स्त्रीधनं भवेत् ।
	भोक्त्री तत् स्वयम् एवेदं पतिर् नार्हत्यनापदि ॥
	वृथा मोक्षे च भोगे च स्त्रियै दद्यात् सवृद्धिकम् । इति ।
वृत्तिः वर्तनार्थं पित्रादिना दत्तम् । लभ्यत इति लाभः । एतद् उक्तं भवति: पार्वत्यादिप्रीत्यर्थं व्रतादौ स्त्रिया यल् लभ्यते तद् अपि स्त्रीधनम् इति । स्वयम् एवेत्येवकारः स्वापत्यानां व्युदासार्थः । भर्तृव्युदासस्य पतिर् नार्हतीत्यनेन सिद्धत्वात् । भर्तुर् व्युदासे ततो बहिरङ्गभ्रात्रादिव्युदासस्य दण्डापूपन्यायसिद्धत्वात् । वृथा आपदं विनेत्यर्थः । मोक्षस् त्यागः । स्त्रियाननुज्ञातबलात्काररहितत्यागभोगविषयम् एतत्, सवृद्धिकप्रदानस्य दण्डासहितस्याभिधानात् । पतिर् नार्हतीत्यनपदीति वदन् आपदि तु पतिर् एवार्हति स्त्रीधनं भोक्तुं नान्य इति दर्शयति । अत एव,
	पुत्रार्तिहरणे वापि स्त्रीधनं भोक्तुम् अर्हति ।
इत्यनन्तरवचने भोक्तुम् अर्हतीत्यत्र पतिर् इति शेषो द्रष्टव्यः । पुत्रग्रहणं स्वकुटुम्बोपलक्षणार्थम् । आर्तिः धनालाभनिमित्ततो दुरपनोदात्र विवक्षिता । तस्याः हरणे परिहरेणे । वाशब्दाद् अन्यत्रापि धनालाभनिमित्ततो दुष्परिहरे महासङ्कटे स्त्रीधनम् अननुज्ञातम् अपि पतिर् भोक्तुं त्यक्तुं वार्हतीत्युक्तम् । ननु परधनत्यागभोगे परस्य स्वाम्यनुज्ञया विना कथम् अर्हता । उच्यते: स्वाम्यनुज्ञाभावे ऽपि पूर्वोक्तविषये स्वाधीनजनस्वाम्यके तु स्त्रीधने यथेष्टविनियोगानर्हे ऽप्यापदपनोदकत्यागभोगादाव् अर्हतास्तीत्यस्माद् एव वचनात् कल्प्यत इत्यदोषः । अत्र याज्ञवल्क्यः ।
	दुर्भिक्षे धर्मकार्ये च व्याधौ संप्रतिरोधके ।
	गृहीतं स्त्रीधनं भर्ता न स्त्रियै दातुम् अर्हति ॥
धर्मकार्ये नित्ये नैमित्तिके च काम्ये ऽपि । क्वचिच् छान्तिके ग्रहयज्ञादौ । संप्रतिरोधके धनदानं विना निवारयितुम् अशक्ये धनिकासेधादौ । गृहीतं स्त्रीधनम्, गत्यन्तराभावेनेति शेषः । भर्ता प्रतिदानसमर्थधनाभावेन दरिद्रः इति शेषः, सति संभवे प्रतिदानस्यात्रावश्यकतात् । अत एव प्रतिदानस्य क्वचिद् एवावश्यकत्वम् उक्तं कात्यायनेन ।
	व्याधितं व्यसनस्थं च धनिकैर् वोपपीडितम् ।
	ज्ञात्वा निसृष्टं यत् प्रीत्या दद्याद् आत्मेच्छया तु सः ॥
ज्ञात्वा स्त्रियेति शेषः । निसृष्टम् अनुज्ञातम् । यद्यपीदं वचनं "न भर्ता नैव च सुतः" इत्यादिवचनत्रयानन्तर्यतो भर्त्रादिविषयम् इति प्रतिभाति, तथापि,
	अथ चेत् स द्विभार्यः स्यान् न च ताम् भजते पुनः ।
	प्रीत्या निसृष्टम् अपि चेत् प्रतिदाप्यः स तद्बलात् ॥
	ग्रासाच्छादनवासानाम् आच्छेदो यत्र योषितः ।
	तत्र स्वम् आददीत स्त्री ॥॥॥॥॥॥॥। ॥
इत्युपरितनवचनपर्यालोचनया भर्त्रेकविषयम् इति मन्तव्यम् । या पुनर् अतिदुष्टा स्त्री सा स्वधनम् अपि विनियोक्तुं नार्हतीत्याह स एव ।
	अपकारक्रियायुक्ता निर्मर्यादार्थनाशिका ।
	व्यभिचाररता या च स्त्रीधनं न च सार्हति ॥
स्वेच्छया विनियोक्तुम् इति शेषः । भर्त्राश्रुतं स्त्रीधनं त्व् अगृहीतम् अपि देयम्,
	भर्त्रा प्रतिश्रुतं देयम् ऋणवत् स्त्रीधनं सुतैः ।
इति तेनैवोक्तत्वात् । सुतग्रहणं पौत्रस्याप्युपलक्षणम् ऋणवद् इत्यभिधानात् । अनेनापि स्त्रीधने सुतादीनां नास्ति स्वाम्यम् इति गम्यते । ततश्च स्त्रीधने जीवद्विभागो नस्त्येव स्त्र्येकस्वामिकत्वात् । अत एव मनुः ।
	जीवन्तीनां तु तासां ये तद् धरेयुः स्वबान्धवाः ।
	तान् शिष्याच् चोरदण्डेन धार्मिकः पृथिवीपतिः ॥
	पत्यौ जीवति यः स्त्रीभिर् अलंकारो धृतो भवेत् ।
	न तं भजेरन् दायादाः भजमानाः पतन्त्यधः ॥ इति ।
घृतः सातत्येनेति शेषः । सातत्येन धृते योगोपाधिराहित्येन स्त्रीधननिश्चयो भवति । पूर्वार्धस्य च निश्चितस्त्रीधनकथनार्थत्वात् सातत्येनेति शेषेण भाव्यम् इति गम्यते । दायादा दुहित्रादयः ।


इति स्मृतिचन्द्रिकायां स्त्रीधनकृत्यम्


अथ स्त्रीद्वारागतधनविभागः

तत्र तावद् आगमनप्रकारम् आह मनुः ।
	अन्वाधेयं च यद् दत्तं पत्या प्रीतेन चैव यत् ।
	पत्यौ जीवति वृत्तायां प्रजायास् तद् धनं भवेत् ॥
अन्वाधेयं विवाहाद् ऊर्ध्वं स्त्रिया भर्तृकुलात् पितृकुलाच् च लब्धम्,
	विवाहात् परतो यत् तु लब्धं भर्तृकुलात् स्त्रिया ।
	अन्वाधेयं तु तद् द्रव्यं लब्धं पितृकुलात् तथा ॥
इति कात्यायनस्मरणात् । विवाहात् परत इत्यनेनान्वाधेयपदस्थानुशब्दार्थो विवृतः । लब्धम् इत्यनेन तत्रस्थाधेयशब्दार्थ इति मन्तव्यम् । यद् अन्वधेयम्, यच् च प्रीतेन पत्यैव दत्तं तद् द्विविधं स्त्रीधनं धनस्वामिन्यां मृतायाम् अनन्तरक्षणवर्तिन्याः स्त्रीपुंसप्रजायाः स्वं भवेद् इत्यर्थः । एतद् उक्तं भवति: सप्रजस्त्रीधनं धनस्वामिमरणानतरक्षणजीवनशालित्वे ऽपि न पत्युर् भवति, किं तु तच्छालिन्याः प्रजाया इति । एवं चास्माद् इदम् अवगम्यते: धनस्वामिन ऊर्ध्वं धनागमने धनस्वामिमरणान्तरक्षणजीवनक्रियैव धनग्रहणाधिकारितया धर्मशात्रप्रतिपादितजनस्य स्वत्वापत्तिकारणम् इति । तेन यत्र यत्र धनस्वामिन ऊर्ध्वम् एव धनागमनम् अपुत्रस्वर्यातधनदौ तत्र तत्र रिक्थग्राहिणः स्वत्वापत्ताव् इदम् एव कारणं कल्प्यम् । प्रजाया इति सामान्येनाभिधानाद् अत्र स्त्रीपुंसप्रजाया उक्तद्विविधरिक्थग्रहणाधिकारः समसमय एव ज्ञायत इति । स्वत्वापत्तिर् अपि तथैव, न पुनः पूर्वं भगिनीनां तदभावे भ्रातॄणां भवतीति मन्तव्यम् । विभागो ऽप्यत्र भ्रातृभगिनीकर्तृको विज्ञेयः । एवं च यद् उक्तम्,
	जनन्यां संस्थितायां तु सर्वं सर्वे सहोदराः ।
	भजेरन् मातृकं रिक्थं भगिन्यश्च सनाभयः ॥
इति, तत् स्वोक्तान्वाधेयादिद्विविधरिक्थविषयम् इति मन्तव्यम् । अस्मिन्न् एव विषये वेशेषम् आह बृहस्पतिः ।
	स्त्रीधनं स्याद् अपत्यानां दुहिता च तदंशिनी ।
	अप्रत्ता चेत् समुढा तु लभते सा न मातृकम् ॥
अपत्यानां पुत्रापत्यानाम् । वचनद्वये ऽपीतरेतरयोगे चशब्दः, तेनात्रेतरेतरयुक्तानां विभागकर्तृत्वं विज्ञेयम् । अत एव कात्यायनः ।
	भगिन्यो बान्धवैः सार्धं विभजेरन् सभर्तृकाः । इति ।
बान्धवैः सहोदरैर् भ्रातृभिर् इत्यर्थः । सभर्तृका इति विशेषणं विधवानिवृत्त्यर्थम् । न पुनः कन्यानिवृत्त्यर्थम्, पूर्वोक्तवचनविरोधात् । सहोदरभ्रातृभिः सार्धं भागहरा भगिन्यो यास् ताः प्रकृत्याह मनुः ।
	यास् तासां स्युर् दुहितरस् तासाम् अपि यथार्हतः ।
	मातामह्या धनात् किंचित् प्रदेयं प्रीतिपूर्वकम् ॥
यथार्हतः शीलोपयोगदारिद्र्याद्यपेक्षयेत्यर्थः । ननु दुहितृदुहितॄणां भ्रातृभगिनीसद्भावे मातामहीधने स्वाचित्वाभावात् किम् इति किंचित् प्रदीयते । उच्यते: यथा पैतृके धने कन्यानां दायार्हत्वाभावे ऽपि वचनात् ताभ्यस् तुरीयांशो भ्रातृभिर् दीयते, तथात्र स्वामित्वाभावे ऽपि भ्रातृभगिनीभिर् वचनबलात् किंचिद् दीयते । इयांस् तु भेदः: तत्र दायानर्हत्वे ऽपि जन्मना स्वाम्यम् अस्तीत्यभिसंधाय "पतिताः स्युर् अदित्सवः" इति दोषकीर्तनाद् अवश्यं दातव्यम्, इह तु स्वामित्वम् अपि नास्तीत्यभिसंधाय प्रीतिपूर्वकम् इति स्ववचनात् प्रीतौ सत्यां देयम्, नो चेन् न देयम् इति । अन्यत् किंचिन् मातृकं रिक्थम् अप्रत्तानाम् एव न पुनः सर्वासां दुहितृसोदरप्रजानां भवतीत्याह स एव ।
	मातुस् तु यौतकं यत् स्यात् कुमारीभाग एव सः । इति ।
यौतकं समानासनोपवेशनप्रत्यासन्नयोर् वधूवरयोर् विवाहादौ येन केनचित् समर्पितं धनम्,
	तद्वधूवरयोर् देयं युतयोर् यौतकं मतम् । 
इति निघण्टुकारोक्तत्वात् । अन्योन्यान्वितयोर् वधूवरयोर् यद् देयं तद् धनं युतयोर् इदम् इति व्युत्पत्त्या यौतकं मतम् इत्यर्थः । देवस्वामी तु, "पितृगृहाल् लब्धं भर्तृगृहाल् लब्धापेक्षया पृथक्धनतया मातुर् यौतकं मातृधनं मातुर् एव" इत्याह । तच् चिन्त्यं पक्षद्वयस्यापि कल्पनामात्रत्वात् । कुमारीणाम् अनेकत्वे "समं स्याद् अश्रुतत्वात्" इति न्यायेन यौतकविभागः कार्यः भागविशेषास्मृतेः । एवम् उक्तं त्रिविधव्यतिरिक्तं मातृकं रिक्थं कुमारीणाम् अकुमारीणाम् अप्यप्रतिष्टितानाम् एव, न पुनः सर्वासां दुहितॄणाम् इत्याह गौतमः: "स्त्रीधनं दुहितॄणाम् अप्रत्तानाम् अप्रतिष्ठितानां च" इति । अध्यग्न्यादि स्त्रीधनं कुमारीणाम् अप्रतिष्ठितानाम् अनूढानां च दुहितॄणाम् एवेत्यर्थः । ततश्च तद् धनं ता एव दुहितरो विभजेरन्न् इत्यभिप्रायः । अप्रतिष्ठिता अनपत्या निर्धनाः दुर्भगाः विधवा वा । एवम् अपरार्कानुसारेण गौतमवचनं व्याख्यातम् । अस्य विज्ञानेश्वरकृता व्याख्या हेया, स्वबुद्धिमात्रेणाध्याहारादिकरणात् । अस्मिन्न् एव विषये विशेषम् आह याज्ञवल्क्यः: "मातुर् दुहितरः शेषम् ऋणात्" इति । मातृऋणापाकरणावशिष्टं मातृकं रिक्थं मातुर् ऊर्ध्वं समम् अप्रत्ताप्रतिष्ठितदुहितरो विभजेरन्न् इत्यर्थः । एवंभूतदुहित्रभावे ऽप्याह स एव: "ताभ्य ऋते ऽन्वयः" इति । एतद् एव नारदः स्पष्टयति: "अभावे दुहितॄणां तदन्वयः" इति । अप्रत्तदुहितृष्व् अन्वयासंभवात् प्रत्तदुहित्रन्वय इति पारिशेष्याद् अवगम्यते । स्त्रीगामिधनत्वात् स्त्रीरूपान्वय इति च गम्यते । प्रत्तदुहितॄणां स्त्रीरूपान्वयाभावे दौहित्राणां यथा स्याद् इति सामान्येन तदन्वय इत्युक्तम् । दौत्राणाम् अप्यभावे तु,
	विभजेरन् सुताः पित्रोर् ऊर्ध्वं रिक्थम् ऋणं समम् ।
इति याज्ञवल्क्यवचनतः मातुर् ऊर्ध्वं मातृकं रिक्थं मातृकृतं च ऋणं समं सुता विभजेरन्न् इत्यवगमात् सुतानां मातृऋणधनविभागकर्तृत्वं सिद्धम्, अन्यथा "विभजेरन् सुताः पित्रोः" इत्येकशेषोक्तिर् अपार्थिका स्यात् । सुतानाम् अप्यभावे पौत्राणां पितामहीऋणधनभोक्तृत्वम् "पुत्रपैत्रै ऋणं देयम्" इति पौत्राणाम् अपि पितामहीकृतऋणापाकरणाधिकारात्, "रिक्थभाजः ऋणं प्रकुर्युः" इत् स्मरणाच् च । भिन्नपितृकाणां विषमसंख्यानां पौत्राणां समवाये पितामहीऋणधनविभागः पितामहधनविभागवत् "पितृतो भागकल्पना", एवम् एव भिन्नमातृकाणां दौहित्राणां दौहितीणां च विषमसंख्यानां समवाये मातृतो भगकल्पना । अत्र "प्रतिमातृ स्ववर्गे भागवेशेषः" इति गौतमस्मरणात् । यत् तु कात्यायनेनोक्तम्,
	दुहितृणाम् अभावे तु रिक्थं पुत्रेषु तद् भवेत् ।
इति, तद् अप्रत्तदुहितृविषयम् । तत्र ऋतुकालभर्त्रोर् असंभवेनान्वयासंभवात् । एवं च कात्यायनेनोक्तं यौतकविषयम् इति मन्तव्यम् । भार्याया ऊर्ध्वम् अन्वयाभावे भर्तरि भार्यारिक्थं भवेत्,
	अप्रजः स्त्रीधनं भर्तुः ब्राह्मादिषु चतुर्ष्व् अपि ।
इति याज्ञवल्क्यस्मरणात् । अपिशब्दात् गान्धर्वे ऽपि । अत एव मनुः ।
	ब्राह्मदैवार्षगान्धर्वप्राजापत्येषु यद् धनम् ।
	अतीतायाम् अप्रजसि भर्तुर् एव तद् इष्यते ॥
उक्तपञ्चविवाहेषु संस्कृतायाः भार्याया यद् धनं तत् तस्याः दुहित्रादिपौत्रान्तधनहारिसंततेर् अभावे सत्यतीतायाः भर्तुर् एवेष्यते, न पुनर् मात्रादीनां बन्धूनाम् इत्यर्थः । यत् तु कात्यायनेनोक्तम्,
	बन्धुदत्तं तु बन्धूनाम् अभावे भर्तृगामि तत् ।
इति, तत् उक्तपञ्चविधेतरविवाहसंस्कृतस्त्रीधनविषयम् । तथा च स एव ।
	आसुरादिषु यल् लब्धं स्त्रीधनं पैतृकं स्त्रियाः ।
	अभावे तदपत्यानां मातापित्रोस् तद् इष्यते ॥
पैतृकं मातापितृसकाशाद् दानेनागतम् । तदपत्यानाम् अभावे आसुरादिषु संस्कृतस्त्रियाम् उत्पन्नापत्यानाम् अभावे । अपत्यग्रहणं पूर्वोक्तदौहित्रादिपौत्रान्तानां स्त्रीधनहारिणाम् उपलक्षणार्थम् । यत् तु यमेनोक्तम्,
	आसुरादिषु यद् द्रव्यं विवाहेषु प्रदीयते ।
	अप्रजायाम् अतीतायां पितैव तु धनं हरेत् ॥
इति, तत्र प्रदीयते पित्रेति शेषो द्रष्टव्यः । ततश्च न पूर्वोक्तवचनविरोधः । एवं पितृव्यभ्रातृमातुलादिबन्धुदत्तं स्त्रीधनं सति संभवे पितृव्यादिबन्धूनाम्, अन्यथा भर्तुर् एवेत्यासुरादिष्व् अवगन्तव्यम् । किंचिद् बन्धुदत्तं न दातुर् भवतीत्याह गौतमः: "भगिनीशुल्कः सोदर्याणाम् ऊर्ध्वं मातुः" इति, शुल्काख्यं स्त्रीधनं पूर्वतरप्रकरणे निरूपितम्, तद्दातारो वरादयः, तेषां दातृत्वे ऽपि तद्धनं न भवति, किं तु धनस्वामित्वं सोदरभ्रातॄणाम्, तेषाम् अभावे तन्मातुर् भवतीत्यर्थः । यत् पुनर् अर्हतीत्यनुवृत्तौ शङ्खेनोक्तम्: "स्वं च शुल्कं वोढा" इति, तत् अपरिसमाप्ते विवाहे सति मृतायां वध्वां द्रष्टव्यम् । "मृतायां दत्तम् आदद्यात्" इति याज्ञवल्क्यस्मरणात् । दत्तं शुल्कम् अलंकारादिकं वा आदद्यात् वोष्हेति शेषः । कन्याधनं प्रयाह बोधायनः ।
	रिक्थं मृतायाः कन्यायाः गृह्णीयुः सोदराः स्वयम् ।
	तदभावे भवेन् मातुस् तदभावे पितुर् भवेत् ॥
गौणमातृपरिगणनपूर्वकं धनहर्तॄन् आह बृहस्पतिः ।
	मातृष्वसा मातुलानी पितृव्यस्त्री पितृष्वसा ।
	श्वश्रूः पूर्वजपत्नी च मतृतुल्याः प्रकीर्तिताः ॥
	यद्यासाम् औरसो न स्यात् सुतो दौहित्र एव वा ।
	तत्सुता वा धनं तासां स्वस्त्रीयाद्याः समाप्नुयुः ॥ इति ।
स्वस्रीयो धनस्वामिन्या भागिनेयः स्वमातृष्व्सुर् धनम् अवाप्नुयात् । एवमाद्यशब्दपरिगृहीताः यथाक्रमेण स्वकीयमातृतुल्यायाः धनं समाप्नुयुः । एवम् एव सपत्नीसंतानो ऽप्युपमातृधनं तत्संतानतद्भर्त्राद्यभावे सत्यवाप्नुयात् । क्वचिद् भर्त्रादिसद्भावे सत्यवाप्नुयात् । क्वचिद् भर्त्रादिसद्भावे ऽपि सपत्नीनां संतानविशेषस्योपमातृधनभाक्त्वम् आह मनुः ।
	स्त्रियास् तु यद् भवेद् दत्तं पित्रा दत्तं कथंचन ।
	ब्राह्मणी तद् धरेत् कन्या तदपत्यस्य वा भवेत् ॥
पित्रा दत्तम् इति वदन् पूर्वोक्तधनहर्तृभर्तृपितृप्रभृतिषु सत्स्व् अपीति दर्शयति । भर्तृविजातीयस्त्रीधनं तत्संतानाभावे सति भर्तृसजातीयस्त्र्यन्तरकन्या तत्संततिर् वा हरेद् इत्यर्थः । एवं च भर्तृसजातीयानेकस्त्रीषु संतानशून्याया मृताया धनं स्त्र्यन्तरकन्या तत्संततिर् वा न हरेत् । किं तु ब्राह्मादिषु भर्तैव, शेषेषु धनदातैवेत्यनुसंधेयम् । उक्तार्थोपसंहारस् तु कात्यायनेन कृतः ।
	स्त्रीधनस्येति धर्मो ऽयं विभागश्च प्रकल्पितः ।
इत्येवं निरूपितो धर्मो ऽयं प्रकल्पितश्च विभागः स्त्रीधनस्याध्यवसेय इत्यर्थः \\


इति स्मृतिचन्द्रिकायां स्त्रीद्वारागतधनविभागः


अथ गौणपितृद्वारागतधनविभागः

तत्र मनुः ।
	न भ्रातरो न पितरः पुत्रा रिक्थहराः पितुः । इति ।
ननु,
	एक एवौरसः पुत्रः पित्र्यस्य वसुनः प्रभुः ।
इति तेनैवोक्तत्वात्, पितृरिक्थ भ्रात्रादीनां न प्रसक्तिर् इति कथं तत्प्रतिषेधो ऽवकल्पते । न च प्रनष्टपुत्रविषये ऽवकल्पत इति वाच्यम्, पुत्रा रिक्थहरा इति विधानानवकल्पनात् । उच्यते: "पुत्रा रिक्थहराः पितुः" इत्यत्र पितृपुत्रशब्दौ गौणौ । एवं चायम् अर्थॡ क्षेत्रजादिपुत्राः क्षेत्रस्वाम्यादिपितृरिक्थहरा न तद्भ्रात्रादय इति । क्षेत्रजादिपुत्रा अपि तेन दर्शिताः ।
	यस् तल्पजः प्रमीतस्य क्लीबस्य पतितस्य वा ।
	स्वधर्मेण नियुक्तायां स पुत्रः क्षेत्रजः स्मृतः ॥
	माता पिता वा दद्यातां यद् अद्भिः पुत्रम् आपदि ।
	सदृशं प्रीतिसंयुक्तं स ज्ञेयो दत्त्रिमः सुतः ॥
	सदृशं तु प्रकुर्याद् यं गुणदोषविचक्षणम् ।
	पुत्रं पुत्रगुणैर् युक्तं स विज्ञेयस् तु कृत्रिमः ॥
	उत्पद्यते गृहे यस् तु न विज्ञायेत कस्यचित् ।
	स गृहे गूढ उत्पन्नस् तस्य स्याद् यस्य तल्पजः ॥
	मातापितृभ्याम् उत्सृष्टं तयोर् अन्यतरेण वा ।
	यं पुत्रं परिगृह्णीयाद् अपविद्धस् तु स स्मृतः ॥
	पितृवेश्मनि यं पुत्रं जनयेत् कन्यका रहः ।
	तं कानीनं वदेन् नाम्ना वोढुः कन्यासमुद्भवम् ॥
	या गर्भिणी संस्क्रियते ज्ञाताज्ञातापि वा सती ।
	वोढुः स गर्भो भवति सहोढ इति चोच्यते ॥
	क्रीणीयाद् यस् त्व् अपत्यार्थं मातापित्रोर् यम् अन्तिकात् ।
	स क्रीतकः सुतस् तस्य सदृशो ऽसदृशो ऽपि वा ॥
	या पत्या वा परित्यक्ता विधवा वेच्छयात्मनः ।
	उत्पादयेत् पुनर्भूत्वा स पौनर्भव उच्यते ॥
	मातापितृविहीनो यस् त्यक्तो वा स्याद् अकारणात् ।
	आत्मानं स्पर्शयेद् यस्मै स्वयं दत्तस् तु स स्मृतः ॥
	यं ब्राह्मणस् तु शूद्रायां कामाद् उत्पादयेत् सुतम् ।
	स पारयन्न् एव शवस् तस्मात् पारशवः स्मृतः ॥
	क्षेत्रजादीन् सुतान् एतान् एकादश यथोदितान् ।
	पुत्रप्रतिनिधीन् आहुः क्रियालोपान् मनीषिणः ॥ इति ।
अद्भिर् इति पुत्रदानविधानस्योपलक्षणार्थम् । तद्विधानं चास्माभिर् दत्ताप्रदानिकपदे दर्शितम् । आपदि दुर्भिक्षादौ, अथ वा ग्रहीतुर् आपदि पुत्राभावे । सदृशं दातुः प्रतिग्रहीतुश्च सवर्णम् । प्रीतिसंयुक्तं न लोभादिसंयुतम् । प्रकुर्यात् अनाथं पुत्रत्वेन स्वीकुर्यात् । "सदृशो ऽसदृशो ऽपि वा" इत्यत्र गुणापेक्षयेति शेषः । गृहे भार्यया उत्सृष्टं दुष्टमुहूर्तजत्वादिहेतुतो न पातित्यतः । पारयन्न् एव शवः जीवन्न् एव शवः । पुत्रप्रतिनिधीन् गौणपुत्रान् । क्रियालोपात् औरसाभावे तत्कर्तृकश्राद्धादिक्रियालोपात् बिभ्यतो मनीषिण आहुर् इति संबन्धः । एवं निरूपितगौणपुत्राणां सर्वेषां युगान्तरे पुत्रत्वेन परिग्रहः, कलौ तु दत्तस्यैव,
	दत्तौरसेतरेषां तु पुत्रत्वेन परिग्रहः ।
इति कलेर् आदौ धर्मगुप्त्यर्थं महात्मभिः दत्तकौरसेतरेषां पुत्रत्वेन परिग्रहनिवारणात् । पुत्रिकाकरणम् अप्यस्माद् एव वाक्यात् कलौ निवारितम्, दत्तौरसेतरत्वात् पुत्रिकायाः । एवं च कलाव् औरसपुत्रपौत्रयोर् अभावे दत्तक एव पुत्रो गौणो भवति नान्य इत्यनुसंधेयम् । मुख्यो ऽपि पुत्रः कलाव् असवर्णभार्याभवो नास्ति, असवर्णकन्याविवाहनिषेधात् । तथा च धर्मवाक्यम् ।
	कन्यानाम् असवर्णानां विवाहश्च द्विजन्मभिः । इति ।
अत्रापि कलेर् आदौ धर्मगुप्त्यर्थं महात्मभिः निवारित इति वाक्यसेषो द्रष्टव्यः । अत एवास्माभिर् असवर्णापुत्राणां दत्तकेतरगौणपुत्राणां पुत्रिकायास् तत्पुत्रस्य च विभागविधयो न निबध्यन्ते, संप्रत्यननुष्ठेयतया वृथा ग्रन्थविस्तरापत्तेः । यत् पुनर् मनुनोक्तम्,
	भ्रातॄणाम् एकजातानाम् एकश्चेत् पुत्रवान् भवेत् ।
	सर्वे ते तेन पुत्रेण पुत्रिणो मनुर् अब्रवीत् ॥
इति, तन् न परमार्थतो भ्रात्रन्तर्स्यापि तेनैव पुत्रेण पुत्रवत्त्वम् आचष्टे, भ्रातृपुत्रसद्भावे ऽपि भ्रात्रन्तरस्यापुत्रत्वावगमात् । अत एव याज्ञवल्क्येन "पत्नी दुहितरः" इत्यादिना भ्रातृपुत्रसद्भावे ऽपि "स्वर्यातस्य ह्यपुत्रस्य" इत्युक्तम् । भ्रातृपुत्रस्य च पत्नीदुहितृपितृभावे सत्यपुत्रधनभागित्वं च अत एव तत्रोक्तम् । एवं तर्हि मनुवचनस्य का गतिः । उक्तम् अस्माभिः श्राद्धाधिकारनिरूपणप्रकरणे भ्रात्रन्तराणां पुत्रत्वोक्तिः ग्रामस्य तात इतिवद् औरसप्रशंसार्थेति । यत् तु संग्रहकारेणोक्तम्,
	यद्येकजाता बहवो भ्रातरस् तु सहोदराः । 
	एकस्यापि सुते जाते सर्वे ते पुत्रिणः स्मृताः ॥
	बह्वीनाम् एकपत्नीनाम् एष एव विधिः स्मृतः ।
	एका चेत् पुत्रिणी तासां सर्वासां पिण्डदस् तु सः ॥
इति, तस्य पूर्वोक्तेन सहाविरोधाय देवस्वामिना तात्पर्यार्थ उक्तः, "उभयत्र नान्यः प्रतिनिधिः कार्यः" इत्यनेन ग्रन्थेन । उभयत्रापि "यद्येकजाताः" इत्यादिवचनद्वये ऽपि भ्रातृसुते सपत्नीसुते पुत्रप्रतिनिधितया कथंचित् कर्तुं शक्ये सति तदन्यो न प्रतिनिधिः कार्य इति तात्पर्यार्थो बोद्धव्य इत्यर्थः । एवं च गौणपितृद्वारा धनागमनं कलौ दत्तकाख्यं पुत्रं प्रत्येव । अत्र मनुः ।
	उपपन्नो गुणैः सर्वैः पुत्रो यस्य तु दत्त्रिमः ।
	स हरेतैव तद् रिक्थं संप्राप्तो ऽप्यन्यगोत्रतः ॥
अपिशब्दात् सगोत्रतः संप्राप्तो ऽपि । अत्र तृतीयपादार्थो देवस्वामिना विवृतः: "तदीयं सर्वं रिक्थं गोत्रं च हरेतैव" इति । एवं च पुत्रत्वापादकक्रिययैव दत्त्रिमस्य प्रतिग्रहीतुर् धने स्वत्वं तत्सगोत्रत्वं च भवतीति मन्तव्यम् । दातुर् धने तु दानाद् एव पुत्रत्वनिवृत्तिद्वारा दत्त्रिमस्य स्वत्वनिवृत्तिर् दातुर् गोत्रनिवृत्तिश्च भवतीति चावगन्तव्यम् । अनेनैवाभिप्रायेणोक्तम् ।
	गोत्ररिक्थे जनयितुर् न हरेद् दत्रिमः सुतः । इति ।
प्रतिग्रहीतृरिक्थग्रहणे ऽपि सर्वं क्वचिद् विषये न हरेत् । तथा च वसिष्ठः: "तस्मिंस् चेत् प्रतिगृहीत औरसपुत्र उत्पद्येत चतुर्थभागी स्यात्" इति । विष्णुः ।
	अनेकपितृकाणां तु पितृतो ऽंशस्य कल्पना ।
	यद् यस्य पैतृकं रिक्थं स तद् गृह्णीत नेतरः ॥
यत्र भ्रातॄणाम् एकस्यौरसः पुत्र इतरेषां क्षेत्रजादयः यदा ते अविभक्तधना मृताः तदा तेषाम् औरसादीनां मुख्यगौणपितृद्वारा पैतामहद्रव्यविभागकल्पना कर्तव्या । तताप्यौरसोत्पत्तौ चतुर्थांशभागित्वम् एव, इतरेषां पूर्वन्यायानपायात् । यत्र भ्रातरः केचिज् जीवन्ति केचिन् नष्टाः तत्राप्ययम् एव न्याय इति ॥


इति स्मृतिचन्द्रिकायां गौणपितृद्वारागतधनविभागः


अथ पुत्रद्वारागतधनविभागः

तत्र मनुः ।
	पिता हरेद् अपुत्रस्य रिक्थं भ्रातर एव वा । इति ।
अक्षरार्थो व्यक्तस् तात्पर्यार्थस् त्व् अव्यक्तः संग्रहकारेण दर्शितः ।
	अशेषात्मजहीनस्य मृतस्य धनिनो धनम् ।
	केनेदानीं ग्रहीतव्यम् इत्येतद् अधुनोच्यते ॥
अस्यायम् अर्थः: मुख्यगौणपुत्रविहीनस्य धनवतो मृतस्य धनम् इदानीं तन्मरणानन्तरं केन जनेन हर्तव्यम् इत्याकाङ्क्षायां पित्रादिना हर्तव्यम् इत्येतत् अधुना पित्राद्यपेक्षयेह बहुविधोपकारकासन्नजनाभावे मनुनोच्यत इति । अत एव पित्रादिभ्यो गौणपुत्राणाम् आसन्नतरत्वं ज्ञात्वा संग्रहकारेण "पिता हरेद् अपुत्रस्य" इत्यस्य अशेषात्मजहीनस्येति तात्पर्यम् उक्तम्, तद् अनवद्यम् एव । किं तु यथा गौणपुत्राणां दृष्टादृष्टोपकारकत्वेन पित्राद्यपेक्षयाग्रेसरत्वात् तदपेक्षयासन्नतरत्वम्, तथा पत्न्या अपि दृष्टादृष्टोपकारकरणे श्रुतिस्मृत्यादिपर्यालोचनया पित्राद्यपेक्षयाग्रेसरत्वात् तदपेक्षयासन्नतरत्वम् अस्तीति पत्न्या अप्यभावे "पिता हरेद् अपुत्रस्य" इत्येतन् मनुनोच्यत इत्येवं तात्पर्यम् ऊह्यते । अत एव दृष्टादृष्टोपकारकत्वल(क्ष?)णसंबन्धेनान्यापेक्षया पत्न्याः प्रत्यासन्नत्वम् अभिधाय बृहस्पतिना गौणपुत्राभावे तिष्ठत्स्व् अपि पित्रादिषु सकुलान्तेषु पत्न्या एव पतिधनभागित्वं दर्शितम् ।
	आम्नाये स्मृतितन्त्रे च लोकाचारे च सूरिभिः ।
	शरीरार्धं स्मृता भार्या पुण्यापुण्यफले समा ॥
	यस्य नोपरता भार्या देहार्धं तस्य जीवति ।
	जीवत्यर्धशरीरे ऽर्थं कथम् अन्यः समाप्नुयात् ॥
	कुल्येषु विद्यमानेषु पितृभ्रातृसनाभिषु ।
	असुतस्य प्रमीतस्य पत्नी तद्भागहारिणी ॥
अत्र द्वितीयार्धेन दृष्टादृष्टोपकारसंपदने पुत्रादिभ्यः पत्न्याः प्रत्यासन्नत्वम् उक्तम् । अवयवार्थस् तु — आम्नाये वेदे "अर्धो वा एष आत्मनः यत् पत्नी" इत्येवमादौ । आत्मनो देहस्येत्यर्थः । एतद् उक्तं भवति: देहार्धं यथा अर्थात् अर्धं दृष्टादृष्टोपकारि तथा जायापीति । स्मृतितन्त्रे धर्मशास्त्रे ।
	पतत्यर्धं शरीरस्य यस्य भार्या सुरां पिबेत् ।
	पतितार्धशरीरस्य निष्कृतिर् न विधीयते ॥
इत्येवमादौ । लोकाचारे लोकानुसार्यर्थशास्त्रे ।
	शरीरार्धमयीं भार्यां को विहास्यति पण्डितः ।
इत्येवमादौ । पुण्यापुण्यफले स्मार्तकर्मणि सहाधिकारात् । असुतस्य मुख्यगौणसुतहीनस्य । पत्नी यज्ञाधिकारापादकप्रशस्तब्राह्मादिविवाहसंस्कृता, "पत्युर् नो यज्ञसंयोगे" इति पाणिनिस्मरणात् । नेतरा, पत्नीपदेन व्यावर्तितायाः तस्याः पत्नीत्वायोगात् । तथा च स्मृत्यन्तरम् ।
	क्रयक्रीता तु या नारी न सा पत्न्यभिधीयते ।
	न सा दैवे न सा पित्र्ये दासीं तां कवयो विदुः ॥
पत्नीत्वाभावे केवलदृष्टोपकारत्वं स्त्रिया इति दर्शयितुं दासीं विदुर् इत्युक्तम् । एवं च पित्र्यादिकर्मण्यर्हतापि पतिभागहारित्वे प्रयोजिकेति पत्नीग्रहणेन ज्ञापितम् । अत एव श्रौतस्मार्तादिकर्मणि पातिव्रत्येन परिरक्षिताया अधिकारार्हाया एव पत्न्याः पतिधनलाभ इत्याह प्रजापतिः ।
	पूर्वं प्रमीताग्निहोत्रं मृते भर्तरि तद्धनम् ।
	लभेत् पतिव्रता नारी धर्म एष सनातनः ॥
अग्निहोत्रशब्देन तत्साधनाग्निर् लक्ष्यते । पतिव्रता सुसंयता, स्वतः प्रायश्चित्तेन वा श्रौतस्मार्तकर्माधिकारार्हतया वा भर्त्रा सहवासेन स्थितेति यावत् । नारी पत्नी, अग्निहोत्रलाभोक्तेः पत्नीत्वावगमार्थत्वात् । कर्मार्हायाः पित्र्ये कर्मणि भ्रात्राद्यपेक्षयाग्रेसरत्वं बृहस्पतिना दर्शितम् ।
	पुत्राभावे तु पत्नी स्यात् पत्न्यभावे तु सोदरः । इति ।
अत्र वृद्धमनुः ।
	अपुत्रा शयनं भर्तुः पालयन्ती व्रते स्थिता ।
	पत्न्येव दद्यात् तत्पिण्डं कृत्स्नम् अंशं लभेत च ॥
उत्तरार्धे त्व् अर्थक्रमेण पाठक्रमबाधो द्रष्टव्यः । ततश्चायम् अर्थः: उक्तलक्षणा पत्न्येव कृत्स्नं भर्त्रंशं पूर्वं लभेत पश्चात् पतिपिण्डं दद्यात् । न पुनस् तस्यां सत्यां भ्रात्रादिर् इति । भर्तुः शयनं पालयन्ती सुसंयतेत्यर्थः, वर्ते स्थिता पत्यौ जीवत्यपि भर्तुर् अजुज्ञया व्रतादिपरा "कामं भर्तुर् अनुज्ञया व्रतोपवासनियमेज्यादीनाम् आरम्भः स्त्रीधर्मः" इति शङ्खलिखितस्मरणात् । अनेनास्तिकतापि पत्यंशलाभे प्रयोजिकेति वचोभङ्ग्या ज्ञापितम् इति मन्तव्यम् । यद्यपि विवाहाद् एव पतिधने कृत्स्ने पत्न्या अपि स्वाम्यम् आजीवनात् परतन्त्रतया सिद्धम्, तथापि स्वतन्त्रतया स्वामित्वान्तरं लभ्यत इत्येवमर्थं लभेत चेत्युक्तम् । तत्पिण्डकृत्स्नपदयोर् अर्थः प्रजापतिना प्रपञ्चितः ।
	जङ्गमं स्थावरं हेम कुप्यं धान्यरसाम्बरम् ।
	आदाय दापयेच् छ्राद्धं मासषाण्मासिकादिकम् ॥
	पितृव्यगुरुदौहित्रान् भर्तुः स्वस्रीयमातुलान् ।
	पूजयेत् कव्यपूर्ताभ्यां वृद्धानाथातिथींस् तथा ॥ इति ।
कुप्यं त्रपुसीदादि । कव्यं पित्रर्थं संकल्पितम् अन्नम् । पूर्तं पूर्ताख्यकातादिकर्माङ्गभूतं दक्षिणादिकम् । एतद् उक्तं भवति: स्थावरेणापि सहितं कृत्स्नम् अंशम् आदाय धनसाध्यं स्त्र्यधिकारश्राद्धपूर्तादिकं दानादिकं च पत्युर् आत्मनश्च श्रेयःसाधनं कर्मजातं पतिपक्षीयऋत्विगाचार्यादिपुरःसरं पत्न्या गृहीतधनानुसारेण कार्यम् इति । एवं च यत् कैश्चिद् उक्तम्: पत्नीगृहीतं धनं योग्यपतिपक्षाभोग्यं धनिकानुपकारकं वृथा यास्यतीति न पत्नी पतिधनभागिनीति, तत् असिद्धहेतुकत्वाद् धेयम् । एतच् च पत्नीस्वामित्वं विभक्ते पत्यौ द्रष्टव्यम् । यद् आह बृहस्पतिः ।
	यद् विभक्ते धनं किंचिद् आध्यादि विविधं स्मृतम् ।
	तज्जाया स्थावरं मुक्त्वा लभेत मृतभर्तृका ॥
यत् किंचिद् आध्यादि विविधं धनं स्थावरजङ्गमात्मकं भर्तृस्वामिकात्मकं स्मृतम्, तत् सर्वं विभक्तविषये लभेतेत्यर्थः । विभक्तग्रहणाद् अविभक्तविषये तु सहवासिन एव पितृभ्रात्रादया मृतापुत्रधनं लभेरन्न् इति गम्यते । जाया पत्नी । स्थावरं मुक्त्वेत्येतद् दुहितृरहितपत्नीविषयम् । पत्नीमात्रविषयते तु,
	जङ्गमं स्थावरं हेम कुप्यं धान्यरसाम्बरम् ।
	आदाय (दापयेच् छ्राद्धं मासषाण्मासिकादिकम्) ॥
इति पूर्वोक्तवचनविरोधः स्यात् । न च तद्विरोधपरिहारायाविभक्तपत्यंशविषयं वृत्तहीनपत्नीविषयं वेदं वचनम् अस्त्व् इति वाच्यम् । यत एवंप्रकारां व्यवस्थां निराकर्तुम् आह स एव ।
	वृत्तस्थापि कृते ऽप्यंशे स्त्री स्थावरम् अर्हति ।
इति । संतानवृत्तिभूतस्थावरलब्ध्यर्हता तु संतानशालितायत्तेति तच्छून्या स्त्री वृत्तस्थापि विभक्तविषये ऽपि स्थावरं नार्हतीत्यर्थः । यद् अपरम् उक्तं तेनैव,
	मृते भर्तरि भर्त्रंशं लभेत कुलपालिका । 
	यावज्जीवं हीनस्वाम्यं दानाधमनविक्रये ॥
इति, कुलपालिका वंशपालिका वृत्तस्थेति यावत् । तत् वृद्धानाथाद्युपजीवनायादृष्टार्थदानविधानात् तदितरदृष्टार्थनर्तकादीनां दानादाव् अस्वातन्त्र्यप्रतिपादनार्थम् इति मन्तव्यम् । एवं च धर्मार्थदाने स्वातन्त्र्यम् अस्त्येव । अत एव धर्मार्थदानम् अनिशम् आवर्तनीयम् इत्याह स एव ।
	व्रतोपवासनिरता ब्रह्मचर्ये व्यवस्थिता ।
	धर्मदानरता नित्यम् अपुत्रापि दिवं व्रजेत् ॥
न हि पारतन्त्र्ये नित्यदानक्रिया युज्यते । एवं चादृष्टसाधकद्रव्यसंपादनार्थयोर् आधिविक्रययोर् अपि स्वातन्त्र्यम् अप्रतिषिद्धम् इति मन्तव्यम् । यद् अपरम् उक्तं कात्यायनेन,
	अपुत्रा शयनं भर्तुः पालयन्ती गुरौ स्थिता ।
	भुञ्जीतामरणात् क्षान्ता दायादा ऊर्ध्वम् आप्नुयुः ॥
इति — क्षान्ता दायादकारितधनविनियोगप्रतिबन्धं सहमानेत्यर्थः — तत् अविभक्तदशायां रक्षणभरणासमर्थेषु कार्यान्तरव्यग्रेषु वा श्वशुरादिषु पत्न्या स्वयम् एव जीवनार्थम् उपात्ताविभक्तद्रव्यविषयम् । विभक्तद्रव्यविषयत्वे वृद्धमन्वादिवचनपरिनिश्चितार्थविरोधपत्तेः । रक्षणादिसमर्थेषु श्वशुरादिष्व् अविभक्तमृतधनग्राहिषु सत्सु तैर् एव गृहीतधनैर् भरणं कर्यम् । तथा च नारदः ।
	यावत्यो विधवाः साधव्यो ज्येष्ठेन श्वशुरेण वा ।
	गोत्रजेनापि वान्येन भर्तव्याश्छादनाशनैः ॥
धनग्राहिणेति सर्वत्र ज्येष्ठादौ शेषो द्रष्टव्यः । धनग्रहणनिमित्तत्वात् भरणस्य । अत्र वेशेषम् आह कात्ययनः ।
	स्वर्याते स्वामिनि स्त्री तु ग्रासाच्छदनभगिनी ।
	अविभक्ते धनांशं तु प्राप्नोत्यामरणान्तिकम् ॥
धनांशं यावता धनेनाक्लिष्टजीवनं धनसाध्यं च नित्यनैमित्तिकं कर्म स्त्र्यधिकारकं काम्यव्रतादिकं च सिध्यति तावन्तम् इत्यर्थः । तुशब्दो वाशब्दार्थे, धनांशं वा प्राप्नोतीत्यर्थः । एतावद् धनसंपादकं क्षेत्रांशं वा प्रप्नोति, धनग्रहणस्य वर्तनाद्युपायोपलक्षणार्थत्वात् । अत्राद्यपक्षः पत्नीव्यतिरिक्तभार्याविषयः, जीवनमात्रसाधनस्वल्पार्थभागित्वाभिधानात् । जीवनमात्रसाधनस्य स्वल्पाम् इयत्ताम् आह नारदः ।
	आढकांस् तु चतुर्विंशत् चत्वारिंशत् पणांस् तथा ।
	प्रतिसंवत्सरं साध्वी लभेत मृतभर्तृका ॥
आढको ऽष्टोनद्विशतप्रसृतिपरिमितो धान्यचयः । पणः कार्षापणः । स च व्यावहारिकनिष्काशीतितमभगस्य स्थाने क्वचिद् देशे प्रवर्तते । तेन यत्र देशे पणो न प्रवर्तते तत्र तत्स्थाने व्यावहारिकनिषाशीतितमभागः लभ्यते । कृते ऽप्यंश इत्यनुवृत्तौ बृहस्पतिः ।
	प्रदद्यात् त्व् एव पिण्डं वा क्षेत्रांशं वा यदृच्छया । इति ।
पिण्डग्रहणम् अशनाच्छादनोपलक्षणार्थम् । एवं चायम् अर्थः: अशनाच्छादनं पूर्वोक्तपरिमाणकं पूर्वोक्तधनांशसंपादकक्षेत्रांशं वा । स च रुच्या भर्त्रंशर्हपत्नीव्यतिरिक्तविधवायै अविभक्तविषये जीवनार्थं प्रदद्याद् इति । एवकारः प्रदानस्यावश्यकत्वज्ञापनार्थः । श्वश्र्वाद्यशुश्रूषकस्त्रीविषयो ऽत्राद्यः पक्षः । तत्र ज्ञापकम् उपरिष्टात् भविष्यति । दत्तं च दायकेतरैर् अपि पालनीयम् इत्याह स एव ।
	स्थावराज् जीवनं स्त्रीभ्यो यद् दत्तं श्वशुरेण तु ।
	न तच् छक्यम् अपाहर्तुम् इतरैः श्वशुरे मृते ॥
श्वशुरग्रहणं भरणकारिण उपलक्षणार्थम् । स्थावरग्रहणं च धनस्योपलक्षनार्थम् । तेन धनाद्यपि जीवनार्थं स्त्रीभ्यो दत्तम् अपाहर्तुम् अशक्यम् इतरैर् इत्यवगन्तव्यम् । क्वचिद् अपहर्तव्यम् इत्याह कात्यायनः ।
	भोक्तुम् अर्हति कॢप्तांशं गुरुशुश्रूषणे रता ।
	न कुर्याद् यदि शुश्रूषां चेलपिण्डे नियोजयेत् ॥
कॢप्तांशम् अपहृत्येति शेषः । एवम् अकार्यकारिण्यादाव् अपि कॢप्तांशापहरणं कार्यम् इत्याह स एव ।
	अपचारक्रियायुक्ता निर्लज्जा चार्थनाशिका ।
	व्यभिचाररता या च स्त्री धनं न च सार्हति ॥ इति ।
धनं जीवनार्थम् उपकॢप्तधनांशम्, क्षेत्रांशं वा जीवनाद्यर्थम् उपकॢप्तम् उक्ता चतुर्विधा स्त्री नार्हतीत्यर्थः । धनग्रहणम् अशनाच्छादनाद्युपलक्षणार्थम् । अत एव नारदः ।
	भरणं चापि कुर्वीरन् स्त्रीणाम् आ जीवनक्षयात् ।
	रक्षन्ति शय्यां भर्तुश्चेत् आच्छिन्द्युर् इतरासु तत् ॥
इतरासु व्यभिचाररतासु । भरणम् अशनाच्छादनाय कल्पितं धान्यवस्त्रमूल्यद्रव्यम् आच्छिन्द्युः अपहरेयुर् इत्यर्थः । यद् अत्र मनुनोक्तम्,
	एवम् एव विधिं कुर्याद् योषित्सु पतितास्व् अपि ।
	वस्त्रान्नम् आसां देयं तु वसेयुश्च गृहान्तिके ॥
इति, तत् भर्तृकर्तृकभरणविषयम् इति पूर्वार्धत एवावगम्यत इत्यविरोधः । या पुनः शङ्कितव्यभिचारा तस्यास् तु विभक्तविषये पत्नीत्वे ऽपि हारीतोक्तम् कार्यम् ।
	विधवा यौवनस्था चेत् नारी भवति कर्कशा ।
	आयुषः क्षपणार्थं तु दातव्यं जीवनं तदा ॥ इति ।
कर्कशा क्रूरा साहसार्हा संभावितव्यभिचारेति यावत् । यत् पुनर् मनुना "पत्न्येव कृत्स्नम् अंशं लभेत च" इति वृद्धमनूक्तविरुद्धम् उक्तम्,
	येषां ज्येष्ठः कनिष्ठो वा हीयेतांशप्रदानतः ।
	म्रियेतान्यतरो वापि तस्य भगो न लुप्यते ॥
	सोदर्या विभजेरंस् तं समेत्य सहिताः समम् ।
	भ्रातरो ये च संसृष्टा भगिन्यश्च सनाभयः ॥
इति — हीयते पातित्यादिनिमित्तेनेति शेषः — यद् अपि नारदेन,
	संसृष्टानां तु यो भागस् तेषाम् एव स इष्यते ।
इत्युक्त्वोक्तम्,
	भ्रातॄणाम् अप्रजाः प्रेयात् कश्चिच् चेत् प्रव्रजेत वा ।
	विभजेयुर् धनं तस्य शेषास् ते स्त्रीधनं विना ॥
इति, तद् एतद् वयम् अपि संसृष्टद्रव्यविषयम् इति स्पष्टम् एव । तेन नस्ति विरोधः । एवं च "पत्न्येव समस्तम् अंशं लभेत" इति विभक्तासंसृष्टविषयम् इत् मन्तव्यम् । तथा च संग्रहकारः ।
	भ्रातृषु प्रविभक्तेषु संसृष्टेष्व् अप्यसत्सु च ।
	गुर्वादेशान् नियोगस्था पत्नी धनम् अवाप्नुयात् ॥
"गुर्वादेशान् नियोगस्था" इति धारेश्वरमतं विश्वरूपादिभिः सम्यग् दूषितत्वाद् उपेक्षणीयम् । ततश्च संग्रहकारोक्तविषये वृद्धमनूक्तगुणविशिष्टा पत्नी भर्तृधनम् अखिलम् अवाप्नुयाद् इत्येतद् एव मतम् आदर्तव्यम् । यत् तु श्रुताव् उक्तम्: "तस्मात् स्त्रियो निरिन्द्रिया अदायादीः" इत्य्, तद् अपि न वृद्धमन्वादिवचनबाधकम्, निरिन्द्रियपुत्रसाहचर्याद् अपत्यभूतस्त्रीविषयत्वावगतेः । भवतु वा सर्वस्त्रीविषयत्वावगतिः, तथापि दायादतया शृङ्गग्राहिकोक्तपत्न्यादिस्त्रीव्यतिरिक्तविषयार्थवादश्रुतिर् इति सर्वं सुस्थम् । पत्नीबहुत्वे समं विभय अपुत्रभर्तृधनग्रहणं सर्वासां युक्तम् । एवं सर्वस्मृत्येकवाक्यतया निश्चितं पत्नीधनं ये प्रतिबध्नन्ति ते राज्ञा नियन्तव्या इत्याह प्रजापतिः ।
	तत्सपिण्डा बान्धवाश्च ये तस्याः परिपन्थिनः ।
	हिंस्युर् धनानि तान् राजा चोरदण्डेन शासयेत् ॥


इति स्मृतिचन्द्रिकायां पुत्रद्वारागतधनविभागे पत्नीविषयाणि


अथ दुहित्रादिविषयाणि कानिचिद् वचनानि लिख्यन्ते

तत्र बृहस्पतिः ।
	भर्तुर् धनहरी पत्नी तां विना दुहिता स्मृता ॥ इति ।
तां विना तस्या अभाव इत्यर्थः । अत एव विष्णुः: "अपुत्रस्य धनं पत्न्यभिगामि तदभावे दुहितृगामि" इति । अस्मिन् क्रमे न्यायम् आह बृहस्पतिः ।
	अङ्गाद् अङ्गात् संभवति पुत्रवद् दुहिता नृणाम् ।
	तस्मात् पितृधनं त्व् अन्यः कथं गृह्णीत मानवः ॥
शरीरावयवसंबन्धेन दुहिता पुत्रसमा, पुत्रे हि पित्रवयवानां बाहुल्येन संक्रान्तिः, दुहितरि त्व् अल्पतया,
	पुमान् पुंसो ऽधिके शुक्ले स्त्री भवत्यधिके स्त्रियाः ।
इति स्मरणात् । तेन किंचित्सामान्यात् पुत्रवद् इत्युक्तम् । अन्यः पुत्रपत्नीव्यतिरिक्तः पित्रादिर् मानवः त्ष्ठन्त्याम् दुहितरि पुत्रधनं कथं गृह्णीतेत्यर्थः । तथा च मनुः ।
	यथैवात्मा तथा पुत्रः पुत्रेण दुहिता समा ।
	तस्याम् आत्मनि तिष्ठन्त्यां कथम् अन्यो धनं हरेत् ॥
आत्मनि आत्मतुल्यपुत्रसमायाम् इत्यर्थः । नन्व् एवम् अपि गौणपुत्रपत्न्योर् अभावे दुहितेतिक्रमे न्यायो नोक्तः, औरसाभावमात्रे दुहितेत्येतावन्मात्रसाधकत्वाद् उक्तन्यायस्य । सत्यम्, किं त्व् इदम् एव गौणपुत्रपत्न्योर् अभावे दुहितेत्यत्रापि क्रमे न्याय ऊहनीय इत्यभिप्रायेणोक्तम् । अत एव नारदेन तयोर् अप्यभावे दुहितेति क्रमानुसारी न्यायः स्वयम् ऊहितो मन्दानुग्रहाय प्रदर्शितः ।
	पुत्राभावे तु दुहिता तुल्यसंतानदर्शनात् । इति ।
स्वयम् एव न्यायं विवृणोति ।
	पुत्रश्च दुहिता चोभौ तुल्यसंतानकारकौ । इति ।
उभौ स्वपितृश्रेयःकरसंतानकारकाव् इत्यर्थः । तथा हि पौत्रदौहित्रयोः पुत्रदुहितृसंतानयोः स्वरूपतस् तुल्यत्वाभावात् कार्यतो ऽत्र तुल्यत्वम् अभिप्रेतम् । न च ऋणापाकरणकार्यतस् तुल्यत्वं संभवति "पुत्रपौत्रैः ऋणं देयम्" इति स्मरणात् । तथा पितामहद्रव्यम् अधिकृत्य,
	तत्र स्यात् सदृशं स्वाम्यं पितुः पुत्रस्य चोभयोः ।
इति स्मरणतश्च पौत्रस्याधिक्यप्रतीतेः, तेनात्रादृष्टकार्यतस् तुल्यत्वम् अभिप्रेतम् । तच् च, श्राद्धदातृत्वम्
	पूर्वेषां तु स्वधाकारे पौत्रा दौहित्रका मताः ।
इति विष्णुस्मरणात् । एवं च दुहितुः स्वसंतानमुखेनादृष्टोपकारकसंबन्धेनासन्नता च । एतावता निमित्तेन "पुत्राभावे तु दुहिता" इत्यत्र पुत्रग्रहणं पत्न्या अपि प्रदर्शनार्थम् इति मन्तव्यम् । ननु पिता श्राद्धदाने स्वयम् एवादृष्टोपकारक इति दुहितुर् अपेक्षयासन्नत्वात् पत्न्यभावे "पिता हरेद् अपुत्रस्य" इत्यस्यायम् अवसर इति कथं दुहितुर् अर्थग्रहणम् । मैवम्,
	तस्याम् आत्मनि तिष्ठन्त्यां कथम् अन्यो धनं हरेत् ।
इत्यनेनैवोक्तत्वात् । तथा हि, यद्यप्यदृष्टोपकारसंबन्धेन व्यवहिता, तथापि शारीरसम्बन्धेनाव्यवहितेत्युभयथासंबन्धाद् दुहितैवाग्रेसरी । एवं तर्हि दुहित्रभावे "पिता हरेत्" इत्यस्यावसरः स्यात् । नाधुनापि तस्यावसरः, दुहित्रभावे ऽपि दौहित्रस्य तत्कोटित्वेन पित्राद्यपेक्षयासन्नत्वात्,
	अपुत्रपौत्रसंताने दौहित्रा धनम् आप्नुयुः ।
	पूर्वेषां तु स्वधाकारे पौत्रा दौहित्रका मताः ॥
इति विष्णुस्मरणाच् च । एवं सोपपत्तिकां पत्न्यभावे दुहितृगामितां ब्रुवता बृहस्पत्यादिनैव दौहित्रगामि धनम् इति विधायकं यद् वचनजातं तत् पुत्रिकाविषयम् एव, न पुनर् अपुत्रिकादुहितृविषयम् इति धारेश्वरदेवस्वामिदेवरातमतं स्मृतितन्त्राभिज्ञत्वाभिमानोन्मादकल्पितं निरस्तं वेदितव्यम् । तथा हि, "तृतीयाह् पुत्रः पुत्रिका विज्ञायते" इति वसिष्ठस्मृत्या गौणपुत्रकोटिनिविष्टायाः पुत्रिकायाः पत्न्यां सत्याम् अपि क्षेत्रजादेर् इव,
	न भ्रातरो न पितरः पुत्रा रिक्थहराः पितुः ।
इत्यादिवचनान्तरैर् एव औरसाभावे रिक्थग्राहिण्याः पत्न्याः प्राग् एव दण्डापूपन्यायेनैव धनभागित्वे सिद्धे पुनः किं सोपपत्तिकं धनभागित्वं स्मर्तुं बृहस्पत्यादीनां वचनान्तरारम्भेण । तेन तैर् एव तन्मतं निरस्तम् इत्यलं धारेश्वरादिमतान्तरनिराकरणयत्नेनास्मदीयेन । यत् तु नारदेन पुत्रहीनपत्नीम् अधिकृत्योक्तम्,
	स्यात् तु चेद् दुहिता तस्याः पित्र्यो ऽंशो भरणे मतः ।
	आ संस्काराद् धरेद् भागं परतो बिभृयात् पतिः ॥
इति, तस्यार्थः: तस्याः पत्न्याः पुत्ररहितायाः यदि दुहिता विद्यते तदा दुहितुर् भरणे भ्रणाय पित्र्यो ऽंशो ऽभिमतः । तस्माद् आ विवाहसंस्कारात् भरणार्थम् एव दुहिता पितृभागं हरेत् । न पुनर् यथेष्टविनियोगार्थम् इति । एवं च सर्वासाम् एव कन्यानां पितृधनप्राप्तिर् उत्सर्ग इति गम्यते । ततश्चास्यापवादकानि दुहितुः पितृधनप्राप्तिप्रतिपादकानि वचनानि सर्वाणि पुत्रिकाविषाण्येवेति वाच्यम्, दुहितृमात्रविषयत्वे तूत्सर्गवत् सामान्यतया तदपवादाक्षमत्वाद् अनर्थकानि भवेयुः । तस्माद् धारेश्वरादीनाम् एव मतम् अनुसर्तव्यः (?) स्याद् एव यदि नारदवचनं विभक्तविषयं स्यात् । संसृष्टिविषयं तु तद् इति तस्यैव पूर्वापरपर्यालोचनया स्फुटम् अवगम्यते । ततश्च विभक्तविषये यानि दुहितृदायप्रतिपादकवचनानि तेषां तत्प्रापकत्वम् एव नापवादकत्वम् इति न पुत्रिकाविषयत्वकल्पने किंचिन् मूलम् उपलभामहे इत्यलम् अतिबहुना । एवम् अपि न दुहितृमात्रविषयाणि तानि वचनानि, यत् आह कात्यायनः ।
	पत्नी भर्तुर् धनहरी या स्याद् अव्यभिचारिणी ।
	तदभावे तु दुहिता यद्यनूढाप्रतिष्ठिता ॥ इति ।
एवं च कात्यायनवचनान्यनूढादुहितृविषयाणि, अथ वा निर्धनोढादुहितृविषयाणीति मन्तव्यम् । निर्धनत्वेनैवाप्रतिष्ठितात्र विवक्षिता, न पुनर् वन्ध्यात्वादिना संतानराहित्येनाप्रतिष्ठिता, तस्याः संतानमुखेनादृष्टोपकारकसंबन्धाभावेन धनहारित्वायोगात् । तदभावे इत्यनेन पूर्वोक्तायाः अव्यभिचारिण्याः पत्न्या अभावः प्रत्यवमृश्यते, न पत्नीस्वरूपमात्रस्य, न केवलं पत्न्या स्वरूपाभावे दुहिता धनहारिणी किं त्व् अव्यभिचारित्वलक्षणविशेषणाभावे ऽपीति मन्तव्यम् । अत एव संग्रहकारेण,
	तादृक्पत्न्या अभावे ऽपि पुत्रिका धनम् अर्हति ।
इत्युक्तम् । न परं पत्नीस्वरूपाभावे, किं तु धनभागिनीति निरूपणार्थम् उक्तविशेषणविशिष्टपत्न्यभावे ऽपि पुत्रिका धनम् अर्हतीत्यर्थः । पुत्रिका धनम् अर्हतीति तु प्राग् एव निरस्तत्वाद् उपेक्षणीयम् । तेन पत्न्याः स्वरूपाभावे दुहितृगामि द्रव्यम्, विशेषणाभावे तु पिता हरेद् इत्यादिवचनोक्तपित्रादिगामीति कैश्चित् कृता विषयव्यवस्थाप्युपेक्षणीया । बृहस्पतिस् तु पत्न्या ऊर्ध्वम् अर्थग्राह्णीनां मुख्यपुत्राद् ऊर्ध्वम् अर्थग्राहिणीनां च दुहितॄणां विशेषणान्याह ।
	सदृशी सदृशेनोढा साध्वी शुश्रूषणे रता ।
	कृताकृता वापुत्रस्य पितुर् धनहरी तु सा ॥
सदृशी पितृसवर्णा । अत्राद्यानि चत्वारि विशेषणानि पत्न्या ऊर्ध्वं धनग्राहिदुहितृविषयाणि । प्राग्धनग्राहिण्या दुहितुर् विशेषणे त्व् अवशिष्टे । कृताकृतेत्यत्र पुत्रिकेति विशेष्यस्याध्याहारः कर्तव्यः । इतरत्र दुहितेति विशेष्यस्याध्याहारः कार्यः । वाशब्दो व्यवस्थितविकल्पाभिधानार्थः । एवं चायम् अर्थः: औरसपुत्रविहीनस्य पितुर् धनं द्विविधापि पुत्रिका पत्याः पूर्वं गृह्णीयात्, सवर्णादिविशेषणोपेताप्रतिष्ठितानूढानां दुहितॄणां समवाये ऽनूढैव गृह्णाति, पित्रा भर्तव्यत्वात् । तदभावे ऽप्रतिष्ठिता, भर्त्रा भर्तव्यते ऽपि भरुत्र् भरणसामर्थ्याभावेनाप्रतिष्ठितत्वात् । तदभावे सवर्णादिविशेषणोपेता प्रतिष्ठिता, प्रतिष्ठितत्वे ऽपि धनग्रहणयोग्यत्वात् । तदभावे दौहित्रः, तत्कोटित्वाद् इत्यनुसंधेयम् । दौहित्रस्याभावे तु पित्रपेक्षयान्यस्यासन्नतरस्याभावात् । "पिता हरेद् अपुत्रस्य रिक्थम्" इत्युक्तस्यावसरत्वात् पितृगामि धनं भवति । अस्मिन्न् एवावसरे मात्रपेक्षयाप्यन्यस्यासन्नतरस्याभात्,
	अनपत्यस्य पुत्रस्य माता दायम् अवाप्नुयात् ।
इत्युक्तस्यावसरत्वान् मातृगामि धनं भवति । अत एव याज्ञवल्क्येन "पत्नी दुहितरश्चैव पितरौ" इत्युक्तम् । चशब्देन सूचितस्य दौहित्रस्यानन्तरम् एव मातापितरौ समसमये धनभाजौ । तयोर् अवान्तरक्रमे न्यायाभावाद् इत्यभिप्रायो याज्ञवल्क्यस्यावगन्तव्यः । अभिप्रायम् अबुध्वात्रापि कैश्चित् पण्डितंमन्यैः कश्चिन् न्याय उत्प्रेक्षितः, मातुर् गर्भधारणपोषणद्वारेणात्यन्तोपकारित्वात्,
	सहस्रं तु पितुर् माता गौरवेणातिरिच्यते ।
इति स्मरणाच् च, पितरि विद्यमाने ऽपि मातुर् एव धनग्रहणे ऽधिकार इति । नायं न्यायो मातुर् आदौ अंशग्रहणाधिकारापादनायालम्, पितुर् अपि बहुधा संविधातृत्वात्, विद्याप्रदत्वात्, 
	तयोर् अपि पिता श्रेयान् बीजप्राधान्यदर्शनात् ।
इति स्मरणाच् च । अन्यैः पुनर् अन्यथा उत्प्रेक्षितः: "पिता सपत्नीपुत्रेष्व् अपि साधारणः माता तु न साधारणीति प्रत्यासत्त्यतिशयो ऽस्ति" इति । विप्रलम्भसदृक्षम् इदम्, न हि जननीजनकयोर् जन्यं प्रति संनिकर्षे तारतम्यम् अस्ति । न च बहुसंबन्धतः साक्षात्संबन्धनिबन्धनायाः प्रत्यासत्तेर् अतिशयो ऽप्यपैति । यद् अपि तैर् एवोक्तम्: "एकशेषश्रवणे ऽपि कथंचिन् मतुः प्राथम्यम् अवगम्यते" इति, तद् अपि मन्दम्, "सारस्वतौ भवतः" इत्युत्पत्तिवाक्ये क्रमावगत्यभावेन याज्याक्रमेण प्रधानयोः क्रमः पञ्चमे दर्शितो न पुनः सारस्वताव् इत्येकशेषत एव कथंचित् क्रमावगतिर् उपपादितेति निर्निबन्धनम् एव मातुः प्राथम्यसमर्थनम् । अत एव श्रीकरेण पित्रोर् विभज्यधनग्रहणम् उक्तम् । तद् अप्ययुक्तम्, "पिता हरेद् अपुत्रस्य रिक्थम्," "स्वर्यातस्य ह्यपुत्रस्य माता दायम् अवाप्नुयात्" इत्येताभ्यां व्रीहियवयोर् निरपेक्षसाधनत्ववन् निरपेक्षस्वाम्यप्रतीतेः । अपरे पुनर् अन्यथा मातुः प्रत्यासत्तिम् उन्नयन्ति: "सोदरस्य तु सोदरः" इत्यत्र मातृद्वारेण सोदरे दायवचनान् मातुः प्रत्यासत्तिर् गम्यत इति, तद् एतत् काशकुशावलम्बनमात्रम्, तथा हि भ्रातुर् भिन्नोदराद् एकोदरयोर् एकमातृकत्वेन प्रत्यासत्तौ विशेषो ऽस्ति जनकात् पुनर् जनन्याः पुत्रं प्रति प्रत्यासत्तौ विशेषः किंनिबन्धनो भविष्यतीति न विद्मः । तस्माद् अत्र पित्रोः सद्भावे कः क्रम इत्यपेक्षायां वक्तव्य विशेषः । यत् तूक्तं शम्भुना: "मध्यकधनत्वात् दम्पत्योर् येन केनचित् गृह्यमाणम् उभयार्थम् इति न विशेषो वक्तव्यः" इति, तद् अयुक्तम् । मात्रा गृह्यमाणं मात्रर्थम् एवाध्यग्न्यादिस्त्रीधनवन् नोभयार्थम् इति विशेषो वक्तव्य एव । सो ऽभिधीयते: न्यायाभावाद् अत्र अत्र क्रमे वचनम् एव शरणम्, वचने च पितुर् एव प्रथमं धनग्रहणे ऽधिकारः प्रतिपाद्यते । तथा च "अपुत्रस्य धनं पत्न्यभिगामि, तदभावे दुहित्रृगामि" इत्यनुवृत्तौ बृहद्विष्णुः: "तदभावे पितृगामि तदभावे मातृगामि" इति । यद्यप्यपुत्रधनस्य दुहित्रभावे पितृगामित्वम् उक्तम् । तथापि दुहित्रभावे दौहित्रगामित्वस्य न्यायवचनाभ्याम् उक्तत्वात् । दौहित्रस्याभावे तु पितृगामित्वम् अवगन्तव्यम्, दौहित्रस्यापि दुहितृकोटित्वात् पृथक् दौहित्रगामित्वानभिधानं बृहद्विष्णोर् इति च मन्तव्यम् । मात्रभावे तु सोदरभ्रातृगामित्वम् एकमातृकत्वेन मृतभ्रातृप्रत्यासत्त्यतिशयलक्षणन्यायात् प्राप्तम्, तदभावे भिन्नोदरभ्रातृगामित्वं च, तत् याज्ञवल्क्येन न्यायमूलक्रमम् एवाभिदधताभिहितम्: "पितरौ भ्रातरस् तथा" इति । भ्रातरः सोदरा एवात्र भिन्नोदरापेक्षया धनिनं प्रति पत्यासन्नत्वाद् अभिप्रेताः । ततश्च मात्रभावे सोदरभ्रातृगाम्यपुत्रधनम् इत्युत्सर्गो याज्ञवल्क्येन दर्शितः । तथा सोदरत्वरूपविशेषविवक्षायाम् अपि भ्रातर इति सामान्यशब्दप्रयोगेण सोदराभावे भिन्नोदरा इति चोत्सर्गस् तेनैव दर्शितः । उत्सर्गस्य वक्ष्यमाणविषयद्वये ऽपवादम् आह कात्यायनः ।
	विभक्ते संस्थिते द्रव्यं पुत्राभावे पिता हरेत् ।
	भ्राता वा जननी वाथ माता वा तत्पितुः क्रमात् ॥
तत्पितुर् माता विभक्तमृतापुत्रस्य पितुर् माता, पितामहीति यावत् । पुत्रग्रहणम् आसन्नतरोपलक्षणार्थम् । तेन पुत्रादिदौहित्रान्तानां पित्रपेक्षया दृष्टादृष्टोपकारकादिसंबन्धेनासन्नतराणाम् अभावे प्रथमं पिता हरेद् इत्यर्थः । वाशब्दास् त्रयो ऽप्यत्राभावविकल्पार्थाः । स्वाम्याख्ये सिद्धरूपे वस्तुनि "न हि वस्तु विकल्प्यते" इति न्यायेन तुल्यवद् विकल्पासंभवात् । एवं चैतद् उक्तं भवति: पित्रभावे भ्राता हरेत् तदभावे जननी तदभावे पितामहीति । क्रमात् उक्तपाठक्रमेनेत्यर्थः । अनेनैव च क्रमेण विभक्तसंस्थितविषये मनुर् अपि पुत्रपत्नीदुहितृदौहित्राणाम् आसन्नतराणाम् अभावम् अपुत्रस्येत्युपलक्षकशब्देन अपुत्रस्येत्युक्त्वा पितृभ्रातृमातृपितामहीनां धनग्रहणं सार्धश्लोकेनाह ।
	पिता हरेद् अपुत्रस्य रिक्थं भ्रातर एव वा ।
	अनपत्यस्य पुत्रस्य माता दायम् अवाप्नुयात् ॥
	मातर्यपि च वृत्तायां पितुर् माता धनं हरेत् । इति ।
अपुत्रस्य पुत्रपत्नीदुहितृदौहित्रशून्यस्येत्यर्थः । एवं च कात्यायनमनुप्रतिपादितः पित्रादिपितामह्यन्तानां धनग्रहणक्रमो वचनैकनिबन्धनः स्वविरुद्धनैयायिकक्रमबाधक इति न्यायविरोधशङ्कात्र न कार्या । याज्ञवल्कीयम् एव वचनं क्रमपरम्, तत्पर्त्वस्य तत्र "पूर्वाभावे परः परः" इति कण्ठोक्त्या व्यक्तत्वात् । तेन तद्विरुद्धानि वचनानि "पिता हरेद् अपुत्रस्य" इत्येवमादीनि त्व् अधिकारमात्रपराण्येवेति व्याख्याप्युपेक्षणीया । "माता वा तत्पितुः क्रमात्" इति, "मातर्यपि च वृत्तायाम्" इति कात्यायनवचनयोर् अपि कण्ठोक्त्या क्रमस्मृतेः । मातुः पूर्वं भ्राता धनहारीत्यत्र विशेषम् आह बृहस्पतिः ।
	भार्यासुतविहीनस्य विभक्तस्य मृतस्य तु ।
	माता रिक्तहारी ज्ञेया भ्राता वा तदनुज्ञया ॥ इति ।
तस्य मृतस्य । भार्याग्रहणं न्यायतो बद्धक्रमाणां दुहितृदौहित्रपितॄणाम् उपलक्षणार्थम् । तेन सुतभार्यादुहितृदौहित्रपितृविहीनस्येत्यर्थो विज्ञेयः । एवं च "पितरौ भ्रातरस् तथा" इत्युक्तक्रमस्य मातुर् अनुज्ञाविषये विद्यमानपितामहीविषये च कात्यायनाद्युक्तक्रमेणापवादो ऽनुसंधेयः । एतेनेदं निरस्तम्, यत् कैश्चिद् उक्तम्: "मातृपितृभ्रातृसुतानां ऽपितरौ भ्रातरस् तथा तत्सुताःऽ इति वचनेन बद्धक्रमत्वान् मध्ये ऽनुप्रवेशाभावात् भ्रातृसंतानानन्तरं पितामही गृह्णाति, तस्याः क्रमविशेषोक्त्यभावेनाविरोधात्" इति । न हि पितामह्याः क्रमविशेषोक्त्यभावः, कात्यायनवचने पाठतस् तद्गताथशब्देन, मानवीये "मातरि वृत्तायाम्" इति पदद्वयेन च पितामह्याः क्रमविशेषोक्तेः प्राक्प्रदर्शितत्वात् । बद्धक्रमस्यापि तस्य न्यायमूलस्य मध्ये वचनमूलकम् अविशेषसंभवाच् च । यत् तु शङ्खलिखितोक्तम्: "स्वर्यातस्य ह्यपुत्रस्य भ्रातृगमि द्रव्यम्, तदभावे पितरौ हरेयाताम्" इति, तत् सामान्यविशेषन्यायेन विभक्तसंस्थितविषयाद् अन्यत्र संसृष्टस्वर्यातविषये ऽवतिष्ठत इत्यविरोधः । यत् तु बृहस्पतिनोक्तम्,
	पुत्राभावे तु पत्नी स्यात् पत्न्यभावे तु सोदरः ।
	तदभावे तु दायादः पश्चाद् दौहित्रकं धनम् ॥
इति, तत् पत्न्याः पूर्वं सोदरनिवृत्त्यर्थम्, न पुनर् दायादशब्दनिर्दिष्टदुहितृभ्यः पूर्वं सोदरप्राप्त्यर्थम् । तथात्वे "अङ्गाद् अङ्गात् संभवति पुत्रवद् दुहिता" इत्यादिस्ववचनविरोधापत्तेः । यत् तु देवलेनोक्तम्,
	ततो दायम् अपुत्रस्य विभजेरन् सहोदराः ।
	तुल्या दुहितरो वाथ ध्रियमाणः पिताथ वा ।
	सर्वर्णा भ्रातरो माता भार्या वेति यथाक्रमम् ॥ इति ।
यद्यप्यत्र व्यवहितान्वयो वचनरचनाञ्जस्येनावगम्यते, तथापि पूर्वोक्तसर्ववचनन्यायाविरोधाय व्यवहितान्वयेनैवार्थो ऽवगन्तव्यः । तथा हि, अपुत्रस्य दायं भार्या पत्नी वाप्नुयात् अथ वा तुल्याः सवर्णाः दुहितरो विभजेरन् अपि वा ध्रियमाणो विद्यमानः पिता हरेत्, अनर्थकध्रियमाणशब्दाद् अध्यमाणे पितरि मातेत्यन्वयावगमात् पितुर् अभावे मातावाप्नुयात्, ततः सहोदराः सवर्णाश्च भ्रातरो यथाक्रमं पूर्वं सहोदरास् तत्तदभावे सवर्णा इति क्रमानतिक्रमेण विभजेरन्न् इति । मात्रनुज्ञायाः पितामह्याश्चाभावविषय एतद् द्रष्टव्यम् । अस्मिन्न् अपि विषये कात्यायनेन सुबोधाय क्रमो दर्शितः ।
	अपुत्रस्याथ कुलजा पत्नी दुहितरो ऽपि वा ।
	तदभावे पिता माता भ्राता पुत्राश्च कीर्तिताः ॥
पुत्रशब्दः संअन्धिशब्दत्वात् पदन्यायेन भ्रातृपुत्रेष्व् एव वर्तते । अत एव याज्ञवल्क्येन "भ्रातरस् तथा तत्सुताः" इत्युक्तम् । यत् तु संग्रहकारेणोक्तम्,
	तादृग्दुहित्रभावे ऽपि माता धनम् अवाप्नुयात् ।
	विद्यमाने ऽपि पितरि सपत्नीसुतसंततौ ॥
	तादृङ्मातुर् अभावे ऽपि पितुर् माता हरेद् धनम् ।
	विद्यमाने ऽपि पितरि क्षत्रियासुतसंततौ ॥
	पितामह्या अभावे ऽपि पिता धनम् अवाप्नुयात् ॥
इति —सुतसंतताव् इत्यत्र विद्यमानायाम् इत्यध्याहारे कृते सत्यस्यार्थः सुगमः — तद् एतद् धारेश्वरोत्प्रेक्षितन्यायमूलत्वाद् विश्वरूपादिभिस् तन्न्यायनिराकरणान् मूलभूतन्याये असत्यनादृत्यम् एव । यत् पुनस् तेनैवोक्तम्,
	सोदर्याः सन्त्यसोदर्या भ्रातरो द्विविधा यदि ।
	विद्यमाने ऽप्यसोदर्ये सोदर्या एव भागिनः ॥
इति, तत् सम्यङ्न्यायमूलत्वाद् आदरणीयम् । भ्रातृसुतेष्व् अप्ययं विसेषः सोदरासोदरभ्रातृसुतसमवाये ग्राह्यः । ततश्च् सोदरभ्रातृसुताभावे सपत्निभ्रातृसुता धनभाजः । तेषाम् अभावे के धनभाज इत्यपेक्षिते याज्ञवल्क्यः "गोत्रजाः" इति । धनभाज इति शेषः । गोत्रजशब्दो ऽत्र गोबलीवर्दन्यायात् पूर्वोक्तपितृभ्रातृतत्सुतव्यतिरिक्तपितामहतत्सुतादिगोत्रजेषु वर्तते । तत्रापि सरूपैकशेषस्य स्वतो ऽवगतेः पितामहदुहित्रादिस्त्रीव्यतिरिक्तेषु वर्तते । कारणान्तराद् एव हि "कुक्कुटावनय (?) मिथुनीकरिषामहे" इत्यादौ विरूपैकशेषावगतिः । न चेह तथास्तिकारणान्तरम्, प्रत्युत भ्रातृतत्सुतसाहचर्यात् पुमांस एव गोत्रजा गम्यन्ते । किं च पत्नीदुहित्रादीनां शृङ्गग्राहेण दायादत्वस्मृतेर् अगत्या "तस्मात् स्त्रियो निरिन्द्रिया अदायादीः" इति श्रुतेस् तद्व्यतिरिक्तविषयतोक्ता । तेनेह सरूपैकशेषतया स्मृतेः सत्यां संगतौ श्रुतिविरोधिनी विरुपैकशेषता दूरोत्सारिता । अत एव "जीवन् पुत्रेभ्यो दायं विभजेत्" इत्यापस्तम्बसूत्रं व्याचक्षाणेन तद्भाष्यकारेण पुत्रेभ्य एव दायं विभजेन् न स्त्रीभ्यो दुहितृभ्य इत्युक्तम् । यद्यपि "भ्रातृपुत्रो स्वसृदुहितृभ्याम्" इति शब्दस्मृत्या पुत्रेभ्य इत्यत्र विरूपैकशेषं कृत्वा दुहितॄणाम् अप्यनुप्रवेशः सूत्रे कर्तुं शक्यते, तथापि पुमांसो दायादा न स्त्रियः "तस्मात् स्त्रियो निरिन्द्रिया अदायादीः" इति श्रुतेर् इति । एतेनैतन् निरस्तम्, यत् कैश्चिद् उक्तम्, गोत्रजा पितामही तत्सपिण्डाः समानोदकाश्च, तत्र पितामही प्रथम्ं धनभाक् "मातर्यपि च वृत्तायां पितुर् माता धनं हरेत्" इति मात्रन्तरं पितामह्या धनग्रहणे प्राप्ते पुत्रादीनां भ्रातृसुतपर्यन्तानां बद्धक्रमत्वेन मध्ये ऽनुप्रवेशाभावाद् उत्कर्षे तत्सुतानन्तरम् अपि पितामही गृह्णाति अविरोधाद् इति । भ्रातृसुतानन्तरम् अपि तेषां गोत्रजानां च बद्धक्रवत्वाविशेषात् पितामह्या सहैवात्र क्रमो बाध्यत इत्यसंबन्धसरूपैकशेषत्वेन पुंसाम् एव गोत्रजानां भ्रातृसुतैः सह क्रमबन्धनात्, न चान्यगोत्रजा पितामही मृतगोत्रजापीत्यलं बहुना । गोत्रजा इत्येकशेषकरणम् अपि पितराव् इतिवन् न्यायामूलावान्तरक्रमाभावाद् एव याज्ञवल्क्यस्येति मन्तव्यम् । न हि भ्रातृसुताभावे पितामहसुतो धनभाग् इत्येवमाद्यवान्तरक्रमे कश्चिन् न्यायो ऽस्ति । ननु पितामहम् अतिक्रम्य तत्सुतो धनभाग् इति केनोच्यते । भ्रातरस् तत्सुता इत्यभिधाय गोत्रजा इत्यभिदधता याज्ञवल्क्येनोच्यते । गोत्रजशब्देनैव भ्रातृतत्सुतयोर् निर्देशे लभ्यमाने ऽपि पृथक् तयोर् अभिधानस्य गोत्रजेषु पितामहादिषु तस्य तस्य संततौ पितृसंतानाव् इव् द्वयोर् एव पुत्रपौत्रयोर् धनभागित्वज्ञापनार्थत्वात् । मनुनाप्ययम् एवार्थः सूच्यते ।
	यो यो ह्यनन्तरः पिण्डात् तस्य तस्य धनं भवेत् ।
	अत ऊर्ध्वं सकुल्याः स्युर् आचार्यः शिष्य एव वा ॥
तद् एतद् धारेश्वरो व्याचष्टे: यो यो ह्यनन्तरः पिण्डाद् इत्यत्र पिण्डाद् इति पदं सपिण्डाद् इत्यर्थे द्रष्टव्यम् । कः पुनर् अयम् अवधिभूतः सपिण्डः । पिता हरेद् इत्यधिकृतत्वात् पितैव । ननु पितुर् अन्तरस् तत्पिता भवति तत्पुत्रश्च । तत्रोभयोर् विद्यमानत्वे कस्यानन्तर्यं युक्तम् । तत्पुत्राणाम् इति ब्रूमः । कुत एतत् । ऽपिता हरेद् पुत्रस्य रिक्थं भ्रातर एव वाऽ इत्यत्र एवकारेण पितामहे रिक्थभागित्वाभावसूचनात् । ततश्च वचनाद् एव तुल्ये ऽप्यानन्तर्ये संततिद्वारम् एवानन्तर्यम् इष्यते । एवं च ऽयो यो ह्यनन्तरः पिण्डात्ऽ इत्यनेन पितृसंततेर् अभावे पितामहसंततिर् अभिधीयते, तस्याप्यभावे प्रपितामहसंततिर् इत्येवमाद्यात् सपिण्डाद् इत्यनुसंधेयम् । सपिण्डानाम् अभावे तु सकुल्याः समानोदकाश्चात्र सकुलयशब्देनोच्यते । तेषाम् अप्यासन्नसंततेर् अभावे पूर्ववद् विप्रकृष्टसंतती रिक्थार्हेति । एवं च ये — भ्रातृसुतानन्तरं पितामहो धनभाक् तदभावे तत्संततिः, एवं प्रपितामहादेर् अपीत्याहुः, ते न्यायसिद्धक्रमबाधकक्रमान्तरपरवचनसूक्ष्मार्थज्ञा न भवन्ति । अत्रायं दायप्राप्तिक्रमः — भ्रातृसुताभावे पितामहसुतस्य दायप्राप्तिः, तस्याभावे प्रपितामहसुतस्य, तस्याभावे वृद्धप्रपितामहसुतस्य, तस्याभावे वृद्धप्रपितामहपितृसुतस्य, तस्याभावे सपिण्डान्तिमपुरुषस्य, तस्यभावे तत्सुतस्य, तस्याभावे समानोदकाद्यपुरुषस्य, तस्याभावे तत्सुतस्य, एवम् एवोपरितनषट्समानोदकसंतताव् अप्यनुसंधेयम् । तद् एतत् सर्वम् अभिसंध्याह बृहस्पतिः ।
	बहवो ज्ञातयो यत्र सकुल्या बान्धवास् तथा ।
	यस् त्व् आसन्नतरस् तेषां सो ऽनपत्यधनं हरेत् ॥
ज्ञातयः सपिण्डाः सकुल्याः समानोदकाः । बान्धवास् त्व् आसन्नतराः क्रमेणैव स्मृत्यन्तरे प्रदर्शिताः ।
	आतम्पितृष्वसुः पुत्रा आत्ममातृष्वसुः सुताः ।
	आतममातुलपुत्राश्च विज्ञेया आत्मबान्धवाः ॥
	पितुः पितृष्वसुः पुत्राः पितुर् मातृषवसुः सुताः ।
	पितुर् मातुलपुत्राश्च विज्ञेयाः पितृबान्धवाः ॥
	मातुः पितृष्वसुः पुत्राः मातुर् मातृष्वसुः सुताः ।
	मातुर् मातुलपुत्राश्च विज्ञेया मातृबान्धवाः ॥ इति ।
ज्ञातिसकुल्यबन्धुषु वाचनिकासन्नतराभावे यथा कथंचिद् अप्यासन्नतरा मृग्याः, "पिण्डगोत्रऋषिसंबन्धा रिक्थं भजेरन्" इति सामान्येन गौतमस्मरणात् । बन्धूनाम् अभावे के धनभाज इत्यपेक्षिते याज्ञवल्क्यः: "शिष्यसब्रह्मचारिणः" इति । धनभाज इति शेषः । उपनीय वेदम् अध्यापितः शिष्यः, एकाचार्यः सब्रह्मचारी । शिष्योपाध्यायसंबन्धेन धनसंबन्धे गुणबूतस्य शिष्यस्य कथिते प्रधानभूताचार्यस्य दण्डापूपन्यायात् बन्ध्वभावे प्रथमं धनसंबन्धो ज्ञायते इति मत्वाचार्यस्यात्रानभिधानम् इति मन्तव्यम् । सब्रह्मचार्यभावे के धनभागिन इत्यपेक्षिते मनुः ।
	सर्वेषाम् अप्यभावे तु ब्राह्मणा रिक्थभागिनः ।
	त्रैविद्याः शुचयो दान्ताः तथा धर्मो न हीयते ॥
	अहार्यं ब्राह्मणद्रव्यं राज्ञा नित्यम् इति स्थितिः ॥ इति ।
मनूक्तलक्षणब्राह्मणाभावे राजानं प्रत्याह नारदः ।
	ब्राह्मणार्थस्य तन्नाशे दायादश्चेन् न कश्चन ।
	ब्राह्मणायैव दातव्यम् एनस्वी स्यान् नृपो ऽन्यथा ॥
तन्नाशे अर्थस्वामिनाशे । ब्राह्मनेतरार्थस्य तन्नाशे त्व् आह मनुः ।
	इतरेषां तु वर्णानां सर्वाभावे हरेन् नृपः । इति ।
नृपो जनपदपुरपरिपालनादिकर्ता । सर्वेषाम् अभावे राजगामि धनम् इत्यनुवृत्तौ नारदः ।
	अन्यत्र ब्राह्मणात् किं तु राजा धर्मपरायणः ।
	तत्स्त्रीणां जीवनं दद्याद् एष दायविधिः स्मृतः ॥
तत्स्त्रीणां ब्राह्मणेतरधनस्वामिस्त्रीणां धनभागित्वानर्हाणाम् इत्यर्थः । सर्वेषाम् अभावे इत्यत्र वर्णभेदनिबन्धनविशेषम् आह संग्रहकारः ।
	पितर्यविद्यमाने ऽपि धनं तत्पितृसंततेः ।
	तस्याम् अविद्यमानायां तत्पितामहसंततेः ॥
	असत्याम् अपि तस्यां तु प्रपितामहसंततेः ।
	एवम् एवोपरितनाः सपिण्डा रिक्थभागिनः ॥
	तदभावे सकुल्याः स्युर् आचार्यः शिष्य एव वा ।
	सब्रह्मचारी सद्विप्राः पुर्वाभावे परः परः ॥
	शूद्रस्यैकोदराभावे राजा धनम् अवाप्नुयात् ।
	आचार्यस्याप्यभावे तु तथा क्षत्रियवैश्ययोः ॥ 
इति संग्रहकारस्य धारेश्वरमतानुसारित्वात् पितर्यविद्यमाने ऽपि धनं तत्पितृसंततेः इत्यभिधानानम् । अस्मिन् मते तु पितर्यविद्यमाने तु मातुर् धनम्, तदभावे पितामह्याः, तदभावे धनिकपितृसंततेः भ्रातृतत्सुतरूपाया इत्यनुसंधेयम् । एवम् उक्तम् अपुत्रधनविषयं सर्वं यथायोग्यम् अनुपनीतोपकुर्वाणब्रह्मचारिसमावृत्तगृहस्थाश्रमान्तरबहिर्भूतस्नातकस्वामिविषयम्, नैष्ठिकवनस्थयतिस्वामिकधनविषये तु ग्राहकान्तरस्मरणात् । तथा च याज्ञवल्क्यः ।
	वानप्रस्थयतिब्रह्मचारिणां रिक्थभागिनः ।
	क्रमेणाचार्यसच्छिष्यधर्मभ्रात्रेकतीर्थिनः ॥
ब्रह्मचार्यत्र यतिसाहचर्यान् नैष्ठिको ऽवगम्यते । धर्मभ्राता समानाचार्यकः । एकतीर्थः समानशास्त्रकः क्रमेण पूर्वपूर्वाभावे परः पर इत्यर्थः ॥


इति स्मृतिचन्द्रिकायां दुहित्रादिविषयाणि


अथ संसृष्टभ्रात्रादिविषयाणि कानिचिद् वचनानि लिख्यन्ते

अत्र बृहस्पतिः ।
	विभक्तो यः पुनः पित्रा भ्रात्रा वैकत्र संस्थितः ।
	पितृव्येणाथ वा प्रीत्या तत्संसृष्टः स उच्यते ॥
यः पुत्रादिः पित्रदिना सह विभक्तः सन् पुनः प्रीत्यादिनिमित्तेन विभक्तेनैव येन पित्रादिना सहवासम् आपन्नः स तेन संसृष्ट इत्युच्यत इत्यर्थः । इदं चात्रार्थाद् अवगम्यते — पितृभ्रातृपितृव्यव्यतिरिक्तेन भ्रातृपितृव्यपुत्रादिना सह संसर्गो न विद्यत इति । सहवासे पुरुषाणाम् आहत्य संसर्गाभावात् धनद्वारेण संसर्गो वाच्य इतीदंताव्यवहारनिमित्तभूतावच्छेदकापनोदेन विभक्तानां पूर्ववद् एकराशीकरणपर्यन्तः संसर्गो न पुनः सहवासमात्रम् इति मन्तव्यम् । अत एव पुनः क्रियमाणधनविभागम् अनूद्य तत्र प्रकारविशेषम् आह मनुः ।
	विभक्ताः सहजीवन्तो विभजेरन् पुनर् यदि ।
	समस् तत्र विभागः स्याज् ज्यैष्ठ्यं तत्र न विद्यते ॥
सहजीवन्तः सहवासेन जीवन्तः । विभजेरन् संसृष्टधनम् इति शेषः । तत्र संसृष्टधनविभागे समविभागविधानाद् एव सिद्धे ज्यैष्ठ्यनिमित्तकांशाग्रहणे पुनर् ज्यैष्ठ्यनिमित्तकभागवैषम्यनिषेधो ऽयं स्वल्पधनसंसर्गनिमित्तकभागवैषम्यानुज्ञानार्थः । तेन संसर्गसमये यदीयं यावत्संसृष्टं तदनुसारेण संसृष्टविभागवैषम्यं कल्पनीयम् । एवं च धनस्येदंतापनोदाय संसर्गो न पुनर् इयत्तापनोदायेति मन्तव्यम् । अन्यद् अपि भागवैषम्यं निमित्तान्तरकृतम् आह बृहस्पतिः ।
	संसृष्टानां तु यः कश्चिद् विद्याशौर्यादिनाधिकम् ।
	प्राप्नोति तस्य दातव्यो द्व्यंशः शेषाः समांशिनः ॥
तस्मिन् प्राप्ताधिकधन इति शेषः । संसृष्टव्यानुपरोधेनार्जिते ऽपि विभाज्यत्वविधानार्थम् एतत् । संसृष्टानां मध्ये पुनर् विभागकरणाद् अर्वाक् प्रमीतस्य पुत्रादिसद्भावे,
	प्रमीतपितृकाणां तु पितृतो भागकल्पना ।
इति विधिना विभागः कर्तव्यः, विधानान्तरास्मरणात्, पुत्राद्यभावे तु न पत्नीदुहितृन्यायः, विधानान्तरस्मरणात् । तथा च बृहस्पतिः ।
	विभक्ता भ्रातरो ये तु संप्रीत्यैकत्र संस्थिताः ।
	पुनर् विभागकरणे तेषां ज्यैष्ठ्यं न विद्यते ॥
	यदा कश्चित् प्रमीयेत प्रव्रजेद् वा कथंचन ।
	न लुप्यते तस्य भागः सोदरस्य विधीयते ॥ इति ।
यथा प्रथमविभागकरणात् पूर्वं मृतस्यापुत्रस्य प्रव्रजितस्य वा भागो लुप्यते, विभागाभावेन तद्धेतुकाया इयत्ताया अभावात्, तेन सर्वं रिक्थं सहवासिन एव तत्र सर्वे गृह्णन्ति, न तथात्र विभागहेतुकाया इयत्तायाः अभावः, प्रथमविभागेनैवेयत्तायाः कृतत्वात् । न च संसर्गात् सा अपैति, तस्येदन्तामात्रापनोदकत्वात् । तेन न सर्वं रिक्थं संसृष्टिन एव सर्वे गृह्णीयुः, किं तु विभागकाले तत्तद्भागः पृथगुद्धरणीयः । स च विभक्तपतिभागविषय इवादौ न पत्न्याः, किं तु संसृष्टिसोदरस्य भ्रातुर् वचनेन विधीयते । सोदरस्येत्येकवचनम् अविवक्षितम् । अत एव नारदः ।
	भ्रातॄणाम् अप्रजाः प्रेयात् कश्चिच् चेत् प्रव्रजेत वा ।
	विभजेयुर् धनं तस्य शेषास् ते स्त्रीधनं विना ॥
शेषाः संसृष्टिनः सोदरभ्रातरः,
	संसृष्टिनस् तु संसृष्टी सोदरस्य तु सोदरः ।
इति याज्ञवल्क्यस्मरणात् । संसृष्टिनो भ्रातुर् धनं संसृष्ट्येव भ्राता हरेत् न पत्न्यादिः, तत्रापि सोदर एवेत्यर्थः । एवं तर्ह्यत्र मृतस्य पत्नीनाम् अप्रत्तदुहितॄणां च का गतिर् इत्यपेक्षिते ऽप्याह नारदः ।
	भरणं चास्य कुर्वीरन् स्त्रीणाम् आ जीवितक्षयात् ।
	रक्षन्ति शय्यां भर्तुश्चेद् आच्छिन्द्युर् इतरासु तत् ॥
	या तस्य दुहिता तस्याः पित्र्यो ऽंशो भरणे मतः ।
	आ संस्काराद् धरेद् भागं परतो बिभृयात् पतिः ॥ इति ।
तस्य मृतस्य प्रव्रजितस्य वा या दुहिता तस्याः परिणयनम्, ततः पूर्वं भरणं च शेषा एव कुर्वीरन्न् इति द्वितीयश्लोकस्य तात्पर्यार्थः प्रेत्येतव्यः । यत्र पुनः शेषेषु भ्रातृष्व् असंसृष्टा अपि सोदराः केचित् सन्ति तत्र ये संसृष्टाः सोदरास् त एव विभजेयुः ।
	संसृष्टानां तु यो भागस् तेषाम् एव स इष्यते ।
इति प्रस्तुत्य भ्रातॄणाम् अप्रजा इत्युक्तम् । यत्र त्व् असंसृष्टाः सर्वे सोदराः भिन्नोदरास् तु संसृष्टाः तत्र सोदरा एव असंसृष्टा अपि तस्य धनं विभजेरन् न तु भिनोओदराः संसृष्टाः,
	संसृष्ट्यपि चादद्यात् संसृष्टो नान्यमातृजः ।
इति याज्ञवल्क्यस्मरणात् । असंसृष्ट्यपीत्यपिशब्दात् अन्यमातृजस्य संसृष्टित्वविशिष्टस्य आदानप्रतिषेधः अवगम्यते । यदा तु शेषेषु सोदराभावः तदा भिन्नोदरांस् संसृष्टा विभजेयुः,
	संसृष्टौ यौ पुनः प्रीत्या तौ परस्परभागिनौ ।
इति बृहस्पतिस्मरणात् । अत्र भिन्नमातृकाव् इति पौनरुक्त्यपरिहाराय गम्यते । यत् तु याज्ञवल्क्योक्तम्,
	अन्योदर्यस् तु संसृष्टी नान्योदर्यो धनं हरेत् ।
इति, तत् सोदर्यसद्भावविषयम् इत्यविरुद्धम् । यद्यसंसृष्टानाम् एकोदराणाम् अभाव एव संसृष्टभिन्नोदराणां धनग्रहणं तर्हि,
	येषां ज्येष्ठः कनिष्ठो वा हीयेतांशप्रदानतः ।
	म्रियेतान्यतरो वापि तस्य भागो न लुप्यते ॥
	सोदर्या विभजेरंस् तं समेत्य सहिताः समम् ।
	भ्रातरो ये च संसृष्टा भगिन्यश्च सनाभयः ॥
इति मनुवचनविरोधः स्यात् । चशब्दद्वयेन सर्वेषां श्लोकोक्तानां सोदरभ्रातृभगिन्यसोदरभ्रातॄणाम् इतरेतरयुक्तानां विभागावगतेः । किं च संसृष्टा भिन्नोदरभ्रातरस् तैः सहिताः सोदर्याः सनाभयो भगिन्यः समेत्य तम् अलुप्तभागं समं विभजेरन्न् इत्येवान्वयान् मिलितानाम् एव कर्तृता सहितसर्वशब्दाभ्यां सुव्यक्तेति व्यक्तो निरोधः । केचिद् विरोधपरिहारार्थम् इदं वचनम् एवं व्याचक्षिरे: "तम् अलुप्तभागं सोदरा यदा संसृष्टिनः तदा त एव गृह्णीयुः, नासंसृष्टिनः सोदरा अपि । संसृष्टीनां सोदराणाम् अभावे सर्वे सोदराः समेत्य मिलिताह् सहिताः समप्रधानभावेन समं अन्यूनाधिकं विभजेरन् । सोदराणाम् अभावे भगिन्यः सनाभयो विभजेरन् । तासाम् अप्यभावे अन्योदर्या भ्रातरः" इति । तद् एतत् अनेकाध्याहारकरणाद् अत्यन्तासमञ्जस्त्वाच् चोपेक्षणीयम् । अन्ये पुनर् विरोधपरिहारार्थम्,
	अन्योदर्यस् तु संसृष्टी नान्योदर्यो धनं हरेत् ।
	असंसृष्ट्यपि चादद्यात् संसृष्टो नान्यमातृजः ॥
इति याज्ञवल्क्यवचनं पठित्वा तद्वचनं यथा प्रतीयमानमानववचनसमानार्थतया व्याकुर्वते । तत्र तावत् "अन्योदर्यस् तु संसृष्टी नान्योदर्यो धनं हरेत् । असंसृष्टी" इत्येतावतो भागस्याक्षरार्थतात्पर्यार्थौ व्याख्यातौ । अन्योदर्यो यः सापत्नो भ्राता संसृष्टिधनं हरेत् न पुनर् अन्योदर्यो धनं हरेत् असंसृष्टी । अनेनान्वयव्यतिरेकाभ्याम् अन्योदर्यस्य संसृष्टित्वं धनग्रहणे कारणम् उक्तम् इति । अपि चादद्यात् असंसृष्टी" (?) इत्येतावता मध्यमभागेन सह संबन्धम् असंसृष्टीति पूर्वभागस्याभिधायाक्षरार्थसहितः तात्पर्यार्थो व्याख्यातः । असंसृष्टीत्येतद् उत्तरेणापि संबध्यते । ततश्चासंसृष्ट्यपि संसृष्टिनो धनम् आददीत । को ऽसाव् इत्यत आह "संसृष्टः" इति । संसृष्टः एकोदरसंसृष्टः सोदर्य इति यावत् । अनेनासंसृष्टस्यापि सोदर्यधनग्रहणे सोदरत्वं कारणम् उक्तम् इति । नान्यमातृज इति भागस्याप्येवकाराध्याहारं कृत्वा तेन सह संबन्धं संसृष्ट इति मध्यमभागान्तर्गतस्य पदस्याभिधायाक्षरार्थो व्याख्यातः । संसृष्ट इत्युत्तरेणापि संबध्यते । तत्र च संसृष्टः संसृष्टीत्यर्थः । नान्यमातृज इत्यत्र एवशब्दाध्याहारेण व्याख्यानं कार्यम् । संसृष्ट्यप्यन्यमातृज एव सोदरसहितः संसृष्टिनो धनं नाददीतेति कृत्स्नश्लोकस्य च तात्पर्यर्थो मानववचनसमानार्थतया दर्शितः । एवं च "असंसृष्ट्यपि चादद्यात्" इत्यपिशब्दश्रवणात् "संसृष्टो नान्यमातृजः" इत्यवधारणनिषेधाद् असंसृष्टसोदरस्य संसृष्टभिन्नोदरस्य च विभज्यग्रहणं कर्तव्यम् इत्युक्तं भवति । द्वयोर् अपि धनग्रहणकारणस्यैवैकस्य सद्भावाद् इति । तद् एतत् एवं व्याख्यातृभ्यः तेभ्य एव रोचते, न पुनः प्रतिपत्तृभ्यः, वचनतो ऽत्यन्ताप्रतीयमानस्यैव स्वप्रज्ञाबलाद् वचनार्थकरणात् । तस्माद् अत्र मनुवचनयाज्ञवल्क्यवचनयोर् यथाप्रतीयमानार्थपरयोर् विषयव्यवस्थयैवाविरोधो वाच्यो न पुनर् अर्थैक्याभिधानक्लेशाद् इति सैवोच्यते । मनुवचनं तावत् स्थावरतदितरधनसद्भावविषयम्, प्रजापतिना तत्रैव संसृष्टासंसृष्टानां विभज्यधनग्रहणविधानात् ।
	अन्तर्धनं च यद् द्रव्यं संसृष्टानां च तद् भवेत् ।
	भूमिं गृहं चासंसृष्टाः प्रगृह्णीयुर् यथांशतः ॥ इति ।
संसृष्टानां भिन्नोदरभ्रातॄणां यथांशतो गूढधनं जङ्गमं च द्विपदचतुष्पदादिरूपं भवेत् । असंसृष्टाः सोदरभ्रातृभगिन्यस् तु गृहक्षेत्रं यथांशतः प्रगृह्णीयुर् इत्यर्थः । एवं च पारिशेष्यात् केवलस्थावरसद्भावविषये केवलस्थावरेतरसद्भावविषये वा याज्ञवल्क्यवचनं द्रष्टव्यम् । यदा तु शेषभूतसंसृष्टभिन्नोदरा एव तदा पिता पितृव्यो वा यः संसृष्टः स एव गृह्णीयात्, "संसृष्टिनि प्रेते संसृष्टो रिक्थभाक्" इति गौतमस्मरणात् । यदा तु पिता पितृव्यो वा संसृष्टो न विद्यते तदा त्व् असंसृष्टभिन्नोदरो भ्राता गृह्णीयात् । तदभावे त्व् असंसृष्टः पिता, तदभावे माता, तदभावे पत्नी । तथा च शङ्खः: "स्वर्यातस्य ह्यपुत्रस्य भ्रातृगामि द्रव्यं तदभावे पितरौ हरेयातां ज्येष्ठा वा पत्नी" इति । स्वर्यातस्य ह्यपुत्रस्य पित्रा पितृव्येण व संसृष्टस्य संसृष्ट्यभावे भिन्नोदरासंसर्गे भ्रातृगामि द्रव्यम् इत्यर्थः । तथा च नारदः ।
	संसृष्टानां तु यो भागस् तेषाम् एव स इष्यते ।
	अतो ऽन्यथांशतो भाजो निर्बीजेष्व् इतरान् इयात् ॥
अतो ऽन्यथा संसृष्टेषु सत्सु भिन्नोदरभ्रात्राद्यसंसृष्टिनो नांशभाजः । यदा तु सर्वे संसृष्टाः निर्बीजाः प्रजारहिता भवन्ति तदा चेतरान् भिन्नोदरभ्रात्रादीन् असंसृष्टान् इयात् संसृष्टानां भागं प्राप्नुयाद् इत्यर्थः । तत्र चायम् "भ्रातृगामि द्रव्यम्" इत्यादिशङ्खवचनोक्तक्रमो द्रष्टव्यः । ज्येष्ठाग्रहणं सुसंयतत्वादिगुणवत्याः कथनार्थम्, न पुनर् मध्यमादिनिवृत्त्यर्थम् । पुनर् अपि तदभाव इति वक्तव्ये वाशब्दः प्रयुक्तः, फलसाम्यात् । तथा हि, वाशब्दाद् विकल्पो गम्यते । न चात्र स्वाम्यरूपे वस्तुनि तुल्यविकल्पः संभवति, "न हि वस्तुनि विकल्पः" इति न्यायशास्त्रे सिद्धत्वात् । तद्माद् अत्र वाशब्दाद् अभावविकल्पावगतेः फलसाम्यम् अस्त्येव । एवं चायं क्रमः: भ्रात्रभावे पित हरेत् तदभावे माता तदभावे पत्नीति । ततश्च विभक्तविषयोक्तपत्नीदुहित्रादिक्रमविरुद्धत्वात् तदविरोधायैतत् संसृष्टांशविषयम् इति कल्प्यते । विभक्तविषयोक्तनैयायिकपत्नीदुहित्रादिक्रमो ऽस्मिन् विषये शङ्खोक्तवाचनिकक्रमेण बाध्यते । वाचनिक एवायं क्रमः, अस्मिन् क्रमे कस्य्चिन् न्यायस्याभावात् । अनेन व्युत्क्रमेण यदा पत्नीनाम् आगतं धनं भ्रातृपुत्रादयश्च सपिण्डा विद्यन्ते तदा त्व् आह नारदः ।
	मृते पत्यौ तु भार्याः स्युर् अभ्रातृपितृमातृकाः ।
	सर्वे सपिण्डाः स्वधनं विभजेयुर् यथांशतः ॥
भार्याः पत्न्याः । अभ्रातृपितृमातृकाः याः पत्युर् भ्रातृपितृमातरः सासाम् अभावविशिष्टा इत्यर्थः । अनेन द्वन्द्वसमासे भ्रात्रपेक्षयाभ्यर्हितं पितृपदस्य पूर्वनिपातनं परित्यज्य वैपरीत्येन समासरचनां कुर्वता नारदेन संसृष्टापुत्रधनं प्रथमतो भ्रातृगामि तदभावे पितृगामि तदभावे मातृगामि तदभावे सर्ववृत्तस्थपत्न्यभिगामीति दर्शितम् । संस्ट्ष्टविषये पत्नीनां न गौणपुत्राभावे दायहरत्वम्, किं तु भिन्नोदरासंसृष्टभ्रातृपितृमातॄणाम् अप्यभाव् इत् मन्तव्यम् । सर्वे सपिण्डा इत्यादेर् अयम् अर्थः: संसृष्टापुत्रस्य ये भ्रातृपितृमातृव्यतिरिक्ताः सपिण्डाः भ्रातृपुत्रादयस् ते स्वधनं पूर्वम् अपुत्रधनेन सह स्वपित्रादिसंसृष्टं तदूर्ध्वं तत्पत्नीभिः सह यथांशतो भ्रातृपुत्राणां भ्रात्रंशो भार्याणां भर्त्रंश इत्यंशानतिक्रमेण विभजेयुर् इति । पत्नीनाम् अभावे तु संसृष्टापुत्रांशं तद्भगिनी लभते । तथा च बृहस्पतिः ।
	या तस्य भगिनी सा तु ततो ऽंशाल् लब्धुम् अर्हति ।
	अनपत्यस्य धर्मो ऽयम् अभार्यापितृकस्य च ॥
	सा च दत्ता त्व् अदत्ता वा सोदरे तु मृते सति ।
	तस्यांशं तु हरेत् सैव द्वयोर् व्यक्तं हि कारणम् ॥
अभ्रातृमातृकस्य चेति चशब्दार्थः । भगिन्यभावे तु केवलाः सपिण्डाः संसृष्टांशम्,
	अनन्तरः सपिण्डाद् यस् तस्य धनं भवेत् ।
इत्युक्तक्रमेण विभजेरन्, प्रतिपदोक्तानाम् अभावात् । तथा च स एव ।
	मृतो ऽनपत्यो ऽभार्यश्चेद् अभ्रातृपितृमातृकः ।
	सर्वे सपिण्डास् तद्दायं विभजेरन् यथांशतः ॥
तद्दायं संसृष्टदायम् । मृतो ऽनपत्यो भिन्नमातृको भ्रात्रादिप्रतिपदोक्तधनग्राहित्वरहितश्चेद् इति पूर्वार्धस्य तात्पर्यार्थः । सपिण्डाभावे तु विभक्तसंस्थितद्रव्यवद् एव संसृष्टस्वर्यातद्रव्यम् अपि समानोदकादिगामीत्यनुसंधेयम् । संसृष्टद्रव्यम् अधिकृत्य सपिण्डेभ्यः ऊर्ध्वं विशेषास्मृतेः । 


इति स्मृतिचन्द्रिकायां संसृष्टभ्रात्रादिविषयाणि


अथ विभक्तपुत्रादिविभागः

अत्र जीवद्विभागोत्तरकालजातं पुत्रं प्रत्याह विष्णुः: "पितृविभागानन्तरोत्पन्नस्य भागं दद्युः" इति । अस्यार्थः: अविस्पष्टगर्भायां पितृभर्यायां ये पुत्राः पित्रा विभक्तास् ते स्वविभागोत्तरकालजस्य पुत्रस्य तत्संभाज्ञानतः स्वभागप्रविष्टतद्भागम् उद्धृत्य दद्युर् इति । पिता तु स्वभागप्रविष्टतद्भागांशं न दद्यात्, किं तु पूर्वजैर् दत्तान् अंशान् गृहीत्वा विभक्तजेन सह वसेत् । तस्याप्राप्तव्यवहारस्य सहवासेन पालनीयत्वात् । अत एव "पितृविभक्ताः भागं दद्युः" इत्युक्तम्, न पुनः पिता पितृविभक्ताश्च भागं दद्युर् इति । यत् तु गौतमेनोक्तम्: "विभक्तजः पित्र्यम् एव" इति, भागं गृह्णीयाद् इति शेषः । तद् एतत् पितृविभक्तपुत्रैर् विभक्तजस्य भागदानात् प्राग् एव मृते पितरि द्रष्टव्यम् । तथा च पूर्वजैर् भागो न देयः, पित्यम् एवेत्येवकारकरणात् । यत् तु बृहस्पतिनोक्तम्,
	पित्रा सह विभक्ता ये सापत्ना वा सहोदराः ।
	जघन्यजास् तु ये तेषां पितृभागहरास् तु ते ॥
इति, तत्र पितृभागहरा इत्यस्य पितृभाग एव भागहरा इत्यर्थो ऽवगन्तव्यः । तद् एतत् विभाद् ऊर्ध्वम् एव ये गर्भस्था भूत्वा जातास् तद्विषयम् । जघन्यजानां पितृभागाद् एव भागहरत्वे कारणम् अप्याह स एव ।
	अनीशः पूर्वजः पित्र्ये भ्रातृभागे विभक्तजः ।
अनीशः अस्वामी । अनीशः पूर्वजः पित्र्य इत्यत्र पित्रा सह विभक्तत्वाद् इत्यभिप्रायः प्रत्येतव्यः । भ्रातृभागे विभक्तज इत्यत्र तु भ्रातृभागे विभक्तजधनसंक्रमणाभावाद् इत्यभिप्रायो ऽध्यवसेयः । प्रथमोक्ताभिप्रायेण विभक्ताग्रजानाम् अनीशतां पित्र्ये प्रसाध्य तद्बलाद् अन्यद् अप्याह स एव ।
	पुत्रैः सह विभक्तेन पित्रा यत् स्वयम् आर्जितम् ।
	विभक्तजस्य तत् सर्वम् अनीशाः पूर्वजाः स्मृताः ॥
सर्वग्रहणं विभागात् पश्चाद् आर्जिते पित्र्ये पूर्वजानां सुतानाम् अगृहीतांशत्वेनांशो ऽस्तीति शङ्कानिवृत्त्यर्थम् । एवं च पूर्वजास् तदितराश्चान्योन्यम् असंबन्धिजनवद् अस्वामिनः परस्परधने, किं त्व् ईषद् अत्र भेदो ऽस्तीत्याह स एव ।
	यथा धने तथा चर्णे दानाधानक्रयेषु च ।
	परस्परम् अनीशास् ते मुक्त्वाशौचोदकक्रियाः ॥
केवलम् आशौचोदकक्रियादौ परस्परम् ईशा न धनादाव् इत्यर्थः । आधानम् आधिः । उक्तम् ऋणादाव् अनीशत्वं संसर्गाभावे सतीत्याह स एव ।
	संसृष्टौ यौ पुनः प्रीत्या तौ परस्परभागिनौ । इति ।
यत् पुनर् मनुनोक्तम्,
	ऊर्ध्वं विभागाज् जातस् तु पित्र्यम् एव हरेद् धनम् ।
	संसृष्टास् तेन वा ये स्युः विभजेत स तैः सह ॥
इति, तत्र पित्र्यम् एवेत्युत्तरार्धे ऽपि संबध्यते । अतो न प्रागुक्तेन विरुद्धम् । तद् एतद् विभक्तजेन पितुः सहवासदशायां मृते पितरि द्रष्टव्यम् । अजीवद्विभागोत्तरकालजातं तु पुत्रं प्रत्याह याज्ञवल्क्यः ।
	विभक्तेषु सुतो जातः सवर्णायां विभागभाक् ।
	दृश्याद् वा तद्विभागः स्याद् आयव्ययविशोधितात् ॥
पितुर् ऊर्ध्वम् अविस्पष्टगर्भायां पितृभार्यायां भ्रातृषु परस्परं विभक्तेषु पश्चात् सुतो यो जातः स विभागभाक्, भाग एव विभागः तं लभत इति यावत् । सर्वस्माद् विभक्ततधनाद् उद्धृत्य भागभाग् इति यावत् । यद् वा, दृश्यात् दृश्यमानगृहोपस्करवाह्यदोह्याभरणभृत्यादेः सकाशाद् एवायव्ययविशोधितात् उपचयापचयाभ्याम् अवधारितेयत्तादिकाद् विभक्ताद् उद्धृतो भागस् तस्य विभक्तजस्य स्याद् इत्यर्थः । दृश्यग्रहणं गूढद्रव्यजाताद् विभक्ताद् ऊद्धृत्यांशकल्पनानिवृत्त्यर्थम् । विभक्तजस्य सुतत्वाविशेषे ऽपि विभागकाले दुर्विज्ञेयसद्भावशालित्वात् तत्र भागे हासकरणं न्याय्यम् इति मन्वानेन पक्षान्तरम् उक्तम् इति मन्तव्यम् । दुर्विज्ञेयतत्सद्भावता न तद्दोषकृतेति प्रथमपक्षो ऽपि नात्यन्तानुचित इति मन्तव्यम् । यत्र पुनर् विभक्तागतस्य ह्रासपक्ष एव न समानभागपक्षान्तरोन्मेषः । अत एव तत्र ह्रासभागम् एवाह बृहस्पतिः ।
	गोत्रसाधारणं त्यक्त्वा यो ऽन्यं देशं समाश्रितः ।
	अर्धतस् त्व् आगतस्यांशः प्रदातव्यो न संशयः ॥
गोत्रसाधारणं त्यक्त्वा सर्वसहवासनिवासदेशम् उत्सृज्य यो ऽत्यन्तदूरदेशनिवासी स्वसद्भावाज्ञानतः शेषैर् एव विभज्य सर्वस्मिन् धने गृहीते पश्चाद् आगतस्यांशो ऽर्धतो विभक्तद्रव्यार्धाद् उद्धृत्य दातव्य इत्यर्थः । अत्रेतरेषां विभक्तागतसद्भावाज्ञानं तद्दोषनिबन्धनम् इति न पक्षान्तरोन्मेषः । अत एव न संशय इत्युक्तम् । एवम् अतिदीर्घकलप्रोषितस्य सद्भावाज्ञानतः कृते विभागे सत्यागतस्यापीत्याह स एव ।
	ऋणं लेख्यं गृहं क्षेत्रं यस्य पैतामहं भवेत् ।
	चिरकालप्रोषितो ऽपि भागभाग् आगतस् तु सः ॥
भागभाक् अर्धबाग् इत्यर्थः । आगतो विभागाद् ऊर्ध्वम् आगतः । पौत्रादिस् तु विभक्तागतः क्रमायातद्रव्यमात्रे ऽंशभाग् इत्याह स एव ।
	तृतीयः पञ्चमश्चैव सप्तमो यो ऽपि वा भवेत् ।
	जन्मनाम् अपरिज्ञाने लभेतांशं क्रमागते ॥
कस्यचिद् विभक्तागतस्य क्रमागतेष्व् अपि भूमात्रे ऽंशो देय इत्याह स एव ।
	यं परम्परया मौलाः समस्ताः स्वामिनं विदुः ।
	तदन्वयस्यागतस्य दातव्या गोत्रजैर् मही ॥
आगतस्य विभागाद् ऊर्ध्वम् इति शेषः । विभागाद् ऊर्ध्वम् आगतस्य पूर्वम् आगतस्य वा स्वभागं ग्रहीतुं प्रवृत्तस्य दृष्टादृष्टप्रमाणेनादौ तावद् आत्मनः परायत्ते द्रव्ये स्वाम्यं साधयतो भागहरणे ऽधिकारो भवति नान्यथेत्याह स एव ।
	कृते ऽकृते वा विभागे रिक्थी यत्र प्रवर्तते ।
	सामान्यं चेद् भावयति तत्र भागहरस् तु सः ॥


इति स्मृतिचन्द्रिकायां विभक्तजपुत्रादिविभागः


अथावलुप्तविभागः

तत्र मनुः ।
	ऋणे धने च सर्वस्मिन् प्रविभक्ते यथाविधि ।
	पश्चाद् दृश्येत यत् किंचित् तत् सर्वं समतां नयेत् ॥
विभागकाले यद् दृश्यते ऋणं धनं वा सर्वस्मिन् तस्मिन् यथाविधि,
	पितृरिक्थहराः पुत्राः सर्व एव समांशिनः ।
	विद्याकर्मयुतस् तेषाम् अधिकं लब्धुम् अर्हति ॥
इत्यादिविध्यनतिक्रमेण विभक्ते पश्चात् कालान्तरे यत् किंचिद् ऋणं प्रोषितोत्तमर्णस्य यत् किंचिद् धनं प्रोषितनिक्षेपधारकादिसमीपस्थं तयोः समागमादिवशाद् दृश्यते तत् सर्वं समतां नयेत् । न पुनर् विध्याकर्मयुते ऽधिकताम् इत्यर्थः । पश्चाद् दृष्टे ऋणे समतानि यमात् पूर्वदृष्टे ऋणे धनवद् विषमतास्तीति गम्यते । एवं विभागकाले यद् वस्तु येन केनचिद् वञ्चकेन परकीयबुद्ध्युत्पादनादिना प्रच्छादितं विभागोत्तरकाले विचार्यमाणे स्वकीयम् एव ज्ञातं चेत् तत्समतां नयेद् इत्याह कात्ययनः ।
	प्रच्छादितं यदि धनं पुनर् आसाद्य तत्समम् ।
	भजेरन् भ्रातृभिः सार्धम् अभावे हि पितुः सुताः ॥
पितुर् अभावे सर्वे सुता एव तदासादितं विभजेरन्न् इत्यर्थः । एवं सहवासिषु केनचित् किंचिद् धनम् अपहृतं कथंचिद् विभागाद् ऊर्ध्वं दृष्टं चेत् समतां नयेत् । तथा च याज्ञवल्क्यः ।
	अन्योन्यापहृतं द्रव्यं विभक्ते यत् तु दृश्यते ।
	तत् पुनस् ते समैर् अंशैर् विभजेरन्न् इति स्थितिः ॥
ते सर्वे विभक्ता इत्यर्थः । अपहृतवद् दुर्विभक्तम् अपि समतां नयेत् । तथा च कात्यायनः ।
	अन्योन्यापहृतं द्रव्यं दुर्विभक्तं च तद् भवेत् ।
	पश्चात् प्राप्तं विभज्येत समभागेन तद् भृगुः ॥
दुर्विभक्तम् अशास्त्रोक्तप्रकारेण विषमतया विभक्तं मिथो ऽपहृतदुर्विभक्तवद् अन्यापहृतं नष्टलब्धं च समतां नयेत् । तथा विभक्तेनार्जितं धनं त्व् आर्जकस्यैव भवति न दायादस्येत्याह स एव ।
	विभक्तेनैव यत् प्राप्तं धनं तस्यैव तद् भवेत् ।
	हृतं नष्टं च यल् लब्धं प्रागुक्तं च पुनर् भजेत् ॥
प्रागुक्तं मिथो ऽपहृतं दुर्विभक्तं च, दृष्टान्तार्थम् अत्र पुनर् अनयोर् उपादानम् । एवं च प्रागुक्तवत् विभजेरन्न् इत्यर्थः । तेन परापहृतस्य नष्टलब्धस्य च समम् एव विभजनम् अनेनोक्तम् इति मन्तव्यम् । एवं मन्वादिभिर् विभागात् पश्चाद् दृश्यमानमात्रस्यैव साधारणद्रव्यस्य विभागविधानात्, पूर्वकृतविभागः सम्यक् जात इति गम्यते । तेन विभागाद् ऊर्ध्वं किंचित् सामान्यद्रव्यदर्शने ऽपि पुरुषाणां विभक्तत्वं पूर्वम् एव संपन्नम् इति मन्तव्यम् । यत् पुनर् मनुनोक्तम्,
	विभागे तु कृते किंचित् सामान्यं यत्र दृश्यते ।
	नासौ विभागो विज्ञेयः कर्तव्यः पुनर् एव हि ॥
इति, तत् विभक्तैर् विभक्तद्रव्येष्व् आयव्ययादिकरणात् प्राग् एव दृष्टविषये द्रष्टव्यम् । अन्यथा पूर्वोक्तसर्ववचनविरोधापत्तेः । पुनर्विभागविधानस्य प्रयोजनं पश्चाद् दृष्टांशे ऽप्युद्धारादिकरणम् ॥


इति स्मृतिचन्द्रिकायां अवलुप्तविभागः 


अथ विभक्तकृत्यम्

तत्र नारदः ।
	यद्येकजाता बहवः पृथग्धर्माः पृथक्क्रियाः ।
	पृथक्कर्मगुणोपेता न चेत् कार्येषु संमताः ॥
	स्वभागान् यदि दद्युस् ते विक्रीणीरन्न् अथापि वा ।
	कुर्युर् यथेष्टं तत् सर्वम् ईशास् ते स्वधनस्य वै ॥
अस्यार्थः: एकस्माज् जाता यदि बहवो ऽनेकधा विभक्ताः तथा पृथक् पृथक् परस्परानुमतिम् अन्तरेण धनसाध्याग्निहोत्रादिकर्मकारिणः स्युः, तथैव विभक्तव्ययायत्तकृष्यादिलौकिकक्रियाकारिणो भवेयुः, तथा विभिन्नभाण्डादिकर्माङ्गद्रव्योपेताः स्युः, तथा स्वकर्येषु भ्रातरो न चेत् संमताः तदा तान् अनादृत्य स्वकार्यं कुर्युः । तथा ते विभक्ता यदि स्वभागात् दद्युर् विक्रीनीयुर् अथापि वा तत् सर्वं यथेष्टं कुर्युः यतस् ते विभक्ताः स्वतन्त्राः स्वामिन इति यावत् । यत् तु बृहस्पतिनोक्तम्,
	विभक्ता वाविभक्ता वा दायादाः स्थावरे समाः ।
	एको ह्यनीशः सर्वत्र दानाधमनविक्रये ॥
इति, आधमनम् आधीकरणम् । तद् एतद् यत्र समतया स्थावरविभागम् अतिदुष्करं मत्वा तत्फलम् एव फलकाले विभज्य ग्रहीष्याम इत्यभिसंधिना तदितरधनविभागतो दायादा विभक्ता भवन्ति तद्विषयम्, तत्र स्थावरे त्व् एकैकस्य स्वतन्त्रस्वामित्वाभावात् । विभक्तस्य कृत्यान्तरम् अप्याह स एव ।
	येनांशो यादृशो भुक्तः तस्य तन् न विचालयेत् । इति ।
तथा राजानं प्रत्याह ।
	स राज्ञांशे स्वके स्थाप्यः शासनीयो ऽनुबन्धकृत् ।
अनुबन्धो निबन्धः आग्रह इति यावत् ॥


इति स्मृतिचन्द्रिकायां विभक्तकृत्यविषयाणि


अथ विभागतद्धर्मसद्भावनिर्णयहेतवः कथ्यन्ते

तत्र याज्ञवल्क्यः ।
	विभागनिह्नवे ज्ञातिबन्धुसाक्ष्यभिलेखितैः ।
	विभागभावना ज्ञेया गृहक्षेत्रैश्च यौतकैः ॥
यौतकैः पृथक्कृतैः । विभागग्रहणं तद्धर्माणाम् अपि प्रदर्शणार्थम् । अत एव नारदः ।
	विभागधर्मसंदेहे दायादानां विनिर्णयः ।
	ज्ञातिभिर् भागलेख्येन पृथक्कार्यप्रवर्तनात् ॥
नासीदावयोर् विभाग इति स्वरूपापलापादिना सर्वस्माद् विभाज्यान्नावयोर् विभाग इति धर्मापलापादिना विभागतद्धर्मसद्भावसंदेहे दायादानां ज्ञात्यादिसाक्षिभिर् विभागलेख्येन वा पृथक्कार्यप्रवर्तनादियुक्तिभिर् वा निर्णयो ज्ञेय इत्यर्थः । पृथक्कार्यप्रवर्तनं दायादानां पृथक् पृथग् वैश्वदेवभिक्षादानातिथिपूजनादिधर्मप्रवर्तनम् । कथं तस्य युक्तित्वम् इत्यप्केषिते अनन्तरम् उक्तं तेनैव ।
	भ्रातॄणाम् अविभक्तानाम् एको धर्मः प्रवर्तते ।
	विभागे सति धर्मो ऽपि भवेत् तेषां पृथक् पृथक् ॥
धर्मो वैश्वदेवादिः । तथा च बृहस्पतिः ।
	एकपाकेन वसतां पितृदेवद्विजार्चनम् ।
	एकं भवेद् विभक्तानां तद् एव स्याद् गृहे गृहे ॥
एवं च पृथक् पृथग् वैश्वदेवादिकार्थप्रवर्तनम् अविभकेष्व् अविद्यमानं विभक्तत्वम् अवगमयतीति विभागसंदेहे सति निर्णायकयुक्तितयोक्तिर् युक्तेत्यनवद्यम् । युक्त्यन्तराणि वक्तुं परस्परसाक्षित्वादिकं तावद् विभक्तानां विधास्यन् तत्प्रतिषेधम् अविभक्तेषु स एवाह । 
	साक्षित्वं प्रातिभाव्यं च दानं ग्रहणम् एव च ।
	विभक्ता भ्रातरः कुर्युः नाविभक्ताः परस्परम् ॥
ग्रहणं प्रतिग्रहः । एवं च परस्परसाक्षित्वादियुक्तिभ्यो ऽपि विभागसद्भावावगतिः सिध्यत्येव । अत एवानन्तरम् उक्तम् तेनैव ।
	येषाम् एताः क्रिया लोके प्रवर्तन्ते स्वरिक्थिषु ।
	विभक्तान् अवगच्छेयुः लेख्यम् अप्यन्तरेण तान् ॥
प्रवर्तन्ते व्यस्ताः समस्ता वेति शेषः । एवम् ऋणग्रहणम् अपि रिक्थिषु प्रवर्तमानं विभक्तावगमकम्, अविभक्तेष्व् अप्रवर्तनात् । तथा च याज्ञवल्क्यः ।
	भ्रातॄणाम् अथ दम्पत्योः पितुः पुत्रस्य चैव हि ।
	प्रातिभाव्यम् ऋणं साक्ष्यम् अविभक्ते न तु स्मृतम् ॥
ततश्च ऋणदातुर् अपि ऋणग्रहीतुः सकाशात् विभक्तत्वं सिद्धम् । अत एव बृहस्पतिः ।
	पृथग् आयव्ययधनाः कुसीदं च परस्परम् ।
	वणिक्पथं च ये कुर्युः विभक्तास् ते न संशयः ॥
कुसीदं वृद्ध्यर्थं धनप्रयोगः । वणिक्पथो वाणिज्यम् । परस्परम् इत्युभयत्र संबध्यते । एवं हेतुतो निर्णयः स्वतः श्रेष्ठनिर्णायकप्रमाणाभावे कार्य इत्याह स एव ।
	साहसं स्थावरं स्वाम्यं प्राग्विभागश्च रिक्थिनाम् ।
	अनुमानेन विज्ञेयो न स्युर् यत्र च साक्षिणः ॥
प्राग्विभागो विभागविवादात् प्राग् जातो विभागः । अनुमानं युक्तिः । साहसादिसाधकयुक्तिप्रदर्शनार्थं कांश्चित् साधकान् आह स एव ।
	कुलानुबन्धव्याघातहोढं साहससाधकम् ।
	स्वस्य भोगः स्थावरस्य विभागस्य पृथग् धनम् ॥
कुलानुबन्धः पूर्वपुरुषवैरानुबन्धः । व्याघातः परस्परं स्पर्धा । होढं बलाद् अपहृतलेशदर्शनम् । स्वस्य भोगः आत्मनो भोगः अत्र कात्यायनः ।
	वसेयुर् दश वर्षाणि पृथग् धर्माः पृथक् क्रियाः ।
	भ्रातरस् ते ऽपि विज्ञेयाः विभक्ताः पैतृकाद् धनात् ॥
भ्रातृशब्दो ऽत्र रिक्थसंबन्ध्युपलक्षणार्थः । पैतृकग्रहणं दायधनोपलक्षणार्थम् । परमार्थतो दायग्रहनाभावे ऽपि,
	पश्यतो ऽब्रुवतो भूमेर् हानिर् विंशतिवार्षिकी ।
	परेण भुज्यमानायाः धनस्य दसवार्षिकी ॥
इति वनानुसारेण विभक्ता एवेति विज्ञेया इत्यर्थः । दशवर्षाद् अर्वाक् पुनः प्रागुक्तयुक्तिभिर् एव निर्णयः । तासाम् अन्यथा सिद्धिसंभावनया निर्णयाभावे तु,
	युक्तिष्व् अप्यसमर्थासु शपथैर् एव निर्णयेत् ।
इति वचनाद् यद्यपि शपथः प्रापितः, तथापि शपथे निर्णयो न कार्यः । यत आह याज्ञवल्क्यः ।
	विभाग्धर्मसंदेहे बन्धुसाक्ष्यभिलेखितैः ।
	विभागभावना कार्या न भवेद् दैविकी क्रिया ॥ इति ।
कथं तर्हि युक्तिष्व् असमर्थासु निर्णय इत्यपेक्षिते मनुः ।
	विभागे यत्र संदेहो दायादानां परस्परम् ।
	पुनर् विभागः कर्तव्यः पृथक्स्थानस्थितैर् अपि ।
यत्र संदेहो युक्तिभिर् असमर्थाभिर् नापैतीति शेषः । यत् पुनस् तेनैवोक्तम्,
	सकृद् अंशो निपतति सकृत् कन्या प्रदीयते ।
	सकृद् आह ददानीति त्रीण्येतानि सकृत् सकृत् ॥
इति, तत् युक्त्यादिभिर् अपगतसंदेहविभागविषयम् इति सर्वम् अनवद्यम् ॥


इति स्मृतिचन्द्रिकायां विभागतधर्मसद्भावनिर्णयहेतवः

समाप्तं च दायविभागाख्यपदस्य विधिवितानम्


अत्रेयं प्रकरणानुपूर्वी — विभागकालकर्तृप्रदर्शनम्, जीवद्विभागप्रकारः, विषमविभागप्रकारः, जीवद्विभागप्रकारविषयाणि, दायानर्हविषयाणि, विभाज्यनिरूपणम्, अविभाज्यनिरूपणम्, पुत्रपौत्रादिविभागकल्पनाविषयाणि, स्त्रीधनभेदाः, स्त्रीधनकृत्यम्, स्त्रीद्वारागतधनविभागः, गौणपितृद्वारागतधनविभागः, पुत्रद्वारागतधनविभागः, अपुत्रद्वारागतधनविभागे पत्नीविषयाणि, दुहित्रादिविषयाणि, संसृष्टभ्रात्रादिविषयाणि, विभक्तजपुत्रादिविभागः अवलुप्तधनविभागः, विभक्तकृत्यम्, विभागतद्धर्मसद्भावनिर्णयहेतवः ॥


इति स्मृतिचन्द्रिकायां दायविभागाख्यपदस्य प्रकरणानुपूर्वी

इति दायभागप्रकरणं समाप्तम्


अथ साहसाख्यपदस्य विधिर् उच्यते 

तत्र बृहस्पतिः ।
	मनुष्यमारणं चौर्यं परदाराभिमर्शनम् ।
	पारुष्यम् उभयं चेति साहसं स्याच् चतुर्विधम् ॥
अत्र आद्ये द्विविधे साहसे साहसिकज्ञानार्थम् आह स एव ।
	हतस् तु दृश्यते यत्र घातकस् तु न दृश्यते ।
	पूर्ववैरानुमानेन ज्ञातव्यः स महीभुजा ॥
	विज्ञेयो ऽसाधुसंसर्गाच् चिह्नात् होढेन तस्करः ।
	एषोदिता घातकानां तस्कराणां च भावना ॥
चिह्नं शोणितलेपादि । होढेन हृतहस्तस्थधनादिना । उदितभावनासंभवे तु कात्यायनः ।
	विना चिह्नैस् तु यत् कार्यं साहसाख्यं प्रवर्तते ।
	शपथैः स विशोध्यः स्यात् सर्ववादेष्व् अयं विधिः ॥ इति ।
स इति साहसकर्तृत्वेनाभियुक्तः प्रत्यवमृश्यते । तत्र बृहस्पतिः ।
	दिव्यैर् विशुद्धो मान्यः स्याद् अशुद्धो वधम् अर्हति । इति ।
नारदो ऽपि ।
	तत्कारिणो नार्थदमैः शास्या वध्याः प्रयत्नतः । इति ।
तत्कारिणः साहसलक्षणवधकारिणः । तेषां वधे विशेषम् आह व्यासः ।
	ज्ञात्वा तु घातकं सम्यग् असहायं सबान्धवम् ।
	हन्याच् चित्रवधोपायैर् उद्वेजनकरैर् नृपः ॥
	बन्दिग्राहांस् तथा वाजिकुञ्जराणाम् च हारिणः ।
	प्रसह्य घातिनश्चैव शूलान् आरोपयेन् नरान् ॥
यत् तु बृहस्पतिनोक्तम्,
	प्रकाशवधकाराश्च तथा चोपांशुघातकाः ।
	ज्ञात्वा सम्यग् धनं हृत्वा हन्तव्या विविधैर् वधैः॥
इति, तत् ब्रह्मघ्नक्षत्रियादिविषयम् । यद् आह बोधायनः: "क्षत्रियादीनां ब्राह्मणस्य वधे वधः सर्वस्वहरणं च, तेषाम् एव तुल्यापकृष्टवधे यथाबलम् अनुरूपान् दण्डान् प्रकल्पयेत्" इति । बहूनाम् एकघातकत्वे दोषानुरूपदण्डाभिधानार्थम् आह कात्यायनः ।
	एकं चेद् बहवो हन्युः संरब्धाः पुरुषं नराः ।
	मर्मघाती तु यस् तेषां स घातक इति स्मृतः ॥
तेन (?) स एव वधापराधदण्डभाक् । तथा च बृहस्पतिः ।
	मर्मघाती तु तस् तेषां यथोक्तं दापयेद् दमम् । इति ।
तम् इति शेषः । यत्तदोर् नित्याभिसंबन्धात् । मर्महन्तृव्यतिरिक्तानाम् अपि दण्डो ऽनन्तरम् उक्तः ।
	आरम्भकृत् सहायश्च तथा मार्गानुदेशकः ।
	आश्रयः शस्त्रदाता च भक्तदाता विकर्मिणाम् ॥
	युद्धोपदेशकश्चैव तद्विनाशप्रदर्शकः ।
	उपेक्षी कार्ययुक्तश्च दोषवक्तानुमोदकः ॥
स्मृत्यन्तरे ऽपि ।
	अनिषेद्धा क्षमो यः स्यात् सर्वे तत्कार्यकारिणः ।
	यथाशक्त्यनुरूपं तु दण्डम् एषां प्रकल्पयेत् ॥ इति ।
अनुरूपं दोषानुरूपम् । अत एव मर्महन्तृदोषार्थभागित्वं द्वयोर् दर्शयति मनुः ।
	आरम्भकृत् सहायश्च दोषभाजौ तदर्धतः । इति ।
एवं मार्गानुदेशकादेर् अपि दोषलाघवम् ऊह्यम् । याज्ञवल्क्यस् तु साहसप्रयोजकत्वतारतम्याद् दोषमहत्त्वतारतम्यं दण्डातिरेककथनमुखेनाह ।
	यः साहसं कारयति स दाप्यो द्विगुणं दमम् ।
	यश्चैवम् उक्त्वाहं दाता कारेयेत् स चतुर्गुणम् ॥
यद् इदं साहसं भवान् कुर्यात् तदैतावद् धनं भवते दास्यामीत्येवम् उक्त्वा साहसं कारयति स चतुर्गुणं दाप्य इत्यर्थः । द्विगुणं चतुर्गुणम् इत्यत्र साहसकर्तुर् उक्तदण्डात् द्विगुणं चतुर्गुणम् इत्यर्थो ऽवसेयः । मनुस् तु क्रोधाद् इतः प्रेरितानां साहसिकानाम् उक्तो यो दण्डस् तस्याभावं दोषाभावकथनमुखेन विधितः प्रेरितानां साहसिकानां कथयति:
	शस्त्रं द्विजातिभिर् ग्राह्यं धर्मो यत्रोपरुध्यते ।
	द्विजातीनां च वर्णानां विप्लवे कालकारिते ॥
	आत्मनश्च परित्राणे दक्षिणानां च संगरे ।
	स्त्रीविप्राभ्यवपत्तौ च घ्नन् धर्मेण न दुष्यति ॥
धर्मः तटाकारामादिकः भेदनच्छेदनादिसाहसिकैः यत्र देशे काले चोपरुध्यते, तथा शूद्रेतरवर्णसंकरे परदाराक्रमणादिरूपे राजाभावकालकारिते, तथात्मनः परतः प्राणसंशये, तथा दक्षिणानां गवां संगरे ग्रहणनिमित्तकयुद्धे, तथा स्त्रीविप्राभ्यवपत्तौ दुर्बलहिंसानिवारणे, द्विजातिभिः क्षत्रधर्माश्रयणरहितैर् असमर्थैः शस्त्रं ग्राह्यम् इति संबन्धः । क्षत्रियस्य प्रजामात्ररक्षणार्थं शस्त्रग्रहणं प्राप्तम् इति तद्व्यतिरिक्तविप्रवैश्यविषयं द्विजातिग्रहणम् । तथा च बोधायनः ।
	ब्राह्मणार्थे गवार्थे वा वर्णानां वापि संकरे ।
	गृह्णीयातां विप्रविशौ शस्त्रं धर्मव्यतिक्रमे ॥
गौतमो ऽपि: "प्राणसंशये ब्राह्मणो ऽपि शस्त्रम् आददीत दुर्बलहिंसायां विमोचने शक्तश्चेत्" इति । ब्राःमणग्रहणं वैश्यस्यापि प्रदर्शनार्थम् । अत एव विष्णुः: "आत्मत्राणे वर्णसंकरे वा ब्राह्मणवैश्यौ शस्त्रम् आददीयाताम्" इति । यत् तु बोधायनेनोक्तम्: "भयार्थम् अपि ब्राह्मण आयुधं नाददीत" इति, यद् अप्यापस्तम्बेन: "परीक्षार्थो ऽपि ब्राह्मण आयुधं नाददीत" इति, उभयत्राप्यपिशब्देन बिभीषिकार्यं हिंशार्थं वा ब्राह्मणस्य शस्त्रग्रहणं दूरोत्सारितम् इति गम्यते । तेन बिभीषिकार्थं ब्राह्मणस्य शत्रग्रहणविधानं पूर्वोक्तं विरुध्यते । सत्यम्, अत एव पूर्वोक्तधर्मोपरोधादिशस्त्रग्रहणविधिविषयाद् अन्यत्र प्रतिषेधो ऽवतिष्ठते इति व्यवस्थापनीयम् । "घ्नन् धर्मेण न दुष्यति" इति वदता मनुना हिंसापर्यन्तो ऽयं शस्त्रग्रहणोपदेशो न बिभीषिकामात्रसंजननायेति दर्शितम् । "घ्नन् धर्मेण न दुष्यति" इत्यस्य यद्यपि क्षात्रयुद्धधर्मेण घ्नन् न दुष्यतीत्यर्थो भवति । तथापि धर्मोपरोधकादिहिंसाया अवश्यकर्तव्यत्वात् तत्र क्षात्रयुद्धधर्मेण घ्नन्न् इत्यर्थायोगाद् धर्मेण हिंशादिविधिना प्रेरितो बूत्वा घ्नन् न दुष्यतीत्यर्थो ऽवगन्तव्यः । एतद् उक्तं भवति: धर्मोपरोधकादिहिंसायाश्चोदितत्वात् तत्कर्ता न दुष्यतीति । तथा च मनुवृत्ताव् उक्तम्: "स्तेनादीनां वधः क्षात्रधर्मेणेत्ययुक्तम्, तद्घननस्यावश्यकर्तव्यत्वात् । तस्माद् धर्मेण शास्ता न दुष्यतीति द्रष्टव्यम्" इति । धर्मोपरोधकादिहननचोदना स्मृत्यनुमेया न प्रत्यक्षश्रुतेर् इति दर्शयितुम् उपक्रमस्मृतिवायम् आह मनुः ।
	गुरुं वा बालवृद्धौ वा ब्राह्मणं वा बहुश्रुतम् ।
	आततायिनम् आयान्तं हन्याद् एवाविचारयन् ॥
अत्र गुर्वादिपदान्यन्यपरतया प्रयुक्तानीति दर्शयितुं तेषां तात्पर्यार्थो वृत्तिकारेण दर्शितः: "गुरुं वा मान्यतमं वेत्यर्थः । बालवृद्धौ वा कृपाविषयम् अपीत्यर्थः । ब्राह्मणं वा बहुश्रुतं समस्तपात्रगुणयुक्तम् इत्यर्थः" । उत्तरार्धार्थो ऽपि तेनैव दर्शितः: "वधार्थम् अधिकारविच्छेदार्थम् अवश्यम् एतीत्याततयिनम् आयान्तं प्रवृत्तं प्राणाद्यपहारे हन्याद् एव, अविचारय्न्न् इत्यत्र धारणेति नियमः परः" इति । कात्यायनो ऽपि ।
	विनाशहेतुम् आयान्तं हन्याद् एवाविचारयन् ।
विनाशहेतुम् उदासीनं जलभेदादिविनाशहेतुम् आततायिनम् इति यावत् । क्वचिद् अपि विचारयन्न् इति पाठादर्शनात् । एतद् उक्तं भवति: आततायिवधः सदोषो निर्दोषो वेति विचारो न कार्यः वैधत्वाद् इति । वसिष्ठो ऽपि वैधत्वं दर्शयति ।
	आततायिनम् आयान्तम् अपि वेदान्तगं रणे ।
	जिघांसन्तं जिघांसीयान् न तेन ब्रूणहा भवेत् ॥ इति ।
अत्र केचिद् आहुः । आततायिवधविधिवाक्यत्रये ऽप्यायान्तम् इति वचनाद् आत्तशस्त्रो हन्तुम् उन्मुखो ऽभिधावन् दारादीन् वा जिहीर्षन् हन्तव्यः । कृते त्व् अनर्थे किम् अन्यत् करिष्यतीत्युपेक्ष्य एवेति । अत्र कृते त्व् अनर्थ इत्याद्ययुक्तम् इत्यपरे दूषयन्ति । करिष्यन् कृतवांश्च द्वाव् अपि दौष्ठ्येन समौ वधार्हाव् एव । तस्माद् आयान्तम् इति पदं कृत्वागतस्याप्याततायिन उपलक्षणार्थम् उक्तम् इति । अन्ये पुनर् एवम् आहुः: वर्तमानार्थजिघांसन्तम् इति विधिवाक्यस्थपदपर्यालोचनया वर्तमानविषदानादिव्यापारा एवाततायिन उच्यन्ते । तद्व्यापारनिवारणं च यत्राततायिवधम् अन्तरेण न संभवति तत्रैव तद्वधाभ्यनुज्ञा, सत्यां गतौ वधस्यानुचितत्वात् । तेन विषोपादानादौ व्याप्रियमाणः प्रहरणादिमात्रेण अनिवार्यः, न हन्तव्यः । विषदानादौ व्यापृतस्य ग्रहणादिमात्रेण निवारयितुं शक्यस्य वा वधो दोषनिमित्तम् एवेति । तद् अपि न । न हि विषदानादिव्यापारेषु व्यापृतानां व्यापारनिवृत्ताव् अपि पूर्वसिद्धं परशरीरादिविनाशहेतुत्वलक्षणम् आततयित्वम् अपैति । तद् उक्तं मेधातिथिना (ओन् म्ध् ८।३५१): "आततायित्वाच् चासौ हन्यते न हि कृतवतः श्ततायित्वम् अपैति" इति । तेन विषदानादौ व्यापृतो ऽप्याततायित्वाद् घन्तव्य इति मेधातिथेर् अभिप्रायः । ननु च दारादिरक्षणार्थो वध इति कृते दारादिविप्लवे पश्चाद् वधो व्यर्थ इत्युपेक्ष्य एव कृतवान् आततायी, न हन्तव्यः । मैवम्, न दारादिरक्षणार्थो वधविधिः, किं तु दाराद्युपद्रवादिनिमित्ते वधो विधीयते । रक्षणार्थस् तु वधविधिर् आत्मनश्च परित्राण इत्यादौ क्वचिद् एव । तस्मात् कृतवान् इत्याततायी नोपेक्ष्यः । अत एव मनुः ।
	नाततायिवधे दोषो हन्तुर् भवति कश्चन ।
	प्रकाशं वाप्रकाशं वा मनुस् तं मनुम् ऋच्छति ॥
एतद्भाष्यकारो मेधातिथिर् व्याचष्टे: "न कश्चनेति नेहाधर्मो न दण्डो न प्रायश्चित्तम् । प्रकाशम् आभाष्य जनसमक्षम् । अप्रकाशं विषदानादिना येन केनचिद् उपायेन । मनुः क्रोधाभिमानिनी देवता । स मन्युम् ऋच्छति । नात्र हतृहन्तव्यभावो ऽस्ति पुरुषयोः । आततायिक्रोधः इतरेण क्रोधेन हन्तव्य इत्यर्थवादो ऽयम्" इत्यादिग्रन्थेन । अत्राप्रकाशवधे ऽपि दोषाभावं वदन् मनुर् अप्युपप्लवं कृत्वा गते ऽप्याततायिनि विषदानादिना वधो न दोषायेति दर्शयति, उपप्लवकरणसमये विषदानासंभवात् । बृहस्पतिर् अपि ।
	नाततायिवधे हन्ता किल्बिषं प्राप्नुयात् क्वचित् ।
	विनाशार्थिनम् आयान्तं घातयन् नापराध्नुयात् ॥
अत्र करिष्यदाततायिविषयम् उत्तरवाक्यं विनाशार्थिनम् इति विशेषश्रुत्यैव प्रतिपन्नम् इति पूर्ववाक्यं कृत्वागताततायिविषयम् इति गम्यते । करिष्यदाततायिनो ऽपि यथाकथंचिद् विनाशार्थित्वापगमात् निवृत्तोद्यमाः तदा तान् घातयन् अपराध्नुयाद् इति दर्शयितुम् "विनाशार्थिनम् आयान्तम्" इत्युक्तम् । अत एवास्मिन् विषये वधस्थाने ग्रहणम् आह कात्यायनः ।
	उद्यतानां तु पापानां हन्तुर् दोषो न विद्यते ।
	निवृत्तास् तु यदारम्भात् ग्रहणं न वधः स्मृतः ॥
आततायित्वानिष्पत्तेर् इत्यभिप्रायः । आततायित्वनिष्पत्ताव् अपि क्वचिद् विषये न वध इत्याह सुमन्तुः: "आततायिवधे न दोषो ऽन्यत्र गोब्राह्मणाद् यदा हतः प्रायश्चित्तं स्यात्" इति । गौः ब्राह्मणो वा आततायी यदा हतः तदा प्रायश्चित्तं स्याद् दोषः स्याद् इत्यर्थः । आत्मपरित्राणव्यतिरिक्तविषयम् एतत् । यद् आह देवलः ।
	आत्मत्यागः परत्यागात् पापीयान् पातकाद् अपि ।
	पातके निष्कृतिः प्रोक्ता कथम् आत्मघ्ननिष्कृतिः ॥
	आत्मानं बुद्धिसंपन्नं योग्यं सर्वार्थसिद्धिषु ।
	श्रमदुःखभये त्यक्त्वा रौरवे परिपच्यते ॥
	उद्यम्य शस्त्रम् आयान्तं भ्रूणम् अप्याततयिनम् ।
	निहत्य भ्रूणहा न स्याद् अहत्वा भूणहा भवेत् ॥ इति ।
परवधार्हपातकाद् आत्मत्राणानास्थानाद् आत्मत्यागः पापीयान् इत्युक्तदोषम् अपैत्य भ्रूणम् अपि ब्राह्मणम् अपि दण्डापूपन्यायात् गाम् अप्याततायिनम् आत्मपरित्राणायावश्यं हन्याद् इत्यर्थः । यत् तु उशनसा ब्राह्मणस्य ब्राह्मणस्य रुधिरोत्पादननिमित्तदोषम् अभिधायाभिहितम्: "गृहीतशस्त्रम् आततायिनं हत्वा न दोषः स्यात्" इति, तद् अपि पूर्वोक्तात्मपरित्राणविषये द्रष्टव्यम् । यत् तु कात्यायनेनोक्तम्,
	आततायिनि चोत्कृष्टे तपःस्वाध्यायजन्मतः ।
	वधस् तत्र तु नैव स्यात् पापे हीने वधो भृगुः ॥ 
इति — तपःस्वाध्यायजन्मत उत्कृष्टे ब्राह्मणे न वध इत्यर्थः —, यच् च बृहस्पतिनोक्तम्,
	आतत्यिनम् उत्कृष्टं वृत्तस्वाध्यायसंयुतम् ।
	यो न हन्याद् वधप्राप्तं सो ऽश्वमेधफलं लभेत् ॥
— उत्कृष्टं ब्राह्मणम् इत्यर्थः, वधप्राप्तज्,
	स्वाध्यायिनं कुले जातं यो हन्याद् आततायिनम् ।
	न तेन भ्रूणहा भवति मन्युस् तं मन्युम् ऋच्छति ।
इत्यादिवचनापातमात्राद् वधम् अप्राप्तम् इत्यर्थः —, तद् एतद् वचनद्वयं पूर्वोक्तात्मत्राणव्यतिरिक्तविषये ब्राह्मणाततायिनि द्रष्टव्यम् । यत् तु बोधायनेनोक्तम्: "षट्स्व् अप्यनभिचरन् पतति" इति, षट्सु आततायिष्व् इति शेषः । के पुनस् त इत्यपेक्षिते वसिष्ठः ।
	अग्निदो गरदश्चैव शस्त्रपाणिर् धनापहः ।
	क्षेत्रदारहरश्चैव षड् एते ह्याततायिनः ॥
उदाहरणभूतानाम् अत्यन्तप्रसिद्धानां षड्विध्त्वाद् उभयत्र षड्ग्रहणम्, न पुनः परिसंख्यार्थम्, विधान्तरेणाततयिनां लोके विद्यमानत्वात् । अत एव,
	उद्यतासिविषाग्निश्च चापोद्यतकरस् तथा ।
	आथर्वणेन हन्ता च पिशुनश्चैव राजनि ॥
	भार्यातिक्रमकारी च रन्ध्रान्वेषणतत्परः ।
	एवमाद्यान् विजानीयात् सर्वान् एवाततयिनः ॥
इति कात्यायनेनैव एवमाद्यान् इत्युक्तम् । एवमाद्यान् एवंप्रकारान् इत्यर्थः । अत एवाततायिन इत्यनुवृत्तौ तेनैवोक्तम् ।
	यशोवृत्तहरान् पापान् आहुर् धर्मार्थहारकान् ।
	अनाक्षारितपूर्वो यस् त्व् अपराधे प्रवर्तते ॥
	प्राणद्रव्यापहारे च तं विद्याद् आततायिनम् ॥
प्राणद्रव्यापहारे ऽन्यस्मिन्न् अपि तत्तुल्यापराधे च यस् त्व् अनाक्षारितपूर्वो ऽभाधितपूर्वः प्रवर्तते तम् आततायिनं विद्याद् इत्यर्थः । अनेनार्थाद् आक्षारितपूर्वो यः पूर्वोक्तविषदानाद्यपराधे प्रवर्तते नासाव् आततायीत्युक्तम् । एवं च "आततायी वधोद्यतः" इत्यमरसिंहकृतो ऽर्थनिर्देशः क्षेत्रदारापहर्त्रादीनाम् अर्थानां प्रदर्शनार्थम् इति मन्तव्यम् । एवं च "षट्स्व् अप्यनभिचरन् पतति" इत्याततायिवधमात्रम् अकुर्वन् पतितो भवतीत्यर्थो ऽवगन्तव्यः । तद् एतद् बोधायनवचनम् आत्मत्यागविषये तद्व्यतिरिक्तधर्माद्युपरोधविषये ऽपि गोब्राह्मणेतरशेषाततायिविषये द्रष्टव्यम् । गवां पर्युदासवचनात् तदितरपश्वादितिर्यग्जातीनाम् अप्याततायिनां वधो विहित इत्यवगम्यते । अत एव कात्यायनेन आततायिपस्वादिवधे ऽपि दोषाभावो दर्शितः ।
	नखिनां शृङ्गिणां चैव दंष्ट्रिणां चाततायिनाम् ।
	हस्त्यश्वानां तथान्येषां वधे हन्ते न दोषभाक् ॥
अन्येषां चञ्च्वादिशालिनां पक्ष्यादीनाम् । एवं चाततायिनां वधे यत्र दोषाभाव उक्तः तत्र घातकानां वधनिबन्धनदण्डाभावः प्रत्येतव्यः, अस्मिन् साहसाख्यवधे दोषाभावकथनस्य दण्डाभावप्रतिपत्त्यर्थत्वात् ॥


इति स्मृतिचन्द्रिकायां वधलक्षणसाहसविषयाणि वचनानि निरूपितानि


अथ साहसस्तेयविषयाणि कानिचिद् वचनानि लिख्यन्ते

तत्र बृहस्पतिः ।
	सांप्रतं साहसं स्तेयं श्रूयतां क्रोधलोभजम् । इति ।
साहसलक्षणकं स्तेयम् इत्यर्थः । किं तद् इत्यपेक्षिते याज्ञवल्क्यः ।
	सामान्यद्रव्यप्रसभहरणं साहसं स्मृतम् । इति ।
सामन्यद्रव्यं बहुजनैः प्रहरादिकालक्रमेण रक्ष्यमाणं द्रव्यम् । एतत् छलेन हर्तुं न शक्यते, रक्षणे प्रमादासंभवात् । तेनास्य प्रायेण बलाद् अपहरणम्, तद् एतद् अभिसंधायोक्तम्: "सामान्यद्रव्यप्रसभहरणम्" इति । साहसं स्मृतं साहसलक्षणं स्तेयम् इत्यर्थः । तथा च कात्यायनः ।
	सान्वयस् त्व् अपहारो यः प्रसह्य हरणं च यत् ।
	साहसं च भवेद् एवं स्तेयम् उक्तं विनिह्नवः ॥
अन्वयो रक्षणकालक्रमप्राप्तपालकनरनैरन्तर्यम्, तस्मिन् सति यो ऽपहारः सः सान्वयो ऽपहारः । स च प्रसह्य क्रियमाणः साहसं च स्तेयं च इत्येवं द्विरूपम् आपद्यते । उक्तप्रकारविपरीतो ऽपि निह्नवो द्रव्यापहारः स्तेयरूपम् एवापद्यत इति स्मृताव् उक्तम् इत्यर्थः,
	निरन्वयं भवेत् स्तेयं कृत्वापव्ययते च यत् ।
इति मनुस्मरणात् । अस्यार्थो मेधातिथिना स्पष्टीकृतः: "निरन्वयम् आरक्षकपुरुषवर्जितम् अवसरम् अभिज्ञाय क्रियते यच् चौर्यम्, प्रसह्य कृतं निह्नुते कृतम् इदं न मयेति, तद् अपि स्तेयम्" इति । एवं साहसस्तेयकेवलस्तेययोर् भेदकथनं तत्कर्तृषु दण्डभेदकथनार्थम् । तत्र तावत् साहसस्तेयकर्तृविषये दण्डान् आह बृहस्पतिः ।
	क्षेत्रोपकरणं सेतुमूलपुष्पफलानि च ।
	विनाशयन् हरन् दण्डः शताद्यम् अनुरूपतः ॥
	पशुवस्त्रान्नपानानि गृहोपकरणं तथा ।
	हिंसयन् चोरयन् दाप्यो द्विशताद्यं दमस् तथा ॥
	स्त्रीपुंगोहेमरत्नानि देवविप्रधनं तथा ।
	कौसेयं चोत्तमं द्रव्यम् एषां मूल्यसमो दमः ॥
	द्विगुणो वा कल्पनीयः पुरुषापेक्षया नृपैः ।
	हन्ता वा घातनीयः स्यात् प्रसङ्गविनिवृत्तये ॥ इति ।
अत्र विनाशयन् हरन् हिंसयन् चोरयन् हन्ता वेति च वदन् इदं दण्डशास्त्रं साहसस्तेयकर्तृविषयम् इति दर्शयति, तस्य क्रोधलोभवत्त्वेन हननोपेतस्तेयकारित्वात् । हन्ता वा घातनीय इत्य् ब्राह्मणविषयम् । तथा च साहसस्तेयं प्रकृत्य यमः ।
	न शारीरो ब्राह्मणस्य दण्डो भवति कर्हिचित् ।
	गुप्ते तु बन्धने बद्ध्वा राजा भक्तं प्रदापयेत् ॥
	अथ वाप्यधनं रक्षाकर्म वा कारयेन् नृपः ।
	मासार्धमासं कुर्वीत कार्यं विज्ञाय तत्त्वतः ॥
	यथापराधं विप्रं तु विकर्माण्यपि कारयेत् ।
	अबध्या ब्राह्मणा गावो लोके ऽस्मिन् वैदिकी श्रुतिः ॥ इति ।
रक्षाकर्म पश्वादिपालनरूपं गर्हितम् । यत् तु याज्ञवल्क्येन साहसस्तेयं प्रस्तुत्यानन्तरम् उक्तम् ।
	तन्मूल्याद् द्विगुणो दण्डो निह्नवे तु चतुर्गुणः । इति ।
तन्मूल्यात् साहसस्तेयप्राप्तवस्त्रादिमूल्याद् इत्यर्थः । तद्वचनं वस्त्राद्युत्तमहरणे दृष्टसाहसकृते द्रष्टव्यम्,
	द्विगुणो वा कल्पनीयः पुरुषापेक्षया नृपैः ।
इति वस्त्राद्युत्तमद्रव्यहरणे बृहहस्पतिनोक्तत्वात् । निह्नवे तु न मयेदम् उत्तमद्रव्यप्रसभहरणं कृतम् इत्यपलापे तु कृते इत्यर्थः ॥


इति स्मृतिचन्द्रियायां साहसस्तेयविषयाणि



अथ प्रसङ्गाद् अस्मिन्न् एव पदे केवलस्तेयविषयान्यपि कानिचिद् वचनानि लिख्यन्ते, नारदीये पदोद्देशकवचने स्तेयसंग्रहयोर् अनुद्देशाद् उद्देशक्रमप्राप्तावसराभावात् । तत्र मनुः ।
	द्विविधांस् तस्करान् विद्यात् परद्रव्यापहारिणः ।
	प्रकाशांश्चाप्रकाशांश्च चारचक्षुर् महीपतिः ॥
बृहस्पतिर् अपि ।
	प्रकाशाश्चाप्रकाशाश्च द्विविधास् तस्कराः स्मृताः ।
	प्रज्ञासामर्थ्यमायाभिः प्रभिन्नास् ते सहस्रधा ॥
के पुनः प्रकाशास् तस्करा इत्यपेक्षिते स्वयम् एवाह ।
	नैगमा वैद्यकितवा सभ्योत्कोचकवञ्चकाः ।
	दैवोत्पातविदो भद्राः शिल्पज्ञाः प्रतिरूपकाः ॥
	अक्रियाकारिणश्चैव मध्यस्थाः कूटसाक्षिणः ।
	प्रकाशास् तस्करा ह्येते तथा कुहकजीवनाः ॥ इति ।
प्रतिरूपकाः प्रतिरूपकराः । तथा च नारदः ।
	प्रकाशवञ्चकास् तत्र कूटमानतुलाः स्मृताः ।
	उत्कोचकाः सोपधिकाः कितवाः पण्ययोषितः ॥
	प्रतिरूपकराश्चैव मङ्गलादेशवृत्तयः ।
	इत्येवमादयो ज्ञेयाः प्रकाशास् तस्करा भुवि ॥ इति ।
नैगमादिच्छद्मना परद्रव्यापहारिणश्चेत् प्रकाशतस्करा न स्वरूपत इत्यवगन्तव्यम् । नैगमादिव्याजेन परद्रव्यपहर्तृत्वे सिद्धे दण्डम् आह व्यासः ।
	स्त्रीपुंसौ पञ्चयन्तीह मङ्गलादेशवृत्तयः ।
	गृह्णन्ति छद्मना चार्थम् अनार्यास् त्व् आर्यलिङ्गिनः ॥
	नैगमाद्या भूरिधना दण्ड्या दोषानुरूपतः ।
	यथा ते नातिवर्तन्ते तिष्ठन्ति समये तथा ॥
दोषानुरूपतो दण्ड्या न पुनर् धनानुरूपत इत्यर्थः । ते च विधयो विस्तारभयान् न दर्शिताः ग्रन्थान्तरे द्रष्टव्याः । एअम् अप्रकाशतस्कराणां दण्डम् अभिधातुं तेषां स्वरूपम् आह स एव ।
	साधनाद्यन्विता रात्रौ विचरन्त्यविभाविताः ।
	अविज्ञातनिवासाश्च ज्ञेयाः प्रच्छन्नवञ्चकाः ॥
रात्राव् इति प्रायिकाभिप्रायेणोक्तम् । दिवाप्यरण्यादाव् अविभावितानां विचरतां संभवात् । एतेषाम् अवान्तरभेदम् आह स एव ।
	उत्क्षेपकः संधिभेत्ता पान्तमुट् ग्रन्थिभेदकः ।
	स्त्रीपुंगोऽश्वपशुस्तेयी चोरो नवविधः स्मृतः ॥
उत्क्षेपको धनिनाम् अनवधानम् अवधार्यान्तिकस्थं धनम् उद्धृत्य ग्राहकः । संधिभेत्ता गृहाणां विच्छेदाय कृतसंचरस्थाने पृष्ठसंधाव् अवस्थाय तत्रत्यभित्तिभेत्ता । पान्थमुट् उत्कटकान्तरादौ पतिकानां धनापहारकः । ग्रन्थिभेदकः परिधानादिग्रन्थिधनं ग्रहीतुं तद्ग्रन्तिविमोचकः । स्त्रीपुंगोऽश्वपशुस्तेयी द्वन्द्वान्तेश्रूयमाणः शब्दः प्रत्येकम् अभिसंबध्यते । अत एव नवविध इत्युक्तम् । अत्र याज्ञवल्क्यः ।
	ग्राहकैर् गृह्यते चोरो लोप्त्रेणाथ पदेन वा । इति ।
बृहस्पतिर् अपि ।
	संसर्गैश्चिह्नलोप्त्रैश्च विज्ञातो राजपूरुषैः ।
	प्रदाप्यो ऽपहृतं शास्यो दमैः शास्त्रप्रचोदितैः ॥
संसर्गैः कुत्सितसंसर्गैः । चिह्नं चौर्यसाधनसंग्रहवत्त्वादिकम् । लोप्त्रं स्तेयावप्तं धनम् । प्रदाप्यः स्वामिन इति शेषः । अत एव विष्णुः: "स्तेनाः सर्व एवापह्र्तं धनिकस्य दाप्याः, ततस् तेषाम् अभिहितदण्डप्रयोगः" इति । कस्य स्तेनस्य कः पुनर् अभिहितो दण्ड इत्यपेक्षिते बृहस्पतिः ।
	उत्क्षेपकस्य संदंशः छेत्तव्यो राजपूरुषैः । इति ।
संदंशो ऽत्राङ्गुल्यङ्गुष्ठात्मकः परवस्त्रादानहेतुर् विवक्षितः । मनुर् अपि ।
	संधिं भित्वा तु ये चौर्यं रात्रौ कुर्वन्ति तस्कराः ।
	तेषां छित्वा नृपो हस्तौ तीक्ष्णे शूले निवेशयेत् ॥
तान् इति शेषः । तथा च व्यासः ।
	संधिं भित्वानेकविधं धनं प्राप्नोति वै गृहात् ।
	प्रदाप्य स्वामिने सर्वं तीक्ष्णशूले निवेशयेत् ॥
यः प्राप्नोति तं प्रदाप्य पश्चाच् छूले निवेशयेद् इत्यर्थः । अन्यस्य स्तेनस्य दण्डम् आह बृहस्पतिः ।
	एकस्मिन् यत्र निधनं प्रापिते दुष्टचारिणि ।
	बहूनां भवति क्षेमः तस्य पुण्यप्रदो वधः ॥
	तथा पान्थमुषो वृक्षे गले बध्वावलम्बयेत् ॥ इति ।
अपरस्य मनुर् दण्डम् आह ।
	अङ्गुली ग्रन्थिभेदस्य छेदयेत् प्रथमे ग्रहे ।
	द्वितीये हस्तचरणौ तृतीये वधम् अर्हति ॥
अङ्गुली तर्जन्यङ्गुष्ठौ, ग्रन्थिभेदने तयोः साधकतमत्वात्,
	प्रथमे ग्रन्थिभेदानाम् अङ्गुल्यङ्गुष्ठयोर् वधः ।
इति बृहस्पतिस्मरणाच् च । स्त्रीपुंस्तेनयोर् दण्डम् आह व्यासः ।
	स्त्रीहर्ता लोहशयने दग्धव्यो वै कटाग्निना ।
	नरहर्ता हस्तपादौ छित्वा स्थाप्यश्चतुष्पथे ॥
गोस्तेनस्य दण्डम् आह बृहस्पतिः ।
	गोहर्तुर् नासिकां छित्वा बध्वाम्भसि निमज्जयेत् ।
अश्वपशुस्तेनयोर् दण्डम् आह व्यासः ।
	अश्वापहरणे पादौ कटिं छित्वा प्रमाप्यते ।
	पशुहर्तुस् त्व् अर्धपादं तीक्ष्णशस्त्रेण कर्तयेत् ॥
पशुहर्तुर् अर्थदण्डः पश्वनुसारेण कार्य इत्याह नारदः ।
	महापशून् स्तेनयतो दण्ड उत्तमसाहसम् ।
	मध्यमं मध्यमपशून् पूर्वं क्षुद्रपशौ हृते ॥
मध्यमं मध्यमसाहसम् । पूर्वं प्रथमसाहसम् । सुवर्णादिकं स्तेनयतो दण्डम् आह मनुः ।
	सुवर्णरजतादीनाम् उत्तमानां च वाससाम् ।
	पञ्चाशतस् त्व् अभ्यधिके हस्तच्छेदनम् इष्यते ॥
	शेषेष्व् एकादशगुणं मूल्याद् दण्डं प्रकल्पयेत् ।
	धान्यं दशभ्यः कुम्भेभ्यो हरतो ऽभ्यधिकं वधः ॥
	शेषे ऽप्येकादशगुणं दाप्यस् तस्य च तद् धनम् ॥ इति ।
स्वर्णरजतादीनां तुलया मेयानां पञ्चाशत्संख्याः देशव्यवहारानुसारेण कर्पादिना वेदितव्याः । "तथा गणिममेयानां शताद् अभ्यधिके वधः" इत्यत्रापि एवम् एव शतसंख्यावगन्तव्या । शेषशब्दो यद्यप्युक्तसङ्ख्यातिरिक्ते न्यूनाधिकसंख्याके वर्तितुम् अर्हति, तथापि लघुदण्डाभिधानान् न्यूनसंख्याक एव वर्तत इति मन्तव्यम् । कुम्भशब्दः खारीपर्यायः, तत्र क्वचिद् देशे कुम्भशब्दप्रयोगात् । खार्याः पुनर् इयत्ता स्मृत्यन्तरे दर्शिता ।
	अङ्गुल्यग्रत्रग्राह्या शाणम् इत्यभिधीयते ।
	शाणं पाणितलं मुष्टिः प्रसृतिश्च तथाञ्जलिः ॥
	कुटुपश्च तथा प्रस्थः आढको द्रोण एव च ।
	मानी खारी च विज्ञेयाः संख्यायाश्चतुरुत्तराः ॥ इति ।
"दाप्यस् तस्य च तद् धनम्" इत्यनेन यद्यपि प्रकृतधान्यात्मकम् एव धनं तत्स्वामिने स्तेनापहृतं दाप्य इति भाति, तथापि "स्तेनाः सर्व एवापहृतं दाप्याः" इति विष्णुस्मरणात् सर्वत्र कृते स्तेये योज्यम् । अन्यान्यपि बहूनि स्तेयविषयाणि विद्यन्ते वचनानि विस्तरभयाद् इह न लिखितानि मानवादौ द्रष्टव्यानि ॥


इति स्मृतिचन्द्रिकायां केवलस्तेयविषयाणि


अथ साहसत्रीसंग्रहविषयाणि

तत्र बृहस्पतिः ।
	अनिच्छया यत् क्रियते सुप्तोन्मत्तप्रमत्तया ।
	प्रलपन्त्या वा रहसि बलात्कारकृतं तु तत् ॥
संवर्तो ऽपि ।
	नेच्छन्त्या यानि चिह्नानि ब्लात्कारकृतानि च ।
	पुंसः प्रसङ्गेषु नारीणां तानि शृण्वतः ॥
	नखदन्तक्षतक्षामा कुचग्रहणविक्षता ।
	सद्यो विध्वंसिता नारी बलात्कारेण दूषिता ॥
	उच्चैर् विक्रोसयन्ती च रुदन्ती लोकसंनिधौ ।
	तस्य नाम्ना वदन्ती च याथाहं तेन दूषिता ॥
	शोचेद् एवंविधैर् लिङ्गैः क्षामीकृतपयोधरा ।
	छिन्नालङ्कारकेशैश्च व्याकुलीकृतलोचना ॥
	राज्ञा सभैः सभां नीत्वा स्वयम् अन्विष्य तत्क्षणात् ।
	यद् ब्रूयात् सहजं वाक्यं तत् कर्तव्यं प्रयत्नतः ॥
	विवादे साक्षिणाम् अत्र न कुर्वीत परिग्रहम् ।
	प्रार्थनाद् अभिशस्तस्य न दिव्यं दातुम् अर्हति ॥ इति ।
बलात्कारेण सद्यो विध्वंसिता दूषिता नारी या नखदन्तक्षताद्यन्विता विध्वंसकस्य नाम्ना तत्कृतविध्वंसनप्रकारं वदन्ती शोचेत् तां तत्क्षणाद् राजा स्वयम् अन्विष्य सभ्यैः सह सभां प्राप्य का तव पीडेति पृच्छेत् । ततस् तदा तयावेदितं तद् आकर्ण्य चिह्नैर् एवात्र राज्ञा निर्णेतव्यम् इत्यर्थः । तत्रापरधिनो दण्डम् आह मनुः ।
	सहस्रं ब्राह्मणो दण्ड्यो विप्रां गुप्तां बलाद् व्रजन् । इति ।
गुप्तां स्वनियमेन रक्षिताम् । ब्राह्मणेतरसवर्णाविषये तु बृहस्पतिर् अपराधिनो दण्डम् आह ।
	सहसा कामयेद् यस् तु धनं तस्याखिलं हरेत् ।
	उत्कृत्य लिङ्गवृषणौ भ्रामयेद् गर्दभेन तु ॥
कामयेत् परस्त्रियं व्रजेद् इत्यर्थः । उक्तदण्डस्य विषयं विषयान्तरे दण्डान्तरं चाह स एव । 
	दमो नेयः समायां तु हीनायाम् अर्धिकस् ततः ।
	पुंसः कार्यो ऽधिकायां तु गमने स प्रमापणम् ॥
दमः "सहसा कामयेत्" इत्यादिवाक्योक्तो दमः । समायां जारसवर्णपरभार्याविषये नेयो जारं प्रापणीयः । जारतो हीनाविषये तूक्तदमाद् अधिको दमो जारं नेयः । जारतो ऽधिकाविषये तु स एवोक्तो दमः पुंसः कार्यः प्रमापणम् अपि पुंसः कर्यम् इत्यर्थः । यत् तु कात्यायनेन प्रापणमात्रम् उक्तम्,
	स्त्रीषु वृत्तोपभोगः स्यात् प्रस्ह्य पुरुषो यदा ।
	वधे तत्र प्रवर्तेत कार्यातिक्रमणं हि तत् ॥
इति, तद् अगुणवतो जायायां द्रष्टव्यम् । अत्र मन्वादिभिः पुरुषस्यैव दण्डाभिधानं दण्डप्रपकस्त्रीगतपराधाभावाद् इति मन्तव्यम् । तथापीतरपुरुषसंसर्गजं पापं नार्याः संपद्यते । ततश्चासंव्यवहर्यतत्रापि दण्ड्यायाम् इव समाना । सा प्रायश्चित्तेन क्वचिद् अपैति क्वचिन् नेत्याह बृहस्पतिः । 
	अनिच्छन्ती तु या भुक्ता गुप्तां तां वासयेद् गृहे ।
	मलिनाङ्गीम् अधःशय्यां पिण्डमात्रोपजीविनीम् ॥
	कारयेन् निष्कृतिं कृच्छ्रं पराकं वा समे गताम् ।
	हीनवर्णाओपबुक्ता या त्याज्या वध्याथ वा भवेत् ॥ इति ।
गुप्तां पुनः संभोगरहिताम् । वासयेद् विशुद्धिपर्यन्तम् इति शेषः । समे गतां समे वर्णे पुंसि संगताम् इत्यर्थः । हीनवर्णोपभुक्ताविषये वचनान्तरपर्यालोचनया यद् वक्तव्यं तद् विस्तरभयाद् इह नोक्तम् । स्वावसरे प्रायश्चित्तकाण्डे वक्ष्यते ।


इति स्मृतिचन्द्रिकायां साहसस्त्रीसंग्रहविषयाणि


अथ प्रसङ्गाद् एवास्मिन् पदे केवलस्त्रीसंग्रहविषयाण्यपि 

कानिचिद् वचनानि लिख्यन्ते

तत्र बृहस्पतिः ।
	छद्मना कामयेद् यस् तु तस्य सर्वहरो दमः ।
	अङ्कयित्वा भगाङ्केन पुरान् निर्वासयेत् ततः ॥
छद्मना कामयेद् वञ्चनया संगच्छेत् । सर्वहरः सर्वस्वहरणम् । ततः भगाङ्ककरणान्तरम् इत्यर्थः । सहसा कामयेद् इत्यादिवाक्यस्येवास्यापि,
	दमो नेयः समायां तु हीनायाम् अर्धिकस् ततः ।
	पुंसः कार्यो ऽधिकायां तु गमने स प्रमापणम् ॥
इति विशेषो द्रष्टव्यः । तस्यायम् अर्थः: समायां जारसवर्णपरभार्यागमनविषये "छद्मना कामयेत्" इत्यादिवाक्योक्तो दमो नेयः पुमांसं जारभूतं प्रापणीयः । हीनायां जारतो हीनवर्णायां गमने ततः छद्मना गमननिमित्तकाद् दमाद् अर्धिको ऽर्धः दमः पुंसः कार्यः । अधिकायां जारतो ऽधिकवर्णायां गमने सप्रमापणम् अपि पुंसः कार्यम् सर्वस्वहरणं कृत्वा प्रमापयेद् इत्यर्थः । अत्रापि पुंस एवापराधित्वात् तस्यैव दण्डाभिधानम् इति मन्तव्यम् । तेनात्रापि स्त्रिया नस्ति दण्डः, तथापि परपुरुषसंपर्कजन्मदोषसद्भावाद् असंव्यवहारयतास्ति । ततश्चात्रापि ।
	अनिच्छन्ती तु या भुक्ता सुप्तां तां वासयेद् गृहे ।
	मलिनाङ्गीम् अधःशय्यां पिण्डमात्रोपजीविनीम् ॥
	कारयेन् निष्कृतिं कृच्छ्रं पराकं वा समे गताम् ।
	हीनवर्णोपभुक्ता या त्याज्या वध्याथ वा भवेत् ॥
इत्युक्तम् अनुसंधेयम् । स्त्रीपुंसयोः परस्परानुरागजोपगमने तु दण्डम् आह याज्ञवल्क्यः ।
	सजाताव् उत्तमो दण्डः आनुलोम्ये तु मध्यमः ।
	प्रातिलोम्ये वधः पुंसां स्त्रीणां नासादिकर्तनम् ॥
अत्र नार्या अपि दण्डाभिधानाद् अन्योन्यानुरागजोपभोगविषयम् इदं वचनम् इति गम्यते, गुरुदण्डाभिधानात् संबन्धिभिः प्रसह्य परिपालितचरितशालिनीविषयम् इति च गम्यते । मध्यमो दण्डः चत्वारिंशत्सहितपञ्चशतकार्षापणात्मकः । एवं च पञ्चशताधिकत्वाद् अयम् अपि गुरुदण्डः,
	ऋणं वा यदि वा दण्डः प्रायश्चित्तम् अथापि वा ।
	यत्र पञ्चशताधि स्यात् तत् कार्यं गुरु कीर्तितम् ॥
इति स्मरणात् । तेन गुरुत्वान् मधय्मो ऽपि पूर्वोक्तगुप्ताविषय एव । कर्णादिकर्तनं तु प्रातिलोम्य एव, तदनन्तराभिधानाद् वधार्धतुल्यत्वाच् च । एवं च स्वजाताव् आनुलोम्ये च नार्याः पुंसो ऽभिहितार्थदण्डार्धदण्डः कल्पनीय इति वधार्धतुल्यकर्णादिकर्तनाभिधानाद् एवाधिगन्तव्यम् । अत एव कात्यायनः ।
	सर्वेषु चापराधेषु पुंसो यो ऽर्थदमः स्मृतः ।
	तदर्धं योषितो दद्युः । । । ॥ इति ।
पुरुषवद् अपराधक**त्र्य इति शेषः । यत् तु मनुना सानुरागया ब्राह्मण्या सह संगतस्य मध्यमसाहसम् उक्तम्,
	शतानि पञ्च दण्ड्यः स्याद् इच्छन्त्या सह संगतः ।
इति, तद् अरक्षितचरितशालिनीविषयम् । यत् पुनर् आनुलोम्ये ऽप्येवम् एव तेनोक्तम् ।
	अगुप्ते वैश्यराजन्ये शूद्रां वा ब्राह्मणो व्रजेत् ।
	शतानि पञ्च दण्ड्यः स्यात् सहस्रं चान्त्यजे स्मृतम् ॥ इति ।
अन्त्यजः प्रसिद्धश्चर्मकरादिः । अगुप्ते मानसव्यभिचाराद् अरक्षिते वृहे ऽवरुद्धे इति यावत्,
	अरक्षिता गृहे रुद्धा पुरुषैर् आप्तकारिभिः ।
इति तेनैवोक्तत्वात् । एवं च रुद्धाम् इत्यत्र गृहे रुद्धाम् इत्यध्याहर्तव्यम् । एवं चैतद् आप्तकारिभिः प्रसह्य रक्षितचरितशालिनीविषयम् इत्यवसेयम् । यत् तु ब्राह्मणस्य शूद्रतरानुलोम्ये तेनोक्तम्,
	सहस्रं ब्राह्मणो दण्डं दाप्यो ऽगुप्ते तु ते व्रजन् ।
इति, ते क्षत्रियावैश्ये अगुप्ते मानसव्यभिचारानवकाशाय गृहव्यापारावसक्तचित्ततया सुरक्षिते विवक्षिते, न तु स्वगृहे ऽवरुद्धे गुरुतरदण्डत्वात् । द्विविधगुप्ताव्यतिरिक्तविषये तु व्यास आह ।
	गुप्तायां संग्रहे दण्डो यथोक्तः समुदाहृतः ।
	इच्छन्त्याम् आगतायां तु गच्छतो ऽर्धदमः स्मृतः ॥
गुप्तां गच्छतो यावान् दण्ड उक्तस् तदितरां गच्छतस् तदर्धो दण्डः स्मृतः इत्यर्थः । एवं च गुप्तायाः संग्रहे यत्र वध उक्तः तत्र तदितरस्याः संग्रहे मध्यमसाहसः । यत्र पुनः मध्यमसाहस उक्तस् तत्र प्रथमसाहस इत्यनुसंधेयम् । प्रातिलोम्ये तु जातिविशेषतो दण्डविशेषान् आह मनुः ।
	शूद्रो गुप्तम् अगुप्तं वा द्वैजातं वर्णम् आवसन् ।
	अगुप्तम् अङ्गसर्वस्वी गुप्तं सर्वेण हीयते ॥
अस्यार्थः: शूद्रः स्वेतरवर्णजां परस्त्रियं गच्छन् महापराधी भवति । तत्र गुप्तायां संग्रहे तावद् अङ्गसर्वस्वी ताभ्यां हीयते, लिङ्गेन धनेन च हीयत इति यावत् । अगुप्तायां संग्रहे तु सर्वेण लिङ्गेन शरीरेण हीयत इति । तथा च शूद्रस्येत्यनुवृत्तौ गौतमः: "आर्यस्त्र्यभिगमने लिङ्गोद्धारः सर्वस्वहरणं च गोप्ता चेद् वधो ऽधिकः" इति । आर्यस्त्र्यभिगमने तैवर्णिकस्त्र्यभिगमन इत्यर्थः । गुप्तं द्वैजातं वर्णम् आवसन्न् इत्यनुवृत्तौ मनुः ।
	वैशः सर्वस्वदण्डः स्यात् संवत्सरनिरोधितः ।
	सहस्रं क्षत्रियो दण्ड्यो मौण्ड्यं मूत्रेण चार्हति ॥
संवत्सरनिरोधितः बन्धनागार इति शेषः । मूत्रेण गर्दभस्य गोर् वेति शेषः । एतयोर् एवागुप्तां ब्राह्मणीं गच्छतोः दण्डम् आह स एव ।
	ब्राःमणीं तु यदागुप्तां गच्छेतां वैश्यपार्थिवौ ।
	वैश्यं पञ्चशतं कुर्यात् क्षत्रियं तु सहस्रिणम् ॥
पञ्चशतं कुर्यात् पञ्चशतकार्षापणदण्डेन दण्डयेद् इत्यर्थः । एतयोर् एव गुप्तायां ब्राह्मण्यां दण्डाधिक्यम् आह स एव ।
	उभाव् अपि तु ताव् एव ब्राह्मण्या गुप्तया सह ।
	विप्लुतौ शूद्रवद् दण्ड्यौ दग्धव्यौ वा कटाग्निना ॥
शूद्रवद् दण्ड्यौ लिङ्गेन धनेन शरीरेण च हीनौ कार्याव् इत्यर्थः । विष्यान्तरे ऽप्येतयोर् एव दण्डान्तरम् आह स एव ।
	वैश्यस् चेत् क्षत्रियां गुप्तां वैश्यां वा क्षत्रियो व्रजन् ।
	यो ब्राह्मण्याम् अगुप्तायां ताव् उभौ दण्डम् अर्हतः ॥
"वैश्यं पञ्चशतं कुर्यात् क्षत्रियं तु सहस्रिणम्" इतिउक्तदण्डम् अर्हत इत्यर्थः । प्रातिलोमे ऽप्यल्पदण्डार्हत्वायात्यन्तनिर्गुणपतिपत्नीविषय एव वैस्यदण्डो ऽयम् द्रष्टव्यः । आनुलोम्ये तु गुरुदण्डार्हत्वायात्यन्तसगुणपतिपत्नीविषय एवायं क्षत्रियदण्डो द्रष्टव्यः । एवं च पारिशेष्यात् "वैश्यः सर्वस्वदण्डः स्यात्" इत्यादिनोक्तो गुरुदण्डः स्वजताव् एवत्यन्तसगुणपतिपनीविषय एवावतिष्ठत इत्यवगन्तव्यम् । स्वजाताव् अपि क्वचिच् छारीरदण्डम् अपराधाधिक्यं प्रदर्शयन्न् आह नरदः ।
	माता मातृष्वसा श्वश्रूर् मातुलानी पितृष्वसा ।
	पितृव्यसखिशिष्यस्त्री भगिनी तत्सखी स्नुषा ॥
	दुहिताचार्यभार्या च सगोत्रा शरणागता ।
	राज्ञी प्रव्रजिता धात्री साध्वी वर्णोत्तमा च या ॥
	आसाम् अन्यतमां गत्वा गुरुतल्पग उच्यते ।
	शिश्नस्य कर्तनं तत्र नान्यो दण्डो विधीयते ॥ इति ।
अन्यो ऽस्मान् न्यून इति शेषः, अधिकस्य विधानात् । तथा च याज्ञवल्क्यः ।
	पितुः स्वसारं मतुश्च मतुलानीं स्नुषाम् अपि ।
	मातुः सपत्नीं भगिनीम् आचार्यतनयां तथा ॥
	आचार्यपत्नीं स्वसुतां गच्छंस् तु गुरुतल्पगः ।
	छित्वा लिङ्गं वधस् तस्य सकामायाः स्त्रियास् तथा ॥ इति ।
ब्राह्मणव्यतिरिक्तविषयम् एतत्, वधस्यापि विधानात् । अस्मिन्न् एव विषये स्त्रिया अपि वधः, "सकामायाः स्त्रियास् तथा" इति वचनात् । अन्यत्रापि क्वचित् स्त्रिया वधम् आह मनुः ।
	भर्तारं लङ्घयेद् यात् तु जातिस्त्रीगुणदर्पिता ।
	तां श्वभिः खादयेद् राजा संस्थाने बहुसंस्थिते ॥
लङ्घयेत् किम् अनेनात्यन्ताननुरूपेण पत्येति उपपतिं संआश्रयेद् इत्यर्थः । यमो ऽपि ।
	वृषलं सेवते या तु ब्राह्मणी मदमोहिता ।
	तां श्वभिः खादयेद् राजा संस्थाने वध्यघातिनाम् ।
	वैश्यं वा क्षत्रियं वापि ब्राह्मणी सेवते तु या ।
	शिरोसो मुण्डनं तस्याः प्रयाणं गर्दभेन तु ॥ इति ।
मदमोहितेति वदन् वधदण्डस्यासार्वत्रिकत्वं दर्शयति । तेन नार्याः कर्णादिकर्तनम् इति प्रागुक्तो दण्डो रागाद् अत्यन्तासक्ताविषय इति मन्तव्यम् । अत्यन्तासक्तिरहिताविषये तु न शारीरो दण्डः, संव्यवहारार्थम्,
	यत् पुंसः परदारेषु तच् चैनां चारयेद् व्रतम् ।
इति प्रायस्चित्तविधानात् । एवं च यत् कात्यायनेनोक्तम्,
	नास्वतन्त्राः स्त्रियो ग्राह्याः पुमांस् तत्रापराध्यति ।
	प्रभुना शासनीयास् ता राजा तु पुरुषं नयेत् ॥
	प्रोषितस्वामिका नारी प्रापिता यद्यपि ग्रहे (?) ।
	तावत् सा बन्धने स्थाप्या यावत् प्रत्यागतः प्रभुः ॥ 
इति, तद् व्रतचारणार्हास्वतन्त्रासु द्रष्टव्यम् । योषीद् उत्थापितानुरागजसंग्रहे तु बृहस्पतिर् आह ।
	गृहम् आगत्य या नारी प्रलोभ्य स्पर्शनादिना ।
	कामयेत् तत्र सा दण्ड्या नरस्यार्धदमः स्मृतः ॥
दण्ड्या योषितो ऽभिहितदण्डेनेति शेषः । अर्धदमो योषिद्दमाद् अर्धदमः । यत् तु यमेनोक्तम्,
	परदारसवर्णासु दण्ड्याः स्युः पञ्चकृष्णलान् ।
	असवर्णाः स्वानुलोम्ये दण्डो द्वादशको मतः ॥
इति — द्वादशकः द्वादशकार्षापण इत्यर्थः — तद् एतद् बधकीविषयम्, बन्धक्यधिकारे तेनस्य् दण्डस्य विधानात् । वेश्याविषये तु व्यास आह ।
	परोपरुद्धागमने पञ्चाशत्पणको दमः ।
	प्रस्ह्य वेश्यागमने दण्डो दशपणः स्मृतः ॥ इति ।


इति स्मृतिचन्द्रिकायां केवलस्त्रीसंग्रहविषयाणि


अथ साहसपदान्तर्गतोभयपारुष्यविषयाणि

तत्र नारदः ।
	फलमूलोदकादीनां क्षेत्रोपकरणस्य च ।
	भङ्गाक्षेपावमर्दाद्यैः प्रथमं साहसं स्मृतम् ॥
	वासःप्रश्वन्नपानानां गृहोपकरणस्य च ।
	एतेनैव प्रकारेण मध्यमं साहसं स्मृतम् ॥
	व्यापादो विषशस्त्राद्यैः परदाराभिमर्शनम् ।
	प्राणोअरोधि यच् चान्यद् उक्तम् उत्तमसाहसम् ॥
	तस्य दण्डः क्रियापेक्षः प्रथमस्य शतवरः ।
	मध्यमस्य तु शास्त्रज्ञैः दृष्टः पञ्चशतावरः ॥
	वधः सर्वस्वहरणं पुर्या निर्वासनाङ्कने ।
	तदङ्गच्छेद इत्युक्तो दण्ड उत्तमसाहसे ॥
	स्यातां संव्यवहार्यौ द्वौ घृतदण्डौ तु पूर्वयोः ।
	धृतदण्डो ऽप्यसंभाष्यो ज्ञेय उत्तमसाहसे ॥ इति ।
एतेनैव प्रकारेणेत्यनेन भङ्गाक्षेपावमर्दाद्यः प्रकार उक्तः । भङ्गः फलादिरूपस्य । आक्षेपः आक्रोशः फलमूलादेर् वाचा न्यग्भावकरणम् इति यावत् । अवमर्दः स्वरूपावशेषेण पीडनम् । आद्यशब्देनामेध्यादिना उपघातादि गृह्यते । अत्राक्षेपशब्देन वाक्पारुष्यम् उक्तम् । भङ्गावमर्दाद्यैर् इत्यनेन दण्डपारुष्यम् । तयोः प्रथममध्यमादिसाहसभेदोक्त्या तु सहशाकृतविषयतापि ज्ञापिता । एवं च फलमूलादिषु सहसा कृतं वाक्पारुष्यं दण्डपारुष्यं वा प्रथमसाहसम् । वासःपश्वादिषु कृतं तु मध्यमसाहसम् । प्राणिषु प्राणोपरोधितया कृतं पुनर् उत्तमसाहसम् इति मन्तव्यम् । तस्य साहसवाक्पारुष्यस्य साहसदण्डपारुष्यस्य वापराधस्य दण्डः क्रियापेक्षः अपराधक्रियापेक्षः कल्पनीय इति शेषः । तत्र प्रथमस्य दण्डः शतावरः । शतकार्षापणाद् ऊनो नास्तीत्यर्थः । एवम् उत्तरवाक्यस्याप्यर्थो व्याख्येयः । प्रथमसाहसदण्डस्य क्रियापेक्षया आधिक्यं मध्यमसाहसदण्डात् कल्प्यम् । वधाद्युत्तमसाहसदण्डपञ्चके ऽपि क्रियापेक्षया व्यवस्था कल्प्या, "तस्य दण्डः क्रियापेक्षः" इत्यस्य प्रथममध्यमोत्तमसाहसाधारस्येहाभिधानात् । क्रियापेक्षः सहसाकृतः पारुष्यतारतम्यापेक्ष इत्यर्थः ॥


इति स्मृतिचन्द्रिकायां साहसपदान्तर्गतोभयपारुष्यविषयाणि 


अथ प्रसङ्गात् साहसकल्पापराधदण्डविषयाणि 
कानिचिद् वचनानि लिख्यन्ते

तत्र मनुः ।
	कूटशासनकर्तॄंश्च प्रकृतीनां च दूषकान् ।
	स्त्रीबालब्राह्मणघ्नांश्च हन्याद् द्विट्सेविनस् तथा ॥
द्विट्सेविनः शत्रुसेवकान् । द्वितीयपादस् तु "स्वाम्यमात्यदुर्गकोशदण्डराषृरमित्राणि प्रकृतयस् तद्दूषकांश्च हन्यात्" इति विष्णुवचनाद् एव व्याख्यातः । दण्डशब्दो ऽत्र सेनामात्रम् आचष्ट्ते, "राष्ट्रदुर्गबलानि च" इत्यमरसिंहेनाभिधानात् । मानवे ब्राह्मणग्रहणं मनुष्योपलक्षणार्थम् । अत एव राजा हन्याद् इत्यनुवृत्तौ विष्णुः: "स्त्रीबालपुरुxअघातिनश्च" इति । अथ वा ब्राह्मणघ्नग्रहणं महापातिकिनाम् उपलक्षणार्थम् । तथा च तत्रैवोक्तम्:
	ब्रह्महा च सुरापश्च तस्करो गुरुतल्पगः ।
	एते सर्वे पृथग् वध्या महापातकिनो नराः ॥
यस्य प्रतिषिद्धा सुरा स इह सुरापो विवक्षितः । तस्करो ऽप्यत्र सुवर्णस्तेयी विविक्षितः, "महापातकिनः" इत्यभिधानात् । विप्रेतरमहापातकिविषयम् एतत् । विप्रविषये त्व् आह बृहस्पतिः ।
	महापातकयुक्तो ऽपि न विप्रो वधम् अर्हति ।
	निर्वासनाङ्कने मौण्ड्यं तस्य कुर्यान् नराधिपः ॥
कामकृतविषयम् एतत् । निवासनादिदण्डे कृते ऽप्यत्र दोषो नापैति, उत्तमसाहसकल्पापराधत्वात्,
	धृतदण्डो ऽप्यसंभाष्यो ज्ञेय उत्तमसाहसे ।
इत्यस्य तत्कल्पापराधे ऽप्यतिदिष्टत्वात् ।
	धृतदण्डो ऽप्यसंभाष्यो ज्ञेय उत्तमसाहसे ।
इत्यस्य तत्कल्पापराधे ऽप्यतिदिष्टत्वात् ।
	अत एव निर्वासितानाम् अङ्कितानाम् अप्यसंव्यवहार्यतां प्रपञ्चितवान् मनुः ।
	असंभोज्या ह्यसंयाज्या अपाठ्याश्चाविवाहिनः ।
	चरेयुः पृथिवीं सर्वां सर्वधर्मबहिष्कृताः ॥
	ज्ञातिसंबन्धिभिश्चैते कर्तव्याः कृतलक्षणाः ।
	निर्वाच्या निर्नमस्कारास् तन् मनोर् अनुशासनम् ॥ इति ।
सर्वधर्मबहिष्कृताः श्रौतस्मार्तकर्मपरिभ्रष्टा इत्यर्थः । कृतलक्षणाः ललाटे कृताङ्काः । ज्ञात्यादिभिः निर्वाच्याः निर्नमस्काराः कर्तव्या इत्यन्वयः । यत् तु तेनैवोक्तम्,
	आगःसु ब्राह्मणस्यैव कार्यो मध्यमसाहसः ।
	विवास्यो वा भवेद् राष्ट्रात् सद्रव्यः सपरिच्छदः ॥ इति ।
आगःसु महापातकेष्व् इत्यर्थः । तद् अकामकृतविषयम् । तत्रापि प्रायश्चित्तम् अकुर्वतो मधयमसाहसो दण्डः कार्यः । तद् अप्यकुर्वतो विवास इति व्यवस्था ज्ञेया । ब्राह्मणेतरमहापातकिविषये त्व् अकामकृते स्रवस्वहरणं कामकृते वध इत्यह स एव,
	इतरे कृतवन्तस् तु पापान्येतान्यकामतः ।
	सर्वस्वहारम् अर्हन्ति कामतस् तु प्रमापणम् ॥
	एते सर्वे पृथग् वध्या महापातकिनो नराः ॥
इत्यनेन विप्रेतरेषु निष्कारणं वध्यसोक्तत्वात्,
	ब्राह्मणान् बाधमानं तु कामाद् अवरवर्णजम् ।
	हन्यच् चित्रवधोपायैर् उद्वेजनकरैर् नृपः ॥
इत्य् तेनैव ब्रह्मघवधे विशेषस्मरणाच् च । अवरवर्णजं ब्राह्मणेतरवर्णजम् । सर्वस्वहारम् अर्हन्ति प्रायश्चित्तम् अकुर्वन्त इति शेषः । कुर्वन्तस् तु कर्म हन्तीत्य् (?) अपेक्षिते स एवाह ।
	प्रायश्चित्तं तु कुर्वाणाः पूर्वे वर्णा यथोदितम् ।
	नाङ्क्या राज्ञा ललाटे तु दाप्यस् तूत्तमसाहसम् ॥
नाङ्क्याः नापि सर्वस्वदण्डार्हाः किं तूत्तमसाहसं दाप्या इत्यर्थः । यत् तु बोधायनेनोक्तम्: "क्षत्रियादीनां ब्राह्मणवधे वधः सर्वस्वहरणं च" इति, तत् साहसरूपवधविषयम् । यत् त्व् अनन्तरम् उक्तम्: "तेषाम् एव तुल्यापकृष्टवधे यथाबलम् अनुरूपं दण्डं प्रकल्पयेत्" इति, तेषां क्षत्रियादीनां तुल्यापकृष्टवधे बलानुरूपं दण्डं प्रकल्पयेद् इत्यर्थः । तत् कण्ठोक्त्यैव स्पष्टविषयम् । दण्डप्रकल्पनप्रकारश्चानन्तरम् उक्तम्: "क्षत्रियवधे गोसहस्रम् ऋषभैकाधिकं राज्ञ उत्सृजेद् वैरनिर्यातनार्थं शतं वैश्ये दश शूद्रे वृषभश्चात्राधिकः शूद्रवधेन स्त्रीवधो गोवधश्च व्याख्यातः" इति । उत्सृजेत् दद्याद् इत्यर्थः । वैश्यस्य वधे शतं गोशतम् । शूद्रे शूद्रवधे दश गाः तासु वृषभो ऽधिकः । वैरनिर्यातनार्थं राज्ञ उत्सृजेद् इत्युभयत्रानुषज्यते । वैरनिर्यातनार्थम् इत्यनेनायं दण्डो न दोषनिर्यातनार्थम् इत्युक्तम् । तेनात्र धृतदण्डस्याप्यसंभाष्यत्वादिकं नापैतीति दर्शितम् । एवं च जडाधिकृतक्षत्रियादिवधे कामकृते पादोनो गोसहस्रादिको दण्डः कल्पनीयः । अकामकृते त्व् अर्धोन इति ज्ञेयम् । प्रणाड्या कृत्वाकामतश्चेत् त्रिपादोनः कल्पनीयः, दोषानुसारित्वाद् दण्डस्य । दोषाभावं क्वचित् प्रणाड्या वधे त्व् आह याज्ञवल्क्यः ।
	अमनुष्यकृतो दोषो नापैहीति प्रजल्पतः ।
	काष्ठलोष्टेषुपाषाणबाहायुधकृतस् (?) तथा ।
अस्यार्थः: अमनुष्यैः पशुपक्ष्यादिभिः स्वत एव कृतो हिंसादिदोषः तत्स्वामिनां तेषु बलवर्धनघासादिदायित्वे ऽपि न भवति । तथान्यप्रेषितकाष्ठलोष्टपाषाणपृष्ठयानवाहादिकृतो हिंसादिदोषः प्रेरकस्यापसरेति पुनः पुनर् उच्चैर् उच्चरितुः न भवतीति । ततो ऽत्र दण्डो नास्तीत्यभिप्रायः । दण्डाभावस्यात्राभिप्रेतस्य क्वचिद् अपवादम् अह स एव ।
	शक्तो ह्यमोक्षयन् स्वामी दंष्ट्रिणां शृङ्गिणां तथा ।
	प्रथमं साहसं दद्याद् विक्रुष्टे द्विगुणं तथा ॥
विक्रुष्टे मोचय मोचयेत् पीड्यमानेन आक्रन्दिते ऽप्यमोक्षयन् प्रथमसाहसद्वयं दद्याद् इत्यर्थः । बृहस्पतिर् अपि साहसकल्पापराधे दण्डम् आह ।
	दण्डाजिनादिना युक्तम् आत्मानं दर्शयन्ति ये ।
	हिंसन्ति छद्मना शून्ये वध्यास् ते राजपूरुषैः ॥
याज्ञवल्क्यस् तु संबन्धिवधे दण्डम् आह ।
	विषाग्निदां पतिगुरुनिजपत्यप्रमापणीम् ।
	विकर्णकरनासोष्ठीं कृत्वा गोभिः प्रमापयेत् ॥
असंबन्धिपुरुषे तु विषाग्निदानादौ साहसिकवधवत् सहायादेर् वधो न कार्यः, किं तु तस्यैव कार्य इत्याह यमः ।
	विषाग्निदायकाश्चोराः घातकाश्चोपघातकाः ।
	स्वशरीरेण दण्ड्याः स्युः मनुर् आह प्रजापतिः ॥
उपघतकाः अन्यद्वारा घातकाः । गुर्वादिघातकस्यापि स्त्रीवद् दण्डः, विशेषास्मृतेः दण्डापूपन्यायसिद्धत्वाच् च । तथा हि, यत्र स्त्रिया अपि गुरुदण्डस् तत्र सुतरां पुंश इति गम्यते । विविधवधो वा, स्त्रीदण्डापेक्षया पुरुषस्यान्यत्र दण्डाधिक्यदर्शनात् । संबन्धिवधनिमित्तदण्डो ऽयं कामकृते द्रष्टव्यः, कामकृतमहापतकदण्डाधिक्यस्य अकामकृतविषये कल्पनायोगात् । अकामकृतसंबन्धिवधविषये तु अकामकृतमहापातकदण्डाधिकदण्डत्वाय पुरान् निर्वासनान्तं सर्वस्वहरणं प्रायश्चित्तम् अकुर्वतो दण्डः कल्पनीयः । कुर्वतस् तूत्तमसाहसद्वयम् इत्य् ऊह्यम् । मनुर् अपि साहसकल्पापराधे दण्डम् आह ।
	तटाकभेदकं हन्याद् अप्सु सुद्धवधेन वा ।
	तच् चापि प्रतिसंस्कुर्याद् दद्याद् वोत्तमसाहसम् ॥
तटाकमहत्त्वाल्पत्वानुसारेणात्र दण्डविकल्पे व्यवस्था कार्या । तथा,
	यस् तु पूर्वनिविष्टस्य तटाकस्योदकं हरेत् ।
	आगमं वाप्युपारुन्ध्यात् स दाप्यः पूर्वसाहसम् ॥
आगमम् उदकस्य तटाकं प्रत्यागमनम् । हरेत् स्वतटाकादिपूरणायेति शेषः । एवम् उपारुन्ध्याद् इत्यत्रापि शेषो द्रष्टव्यः । कात्यायनो ऽपि ।
	हरेद् भिन्द्याद् दहेद् वापि देवानां प्रतिमा यदि ।
	तद्गृहं चैव यो भिन्द्यात् प्राप्नुयात् पूर्वसाहसम् ॥
	प्रमाणेन तु कूटेन मुद्रया वापि कूटया ।
	कार्यं तु साधयेद् यो वै स दाप्यो दमम् उत्तमम् ॥ इति ।
प्रमाणं लिखितादि । बृहस्पतिर् अपि ।
	मन्त्रौषधिबलात् किंचित् संभ्रान्तिं दर्शयन्ति ये ।
	मूलकर्म च कुर्वन्ति निर्वायास् ते महीभुजा ॥
मूलकर्म वशिक्रियाविशेषो मूलद्यौषधसाध्यः ॥


इति स्मृतिचन्द्रिकायां साहसकल्पपराधदण्डविषयाणि 


समाप्तं च साहसाख्यपदस्य प्रासङ्गिकस्य विधिवितानम्


अथ वाक्पारुष्यस्य पदय विधिर् उच्यते 

तत्र ब्र्हस्पतिः ।
	समजातिगुणानां तु वाक्परुष्ये परस्परम् ।
	विनयो ऽभिहितः शास्त्रे पणा अर्धत्रयोदशाः ॥
अर्धं त्रयोदशं येषां द्वादशानां ते तथोक्ताः । केवलजातिसाम्ये तु मनुर् आह ।
	समवर्णे तु सर्वेशां द्वादशैव व्यतिक्रमे । इति ।
परस्परं वाचैवेति शेषः । वाचा व्यतिक्रमस्य पौर्वापर्यादिकृतवेशेषाभवे द्वयोः समदोषयोर् द्वादश पणा एव दण्डो भवति न पुनर् अन्यतरस्य न्यूलो ऽधिको वेत्यर्थः । अत एव स्मृत्यन्तरम् ।
	पारुष्यदोषानृतयोः युगपत्संप्रवृत्तयोः ।
	विशेषश्चेन् न दृश्येत विनयः स्यात् समस्तयोः ॥
विशेषदर्शने तु तदनुसारेण विषम एव दमः स्याद् इत्यभिप्रायः । अत एव बृहस्पतिः ।
	स्मानयोः समो दण्डओ न्यूनस्य द्विगुणस् ततः ।
	उत्तमस्यार्धिकः प्रोक्तो वाक्पारुष्ये परस्परम् ॥
अयुगपत् संप्रवृत्तयोः समानयोर् अपि विषमो दण्डः । तथा च नारदः ।
	पूर्वम् आक्षारयेद् यस् तु नियतं स्यात् स दोषभाक् ।
	पश्चाद् यः सो ऽप्यसत्कारी पूर्वे तु विनयो गुरुः ॥
पूर्वे त्व् आक्षारणे तन्निमित्तको विनयः पश्चाद् आक्षारणनिमित्तकविनयाद् अभ्यधिको भवेद् इत्यर्थः । वर्णादितः समयोर् निबन्धे तु विशेषदर्शने तन्निमित्तम् अपि विनयगौरवं भवतीत्याह स एव ।
	द्वयोर् आपन्नयोस् तुल्यम् अनुबध्नाति यः पुमान् ।
	तयोर् दण्डम् अवाप्नोति पूर्वो वा यदि वोत्तरः ॥
तुल्यम् आपन्नयोः समत्वेनैव आक्षेपकरयोर् इति यावत् । तयोर् दण्डम् अवाप्नोति तुल्यम् आपन्नयोर् द्वयोः । दण्डो मिलितयोर् यावान् तावन्तम् आप्नोतीत्यर्थः । यः पुनर् अनुतापान् निबन्धं त्यजति तस्य दण्डह्रासकल्पनस्य प्रकारम् आह उशना ।
	मोहात् प्रमादात् संघर्षात् प्रीत्या वोक्तं मयेति यः ।
	नाहम् एवं पुनर् वक्ष्ये दण्डार्धं तस्य कल्पयेत् ॥
एवं जातिगुणवयोविद्याविशेषदर्शने, तथा प्रथममध्यमोत्तमभावेन त्रिधाभिहितवाक्पारुष्यान्तर्गतभेददर्शने तथा निष्ठुराश्लीलतीव्रत्वादिवाक्पारुष्यविशेषदर्शने, तथा श्रुताभिजनदेशकर्मशरीरपितृमातृगुर्वाद्यधिक्षेपविशेषदर्शने तत्तन्निबन्ध्नोच्चावचदण्डविधायिकाः स्मृतयो यद्यपि वचःसमुच्चयकारैः समुच्चिताः । अस्माभिस् तु संप्रति तदर्थानुष्ठाननिष्ठप्रजाशिक्षकाभावात् वृथाग्रन्थविस्तरापत्तिर् मा भूद् इति न समुच्चिताः । क्वचिद् वाक्पारुष्यदण्डस्यापवादम् आह वचोभङ्ग्या बृहस्पतिः ।
	गुणहीनस्य पारुष्ये ब्राह्मणो नापराध्नुयात् । इति ।
सत्यवादित्वे ऽपि वाक्पारुष्यदण्डो नापैतीत्याह वचोभङ्ग्या नारदः ।
	पतितं पतितेर्युक्त्वा चोरं चोरेति व पुनः ।
	वचनात् तुल्यदोषः स्यान् मिथ्या द्विर्दोषतां व्रजेत् ॥
वचनात् तथ्यवचनात् । तथा च स एव ।
	दुष्टस्यैव तु यो दोषान् कीर्तयेत् क्रोधकारणात् ।
	अन्यापदेसवादी च वाग्दुष्टं तं नरं विदुः ॥
क्रोधकारणाद् इति वदन् दुष्टपरिहरणकारणाद् दोषकीर्तनं न दोषकारीति दर्शयति । दर्शितं च कत्यायनेन ।
	यत्र स्यात् परिहारार्थं पतितस् तेन कीर्तनम् ।
	वचनात् तत्र न स्यात् तु दोषो यत्र विभावयेत् ॥
वचनात् पतितादिकीर्तनाद् इत्यर्थः । यत्राभियोगादौ पातित्यादिकं साधयेत् तत्रापि वचनाद् दोषो न स्याद् इत्यर्थः ॥


इति स्मृतिचन्द्रिकायां वाक्पारुष्यस्य पदस्य विधिवितानम्


अथ दण्डपारुष्याख्यस्य पदस्य विधिर् उच्यते

अत्र मनुः ।
	एष दण्डविधिः प्रोक्तो वाक्पारुष्यस्य तत्त्वतः ।
	अत ऊर्ध्वं प्रवक्ष्यामि दण्डपारुष्यनिर्णयम् ॥
दण्डपारुष्यस्य प्रतिव्यक्ति दण्डनिर्णयम् अत ऊर्ध्वं प्रवक्ष्यामीत्यर्थः । दण्डपारुष्यव्यक्तयस् तु दिङ्मात्रतः परिशिष्टकारेण प्रदर्शिताः ।
	दुःखं रक्तं व्रणं भङ्गं छेदनं भेदनं तथा ।
	कुर्यद् यः प्राणिनां तद् धि दण्डपरुष्यम् उच्यते ॥
स्थावरजङ्गमप्राणिनां प्राण्यन्तरकृतं नखादिना त्वग्भेदादिभवं दुःखं रक्तव्रणादिकं च दण्डपारुष्यम् उच्यत इत्यर्थः । व्यासेनापि दिङ्मात्रेण प्रदर्शिताः ।
	भस्मादिना प्रक्षिपणं (?) ताडनं च करादिना ।
	आवेष्टनं चांशुकाद्यैर् दण्डपारुष्यम् उच्यते ॥ इति ।
आदिग्रहणेनोपरि प्रक्षेपणाद् दुःखकरं कर्दमपांसुमलादि द्रव्यं गृह्यते । करादिनेत्यनेनदिशब्देन लगुडपाषाणेष्टकायुधादि द्रव्यम्, आद्यग्रहणेन रज्जुशृङ्खलादि द्रव्यम् । प्रदर्शितव्यक्तीनां मध्ये कासुचिद् व्यक्तिषु दण्डे निर्णयम् अह मनुः ।
	त्वग्भेदकः शतं दण्ड्यो लोहितस्य च दर्शकः ।
	मांसभेत्ता तु षण्णिष्कान् प्रवास्यस् त्व् अस्थिभेदकः ॥
मांसभेत्ता व्रणकर्ता । अस्थिभेदको ऽस्थिभञ्जकः । कात्यायनो ऽपि ।
	कर्ण्ōष्ठघ्राणपादाक्षिजिह्वाशिश्नकरस्य च ।
	छेदने चोत्तमो दण्डो भेदने मध्यमो भृगुः ॥
बृहस्पतिर् अपि ।
	भस्मादिना प्रक्षिपणं ताडनं च करादिना ।
	प्रथमं दण्डपारुष्यं दमः कार्यो ऽत्र माषकः ।
	इष्टकोपलकाष्ठैश्च ताडने तु द्विमाषकः ।
	कार्यः कृतनुरूपस् तु लग्ने घाते दमो बुधैः ॥
	एष दण्डः समेषूक्तः परस्त्रीष्व् अधिकेषु च ।
	द्विगुणास् त्रिगुणो ज्ञेयः प्राधान्यापेक्षया बुधैः ॥ इति ।
याज्ञवल्क्यस् त्व् अप्रदर्शितास्व् अपि दण्डपारुष्यव्यक्तिषु दण्डम् आह ।
	पादकेशांशुककरोल्लुञ्छनेषु पाणान् दस ।
	पीषाकर्षांशुकावेष्टपादाध्यासे शतं दमः ॥
अत्र अंशुकावेष्टनं च अंशुकादैर् इति प्रदर्शितम् । शेषास् त्व् अप्रदर्शिता व्यक्तत्यः । एवम् अन्यास्व् अप्यप्रदर्शितव्यक्तिषु प्रतिव्यक्तिदण्डनिर्णयस्मृतयो यद्यपि समुच्चयकारैः समुच्चिताः । अस्माभिस् तु विस्तरभयान् समुच्चिताः । कात्यायनस् तु वाक्पारुष्योक्तप्रतिव्यक्तिदण्डनिर्णय इहानुक्तदण्डविषये क्वचिद् अनुसंधेय इति दर्शयति ।
	वाक्पारुष्ये यथैवोक्ताः प्रातिलोम्यानुलोम्यतः ।
	तथैव दण्डपारुष्ये पात्या (?) दण्डा यथाक्रमम् ॥
एवं चात्र प्रतिव्यक्ति दण्डनिर्णयः प्रातिलोम्यादाव् अपि कात्यायनेन स्मृत इति न क्वचिद् अस्मृताः दण्डाह् पात्याः । 
	नन्व् एवम् अपि क्वचिद् अत्रापराधानुसारेण कल्पिता दण्डा पात्याः, अनन्तव्यक्तिषु प्रतिव्यक्ति दण्डनिर्णयस्मरणयोगात् । 
	सत्यम् । अत एवोक्तम् उशनसा ।
	यत्र नोक्तो दमः सर्वैर् आनन्त्यात् तु महात्मभिः ।
	तत्र कार्यं परिज्ञाय कर्तव्यं दण्डधारणम् ॥
आनन्त्यात् पारुष्यव्यक्तीनाम् इति शेषः । कार्यं प्राणिषु प्राण्यन्तरैर् उत्पादितं दुःखम् । अत एव मनुः ।
	मनुष्याणां पशूनां च दुःखाय प्रहृते सति ।
	यथा यथा महद् दुःखं दण्डं कुर्यात् तथा तथा ॥
केनचित् कस्यचिद् दुःख्याय प्रहृते सति स्वल्पं दुःखं महद् वा भवतु, दण्डस् तु महान् एवेत्यह स एव ।
	येन केनचिद् अङ्गेन हिंस्याच् छ्रेयांसम् अन्त्यजः ।
	छेत्तव्यं तत् तद् एवास्य तन् मनोर् अनुशासनम् ॥
हिंस्यात् प्रहरेत् । श्रेयांसं द्विजम् । अन्त्यजः शूद्रः । तथा च बृहस्पतिः ।
	येनाङ्गेन द्विजातीनां शूद्रः प्रहरते रुषा ।
	छेत्तव्यं तद् भवेत् तस्य मनुना समुदाहृतम् ॥
येन केनचिद् अङ्गेनेति सामान्येनोक्तिं स्वयम् एव मनुर् विशेषनिष्ठां कर्तुम् आह ।
	पाणिम् उद्यम्य दण्डं वा पाणिच्छेदनम् अर्हति ।
	पादेन प्रहरन् कोपात् पादच्छेदनम् अर्हति ॥
	अवनिष्ठीवतो दर्पाद् द्वाव् ओष्ठौ छेदयेन् नृपः ।
	अवमूत्रयतो मेढ्रम् अवशर्धयतो गुदम् ।
	केशेषु गृह्णतो हस्तौ छेदयेद् अविचारयन् ।
	पादयोर् दाढिकायां च ग्रीवायां वृषणेषु च ॥ इति ।
पाणिं दण्डं वा उद्यम्येत्यत्र प्रहरन्न् इत्यनुषज्यते । केशेष्व् एकेन हस्तेन गृह्णतो ऽप्युभयहस्तच्छेदनविधिः द्विवचनाद् गम्यते । दाढिका पुरुषस्य प्रधानं लिङ्गम् उच्यते । कोपाद् दर्पाद् इति च वदन् मोहप्रमाददिना प्रहारावष्ठीवनादिकं कुर्वन् न दण्ड्य इति दर्शयति । दर्शितं च याज्ञवल्क्येन ।
	हीनेष्व् अर्धदमो मोहमदादिभिर् अदण्डनम् । इति ।
हीनेषु पारुष्यकृदपेक्षया जात्यादिना हीनेषु पुरुषेषु पारुष्ये कृते तत्कर्तुर् अर्धदमः समेषूक्तदमपेक्षया भवतीत्यर्थः । परस्परपारुष्यकारिषु दमम् आह बृहस्पतिः ।
	द्वयोः प्रहरतोर् दण्डः समयोस् तु समः स्मृतः ।
	आरम्भको ऽनुबन्धी च दाप्यः स्याद् अधिकं दमम् ॥
संख्यया समभावाभावे त्व् आह याज्ञवल्क्यः ।
	एकं घ्नतां बहूनां तु यथोकाद् द्विगुणो दमः । इति ।
बहूनां प्रत्येकं द्विगुणो दमो न पुनः समुदायस्य प्रहारकस्य, प्रत्येकम् एवापराधधिक्यात् । अत एव विष्णुः: "एकं घ्नतां बहूनां प्रत्यकेस्योक्तदण्डो द्विगुणः" इति । प्रत्येकस्य प्रत्येकम् इत्यर्थः । व्रणादिदुःखेष्व् अतिदुःसहेषु जातेष्व् आह कत्यायनः ।
	देहेन्द्रियविनाशे तु यथा दण्डं प्रकल्पयेत् ।
	तथा तुष्टिकरं देयं समुत्थानं च पण्डितैः ॥
तुष्टिकरं दुःसहव्रणतुष्टिकरं देयं दुःसहव्रणादिकारिणा देयम् । समुत्थानं व्ययं पण्डितैः व्रणगुरुत्वानुसारेण कल्पितम् इति शेषः । समुत्थानं च आ व्रणरोपणाद् देयम्,
	समुत्थानव्ययं चसौ दद्याद् आ व्रणरोपणात् ।
इति तेनैवोक्तत्वात् । समुत्थानव्ययं भिषग्भेषजपथ्यपानाद्यर्थं क्रियमाणं व्ययम् । बृहस्पतिर् अपि ।
	अङ्गावपीडने चैव छेदने भेदने तथा ।
	समुत्थानव्ययं दप्यः कलहापहृतं च यत् ॥
समुत्थानव्ययम् अङ्गादिपीडनदिदुःखोत्पादको दाप्य इत्याह याज्ञवल्क्यः ।
	दुःखम् उत्पादयेद् यस् तु स समुत्थानं व्ययम् ।
	दाप्यः । । । ॥ इति ।
दुःखम् उत्पादयेन् मनुष्यग्राम्यपशूनाम् इति शेषः । तथा च विष्णुः: "सर्वे च पुरुषपीडाकरास् तदुत्थं व्ययं दाप्याः ग्राम्यपशुपीडाकराश्च" इति । ग्राम्यपशुपीडातिशयेन पशुमरणे त्व् आह स एव: "ग्राम्यपशुघाती कार्षापणशतं दण्ड्यः पशुस्वामिनश्च तन्मूल्यं दद्यात्" इति । प्राणिघातनिबन्धो दण्डः क्वचित् क्वचिद् अशक्यप्रतीकारविषय दोषाभावान् नेत्याह मनुः ।
	छिन्ने नस्ये युगे भग्ने तिर्यक्प्रतिमुखागत् ।
	अक्षभङ्गे च यानस्य चक्रभङ्गे तथैव च ॥
	छेदने चैव यन्त्राणां योक्त्ररश्मेस् तथैव च ।
	आक्रन्दे चाप्यपैहीति न दण्डं मनुर् अब्रवीत् ॥ इति ।
छिन्ने नस्ये बलीवरान् नासिकास्थरज्ज्वादौ त्रुटिते । युगे शकटादियुगकाष्ठे भग्ने । तिर्यक्प्रतिमुखागते कथंचिद् भूवैषम्यदिना तिर्यगभिमुखं वा परावृत्ते याने । यन्त्राणि शकटादिकाष्टानां बन्धनार्थं रज्ज्वादीनि । बलीवर्दादिनियन्तृकपाशप्रग्रहयोर् योक्त्ररश्मिशब्दाभ्यां पृथग् अभिधानाद् यन्त्रशब्देन न ग्रहणम् । अपैहीत्याक्रन्दे अपैहीत्युच्चैर् उच्चारिते । अपैहीतिशब्दो ऽपसरेत्यादितत्समानार्थाखिलशब्दानां प्रदर्शनार्थम् । तेनापभ्रंशभाषयाप्याक्रन्दे कृते न दण्डः । शक्यप्रतीकारे ऽत्रोपेक्षकस्य दण्डम् अह स एव ।
	यत्रापवर्तते युग्यं वैवुण्यात् प्राजकस्य तु ।
	तत्र स्वामी भवेद् दण्ड्यो हिंसायां द्विशतं दमम् ॥
प्राजकस्य नोदकस्य, शकटादिनेतुर् इति यावत् । द्विशतग्रहणं तत्तत्प्राणिहिंसायां विशेषविहितदण्डोपलक्षणार्थम् । प्राजकस्य वैगुण्याद् एकहस्तत्वादिकात् स्वामिना वेतनलाघवार्थमनुमतात् । प्रगुणप्राजकप्रमादादिना प्रवृत्ते युग्ये न स्वामी दण्ड्यः, किं तु प्राजक इत्यह स एव ।
	प्राजकश्चेद् भवेद् आप्तः प्राजको दण्डम् अर्हति । इति ।
आप्तः प्रगुण इत्यर्थः । नारदो ऽपि क्वचिद् दण्ड्यः प्रभुर् इत्याह ।
	पुत्रापराधे न पिता न स्वामी शुनि दण्डभाक् ।
	न मर्कटे च तत्स्वामी तैर् एव प्रहितो न चेत् ॥
स्थावरप्राणिपीडाकराणां तु दण्डम् आह मनुः ।
	वनस्पतीनां सर्वेषाम् उपभोगो यथा यथा ।
	तथा तथा दमः कार्यो हिंसायाम् इति धारणा ॥
स्थावरप्राणिजातोपलक्षणार्थं वनस्पतिग्रहणम् । फलबोगार्थेषु पनसादिमहाभोगकारणेषु उत्तमसहसदण्डः, पुष्पबोगार्थेषु चम्पकादिषु पक्वापक्वफलभोगापेक्षयाल्पबोगकारणेषु मध्यमसाहसदण्डः, पत्रभोगार्थेषु पुष्पबोगापेक्षया स्वल्पबोगकारणेषु वल्लीगुल्मलतादिस्थावरप्राणिषु कार्षापणशतम्, अत्यल्पभोगार्थेषु तृणेष्व् एकः कार्षापण इत्युपभोगानुसारेण दमो ऽवगन्तव्यः । तथा च दण्ड इत्यनुवृत्तौ विष्णुः: "फलोपभोगद्रुमच्छेदी तूत्तमसाहसम्, पुष्पोपभोगच्छेदी मध्यमसाहसम्, वल्लीगुल्यलताच्छेदी कार्षापणशतम्, तृणच्छेद्येकम्, सर्वे च तत्स्वामिनां तदुत्पत्तिम्" इति । सर्वे फलोपभोगद्रुमच्छेदकादयः तत्स्वामिनां छिन्नद्रुमादिस्वामिनां तदुत्पत्तिं फलोपभोगद्रुमाद्युत्पत्तिं पुनः प्ररोपितद्रुमादिभोगकालपर्यन्तं दाप्या इति शेषः ॥ऽ


इति स्मृतिचन्द्रिकायां दण्डपारुष्याख्यस्य पदस्य विधिवितानम्


अथ द्यूतसमाह्वयाख्यस्य पदस्य विधिर् उच्यते

तत्र नृपतिं प्रत्याह मनुः ।
	प्रकाशम् एतत् तास्कर्यं यद् देवनसमाह्वयौ ।
	तयोर् नित्यं प्रतीघाते नृपतिर् यत्नवान् भवेत् ॥
तास्कर्यं तस्करत्वम् । यत्नवान् भवेत् यत्नवान् भूत्वा तौ निवारयेत् । तथा चाह स एव ।
	द्यूतं समाह्वयं चैव राजा राष्ट्रे निवारयेत् । इति ।
द्यूतसमाह्व्ययोः को भेद इत्यपेक्षिते स एवाह ।
	अप्राणिभिर् यत् क्रियते तल् लोके द्यूतम् उच्यते ।
	प्राणिभिः क्रियते यस् तु स विज्ञेयः समाह्वयः ॥
अप्राणिभिः अक्षादिभिः । प्राणिभिः मेषादिभिः । निवारणम् अत्र निर्वासनादिदण्डेन, दण्डस्यैव नीचनिवारणत्वात् । अत एव निवारणाय निर्वासनम् आह स एव ।
	कुशीलवांश्च कितवान् पाषण्डस्थांश्च मानवान् ।
	विकर्मस्थान् शौण्डिकांश्च क्षिप्रं निर्वासयेत् पुरात् ॥
कितवानां नीचकारित्वप्रख्यापनायात्र कुशीलवाद्यनेकनीचसाहचर्यकरणम् इति मन्तव्यम् । दुःसङ्गेन कुमार्गित्वम् अविलम्बेन प्रजानाम् अपद्यत इति क्षिप्रग्रहणं कृतम् । क्षिप्रग्रहणस्यएतद् एव प्रयोजनम् उक्तं तेनैव ।
	एते राष्ट्रे वर्तमानाः राज्ञः प्रच्छन्नतस्कराः ।
	विकर्मक्रियया नित्यं बाधन्ते भद्रिकाः प्रजाः ॥
एते कुशीलवादयः । बृहस्पतिस् तु मनोर् मतम् अन्येषां मतं चाह ।
	द्यूतं निषिद्धं मनुना सत्यशौचधनापहम् ।
	अभ्यनुज्ञातम् अन्यैस् तु राजभगसमन्वितम् ॥
	सभिकाधिष्ठितं कार्यं तस्करज्ञानहेतुना । इति ।
सभां कृत्वा द्यूतकारकः सभिकः । कथं पुनः सभिकस्य द्यूतकारकत्वम् इत्यपेक्षिते स एवाह ।
	सभिको ग्राहको द्रव्यं दद्याज् जेत्रे नृपाय च । इति ।
द्यूतपराजितकितवानां तु बन्धनादिना पणग्राहको भवेत् । पणग्रहणात् प्राग् एव स्वद्रव्यं जेत्रे नृपाय च यथाभागं दद्यात् सभिक इत्यर्थः । तथा च कत्ययनः ।
	जेतुर् दद्यात् स्वकं द्रव्यं जिताद् ग्राह्यं त्रिपक्षकम् ।
	सद्यो वा सभिकेनैव कितवात् तु न संशयः ॥
त्रिपक्षकम् इत्यनेन यथासामर्थ्यम् आ त्रिपक्षात् पणदानकालो देय इति दर्शितम् । जेत्रे राज्ञे च दत्तस्य स्वद्रव्यस्य पणप्रतिनिधेः वृद्धिः पणग्रहणकाले पणेन सह सभिकेन ग्राह्या,
	दशकं तु शते वृद्धिं गृह्णीयात् तु पराजयात् ।
इति तेनैवोक्तत्वात् । पराजयात् पराजिताद् इत्यर्थः । सभिकाधिष्ठितम् इत्यस्यानित्यत्वम् आह स एव ।
	अथ वा कितवो राज्ञे दत्वा भागं यथोदितम् ।
	प्रकाशं देवनं कुर्याद् एवं दोषो न विद्यते ॥
दोषो राजवञ्चनलक्षणो द्यूतकारित्वलक्षणो वा । समाह्वयं प्रस्तुत्याह बृहस्पतिः ।
	द्वंद्वयुद्धेन यः कश्चिद् अवसादम् अवाप्नुयात् ।
	तत्स्वामिना पणो देयो यस् तत्र परिकल्पितः ॥
क्वचित् पणपरिकल्पनं कृताकृतम् इत्याह नारदः ।
	परिहासकृतं यच् च यच् चाप्यविदितं भवेत् ।
	तत्रापि नाप्नुयात् कामम् अथ वानुमतं तयोः ॥
काम्यत इति कामः पणः, नाप्नुयाद् द्यूतस्य तत्रालस्यापनोदनार्थत्वाद् इत्यभिप्रायः । तयोर् जेतृजितयोर् देवनात् प्राग् अनुमतं कामं परिहासकृतादाव् अपि जेता प्राप्नुयाद् इति शेषः । तत्र प्राप्तपणापादितभक्ष्यादिभक्षणादाव् आवृत्तिप्रतिषेधार्थम् आह स एव ।
	भक्ष्यभोज्यान्नपानानि स्वल्पान्यन्यानि कानिचित् ।
	प्रीत्या तु सकृद् आजीवेत् प्रसङ्गं तु विवर्जयेत् ॥
विवादनिर्णयस् तत्र सभिकादिसमयानुसारेण प्रसिद्ध इति तद्विषयाणि वचनान्यनस्थया नास्माभिः समुच्चितानि ॥


इति स्मृतिचन्द्रिकायां द्यूतसमाह्वयाख्यस्य पदस्य विधिवितानम्


अथ प्रकीर्णकाख्यस्य पदस्य विधिर् उच्यते

तत्र बृहस्पतिः ।
	एष वादिकृतः प्रोक्तो व्यवहारः समसतः ।
	नृपाश्रयं प्रवक्ष्यामि व्यवहारं प्रकीर्णकम् ॥
वादिकृतः अर्थिप्रत्यर्थिभ्यां राजनि मिथो विसंवादम् आवेद्य कृतः । स च ऋणादानादिद्यूतान्तविषयो न द्यूतमात्रविषय इति । एषशब्दो ऽत्र प्रागुक्तसप्तदशपदान्तर्गताशेषगणे वर्तते, न पुनर् अनन्तरोक्तद्यूतसमाह्वयान्तर्गतविशेष्व् एवावतिष्ठेत् । समासत इत्युभयत्र संबध्यते । वृपाश्रयं दुष्टचेष्टोपेताश्रयान्तरसापेक्षनृपाश्रयम् । एकाश्रयव्यवहाराभावात् प्रकीर्णकं प्रकीर्णकव्यपदेशयोगिनम्, तद्योगश्च विप्रकीर्णानां नृपाश्रयाणाम् एकत्र संनिवेशात् । तथा च नारदः ।
	राज्ञाम् आज्ञाप्रतीघातः तत्कर्मकरणं तथा ।
	पुरप्रमाणं संभेदः प्रकृतीनां तथैव च ॥
	पाषण्डनैगमश्रेणिगणधर्मविपर्ययः ।
	पितापुत्रविवादश्च प्रायश्चित्तव्यतिक्रमः ॥
	प्रतिग्रहविलोपश्च कोप आश्रमिणाम् अपि ।
	वर्णसंकरदोषश्च तद्वृत्तिनियमस् तथा ॥
	न दृष्टं यच् च पूर्वेषु सर्वं तत् स्यात् प्रकीर्णकम् ॥ इति ।
प्रतिघातो भङ्गः । तत्कर्म सिंहासनारोहनादिराजकर्म । पुरप्रमाणं पौरचरितलेख्यप्रमाणम् । संभेदः प्रकृतीनां राज्याङ्गानां मर्मोद्भेदो दूषणैः प्रसिद्धैः । पाषण्डदयः प्राग् अनेकधा व्याख्याताः । परधर्माणां करणं धर्मविपर्ययः । पितापुत्रविवादो ऽत्र ऋणादानाद्यनन्तर्भूतो ऽभिहितः । न दृष्टं यच् च पूर्वेष्व् इति प्रागुक्तसर्वशेषतयाभिधानात् । राजाज्ञाप्रतीघातविशेषे केनचित् कृते राज्ञा स्वयम् अन्विष्य भाविते दण्डम् आह याज्ञवल्क्यः ।
	ऊनं वाभ्यधिकं वापि लिखेद् यो राजशासनम् ।
	पारदारिकचोरौ वा मुञ्चतो दण्ड उत्तमः ॥
अन्यूनानतिरेकेण लेखनस्यादुष्टलक्षणस्य च राज्ञादिष्टस्यातिक्रमे तदाज्ञाप्रतिघातकत्वेनातिदौष्ट्याद् उत्तमसाहसदण्डो ऽत्र ग्राह्य इत्यर्थः । आज्ञाकारिणां सत्कारम् अन्यथाकारिणाम् अत्यन्तापकारम् आचरेद् इत्याह स एव ।
	ये राष्ट्रे ऽधिकृतास् तेषां चारैर् ज्ञात्वा विचेष्तितम् ।
	साधून् संमानयेद् राजा विपरीतांश्च घातयेत् ॥
अधिकृतस्थानानुसारेण वर्तमानाः साधवः । राष्ट्र इत्युपलक्षणम् । अत एव व्यासः ।
	न्यायस्थाने ये ऽधिकृता गृहीत्वार्थं विनिर्णयम् ।
	कुर्वन्त्युत्कोचकास् ते तु राजद्रव्यविनाशकाः ॥
	उत्कोचजीविनो द्रव्यहीनान् कृत्वा विवासयेत् । इति ।
कात्यायनो ऽपि ।
	राजक्रीडासु ये सक्ताः राजवृत्त्युपजीविनः ।
	अप्रियस्य च यो वक्ता वधं तेषां प्रवर्तयेत् ॥
पुरप्रमाणप्रकृतिसंभेदादौ राज्ञा यत् कर्तव्यं तद् अस्माभिः प्राग् एव प्रसङ्गाद् अस्मिन् काण्डे सदाचारकाण्डे चाभिहितम् इत्युपरम्यते । तेन प्रकीर्णकाख्यपदप्रतिपाद्यं किंचिद् एवेह प्रतिपादितम् । अवशिष्टम् इह तत्र तत्र प्रसङ्गाद् उक्तम् अनुसंधेयम् ॥


इति सकलविद्याविशारदश्रीकेशवादित्यभ्ट्टोपाध्ययसूनु-
याज्ञिकदेवणभट्टोपाध्यायसोमयाजिविरचितायां
स्मृतिचन्द्रिकायां व्यवहारकाण्डे द्वितीयपरिच्छेदः 
काण्डश्च समाप्तः