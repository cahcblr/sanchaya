South Asia Institute 
Open Educational Resources for South Asian Language Research
Searchable Electronic Edition of Haradatta’s commentary Anākulā on the Āpastamba-Gṛhyasūtra, transcribed, formatted, and color-coded by Patrick Olivelle, is licensed under a Creative Commons Attribution 4.0 International License.
Last updated: 6 July 2022 
Patrick Olivelle (jpo@austin.utexas.edu)
University of Texas at Austin
________________
Haradatta’s Commentary, Anākulā, on the Āpastamba Gṛhyasūtra
Transcribed by Patrick Olivelle
Edited by A. Cinnaswami Sastri
Kashi Sanskrit Series, 59
Chowkhamba Sanskrit Series Office
Benares
1928
NB: The sūtra numbering in the KSS edition is different from that of Haradatta and Winternitz’s edition. I have followed the numbering of Winternitz, except where Haradatta’s sūtra division is clearly differnt from that of Winternitz.
Formatting and Editorial Notes
●        Names of authors and texts: RED
●        Citations from other texts: BLUE
●        Pūrvapakṣa, Uttarapakṣa, and different views: underlined
●        Introductory comments that precede the mūla verses are given in italics.
________________

॥श्रीमदापस्तम्बमहर्षिप्रणीतम् गृह्यसूत्रम्॥
॥श्रीहरदत्तविरचितया अनाकुलया सहितम्॥


गृह्यवृत्तिर् अनाकुला

        अथ कर्माण्याचाराद्यानि गृह्यन्ते ॥ १।१ ॥




        नमो रुद्राय यद् गृह्यम् आपस्तम्भेन निर्मितम् ।
        क्रियते हरदत्तेन तस्य वृत्तिर् अनाकुला ॥


द्विप्रकाराणि कर्माणि – श्रुतिलक्षणानि आचारलक्षणानि च । तत्र श्रुतिलक्षणानि व्याख्यातानि । अथेदानीं यानि कर्माणि विवाहप्रभृतीनि आचारात् प्रयोगात् गृह्यन्ते ज्ञायन्ते, न प्रत्यक्षश्रुतेः, तानि व्याख्यास्यामः । किं प्रयोजनं सूत्रस्य । स्मार्तानां कर्मणाम् अधिकारः । तेन उदगयनादिनियमः, “सर्वत्र स्वयं प्रज्वलिते ‘ग्नाव्” (आ॰ गृ॰ सू॰ ८।५) इत्येवामादीनि च गार्येष्व् एव कर्मसु भवन्ति, न श्रौतेषु । अत्र अथशब्देन श्रौतोपदेशानन्तरं स्मार्तोपदेशं करिष्यामीति वदन् तदपेक्षाम् अस्य दर्शयति । तत्र याः परिभाषाः “स त्रयाणां वर्णानाम्” (आ॰ परि॰ १।२], “मन्त्रान्तैः कर्मादीन् संनिपातयेत्” (आ॰ परि॰ २।१), “रौद्र, राक्षस” (आ॰ परि॰ २।९, “तद् इदं सर्वप्रायश्चित्तम्” इत्येवमाद्यास् ता इहापि भवन्ति (इदंकार्याणि) ॥




        उदगयनपूर्वप्रक्षाहःपुण्याहेषु कार्याणि ॥ १।२ ॥


उदगनयादिविधानं दक्षिणायनादिप्रतिषेधर्थम् । समुच्चयश् चोदगयनादीनां न विकल्पः । पुण्याहाः देवनक्षत्राणि ज्योतिःशास्त्रे प्रसिद्धानि यमनक्षत्राणि न तद्विहितानि 
॥ १।२ ॥




        यज्ञोपवीतिना ॥ १।३ ॥


कार्याणि इत्यन्वर्तते ॥ १।३ ॥




        प्रदक्षिणम् ॥ १।४ ॥


प्रदक्षिणं च तानि कर्तव्यानि दक्षिणं पाणिं प्रतिगतं प्रदक्षिणम् । उदाहरणं परिस्तरणादि । ननु – तद् इदम् उभयम् अविधेयम्, पूर्वम् एव श्रौतेषु विहितत्वात् “दैवानि” (आ॰ परि॰ २।१५) इति तत्रोच्यते, इह मानुषेषु जातकर्मादिष्व् अप्येतयोः प्रवृत्तिर् इष्यते तदर्थम् अयम् आरम्भः ॥ १।४ ॥




        पुरस्तादुदग् वोपक्रमः ॥ १।५ ॥


अनियमे नियमार्थम् इदं वचनम् । दक्षिणतः पश्चाद् वोपक्रमो मा भूद् इति । परिस्तरणाद्येवोदाहरणम् ॥ १।५ ॥




        तथापवर्गः ॥ १।६ ॥


तेषाम् अपवर्गो ‘पि तथा प्रत्येतव्यः । पुरस्तादुदग् वेत्यर्थः । अपवर्गः परिसमाप्तिः । न चात्र उपक्रमापवर्गयोः समानम् इदं नियमनं क्रियते – पुरस्तादुपक्रान्ते तत्रैव संप्यम् उदग् आरभ्यं च तत्रैवेति । किं तर्हि यथासंभवं प्रवृत्तिः, तद् यथा परिस्तरणस्य पुरस्तादुपक्रान्तस्य तत्रैवापवर्गासंभवादुदगपवर्गः । तत्रापवर्गविधेर् आनर्थक्यम्, श्रौतेष्व् एव परिभाषितत्वात् “प्रागपवर्गाण्य् उदगपवर्गाणि वा” [आप्पर् २।१५] इति । उच्यते । यद्यपवर्गविधिः पुनर् इह नारभ्यते, “अपरेणाग्निं द्वे कुटी कृत्वा” [आप्पर् १९।१४] इति अत्र दक्षिणापवर्गता प्राप्नोति, अत्रोपक्रमस्योदग्गतत्वनियमात् । अतो विप्रतिषेधे अपवर्गबलीयस्त्वं यथा स्याद् इत्ययम् आरम्भः । अन्यथा प्रदक्षिणपरिभाषया सामान्यपरिभाषा बाध्यते किंचिद् दैवानि कर्माणीति तत्र विशेषितम् । अतो मानुषेषु कर्मादिष्व् अपि प्राप्त्यर्थो ‘पवर्गनियमः ॥ १।६ ॥




        अपरपक्षे पित्र्याणि ॥ १।७ ॥
        प्रावीनावीतिना ॥ १।८ ॥
        प्रसव्यम् ॥ १।९ ॥
        दक्षिणतो ‘पवर्गः ॥ १।१० ॥


पितृदैवत्यकर्माण्यपरपक्षे कार्याणि । “मासि श्राद्धस्यापरपक्षे” [आ॰ गृ॰ सू॰ २१।१], “या माध्याः पौर्णमास्या उपरिष्टाद् व्यष्टका” [आ॰ गृ॰ सू॰ २१।१०] इति तत्रापरपक्ष उपदिष्टः । इदं तु नियमनं यानि गयाश्राद्धादीनि देशविशेषेण पात्रविशेषेण काम्यान्य् उपदिष्टानि अस्माभिश् च परिगृहीतानि पार्वणे क्रान्तादीनीत्यत्र तेष्व् अपरपक्षप्राप्त्यर्थं च । तेन पूर्वपक्षे मृतस्यापरपक्ष एकोद्दिष्टं कर्तव्यं न त्व् एकादशे ‘हनि । अनुष्ठानं चैकादशो (त्वेकादशो) ‘हनि । मासि श्राद्धस्यापरपक्षविधेः तत्रैव वक्ष्यामः ।
        अथ चापरपक्षविधिः कृत्स्नस्योदगयनादेर् अपवादो न पूर्वस्मादुदग् वा यथायोगम् । उदाहरणं परिस्तरणादि । तद् इदं प्राचीनावीत्यादित्रयम् अविधेयम्, श्रौतेष्व् एव परिभाषितत्वात् । उच्यते – “यज्ञोपवीतिना प्रदक्षिणम्” [आ॰ गृ॰ सू॰ १।३–४] “तथापवर्गः” [आ॰ गृ॰ सू॰ १।६] इत्येताः परिभाषा अविशेषेणात्र प्रकरणे पठिताः सामान्यपरिभाषाया बाधितत्वात् पित्र्येष्व् अपि प्राप्नुवन्ति तद् बाधार्थम् इदम् ।
        अत्र च येषां पित्र्याणां स्वातन्त्र्येण स्वकाले प्रवृत्तिः तेषाम् एवायं प्राचीनावीतविधिः न त्व् अन्यत्राङ्गत्वेन प्रयुज्यमानानाम् । तेन दैवेषु मानुषेषु च कर्मसु “पितरः पितामहाः” इत्यत्र यज्ञोपवीतम् एव भवति । 
        अपर आह – “तस्मादभ्याताना वैश्वदेवाः” [त्स् ३।४।५] इति दर्शनात्, “पितरः पितामहाः” इत्यस्यापि पित्र्यत्वादेव प्राचीनावीतस्याप्रसङ्ग इति । तथा “अपरपक्षे पित्र्याणि” इत्यस्मिन्नधिकारे (१) अभिहितं प्राचीनावीतम् अविशेषेण पित्र्ये कर्माणि साङ्गे प्रवर्तते । तेन पित्र्ये आज्यभागान्ते कर्मणि जयादौ च प्राचीनावीतम् एव भवति ॥ १।७–१० ॥




        निमित्तावेक्षाणि नैमित्तिकानि ॥ १।११ ॥


प्राचीनावीतिना प्रसव्यं दक्षिणतो ‘पवर्ग इति पूर्वसूत्रेण संबन्धः । निमित्तानि यानि नैमित्तिकानि कर्माणि तानि निमित्तम् अवेक्ष्य तदनन्तरम् एव कर्तव्यानि, न तत्र उदगयनाद्यपेक्षा । “अगारस्थूणाविरोहणे” [आ॰ गृ॰ सू॰ २३।९] इत्य् उदाहरणानि । तत्रामावास्यायां निशायाम् इति वचनात् तावानुत्कर्षः । गृहप्रवेशनं नैमित्तिकम् इति केचित् । नेत्यन्ये ॥ १।११ ॥




        अग्निम् इध्वा प्रागग्रैर् दर्भैर् अग्निं परिस्तृणाति ॥ १।१२ ॥
        प्रागुदगग्रैर् वा ॥ १।१३ ॥


उक्ताः पाकयज्ञपरिभाषाः । अथ तेषां साधारणतन्त्रं वक्ष्यते – अग्निम् इध्वेति । तदग्नेर् उपसमाधानम् इत्य् उच्यते । एतच् च कर्माङ्गम् । किं पुनर् अत्राग्निः । पत्नीसंबन्धेष्व् औपासनम् । अत्र लौकिके केचिज् जातकर्मप्रभृति परिग्रहम् अग्नेर् इच्छन्ति । अन्ये पुनः उपनयनप्रभृति । अपरे समावर्तनादि, “यत्रान्त्यां समिधम् आदध्यात् तं व्यपरिगृह्णीयाद्” इति । यत्र तु प्रसिद्धो ‘ग्निर् नास्ति तत्र श्रोत्रियागारादाहरणं मन्थनं वा । “यत्र क्वचाग्निम्” इत्ययं तु देशसंस्कारः सर्वत्र भवति यदि स्यादसंस्कृतो देशः । अग्निम् इध्वेति प्रकृतं पुनर् अग्निग्रहणं येषु तत्रं न प्रवर्तते तत्रापि परिस्तरणं यथा स्याद् इति – अग्निं परिस्तृणाति सर्वत्रेति । उपसमाधानं तु तत्रार्थसिद्धम् । प्रागुदगग्रैर् वा । अथ वा न सर्वतः प्रागग्रैर् एव परिस्तरणं किं तर्हि प्रागग्रैर् उदगग्रैश् च । तत्रोदगग्राः पश्चात् पुरस्ताच् च ॥ १।१२–१३ ॥




        दक्षिणाग्रैः पित्र्येषु ॥ १।१४ ॥
        दक्षिणाप्रागग्रैर् वा ॥ १।१५ ॥


तत्र दक्षिणाग्राः पश्चात् पुरस्ताच् च ॥ १।१४–१५ ॥




        उत्तरेणाग्निं दर्भान् संस्तीर्य द्वन्द्वं न्यञ्चि पात्राणि
        प्रयुनक्ति देवसंयुक्तानि ॥ १।१६ ॥


परिस्तरणानन्तरं अग्नेर् उत्तरतः पात्रप्रयोगार्थं धर्भान् प्रागग्रान् संस्तृणाति । प्रथितं स्तरणम् । प्रयुनक्ति सादयति । न्यण्चि न्यग्भूतानि । सर्वाणि च द्रव्याणि प्रयोजनवन्ति पात्रग्रहणेन गृह्यन्ते । तेनोपनयनादौ मेखलादीनाम् अपि सादनं भवात । तत्र यानि देवसंयुक्तानि तानि द्वन्द्वं प्रयुनक्ति । द्वे द्वे इत्यर्थः पार्वणादीनि देवकर्माणि । अग्निग्रहणम् अनर्थकम् अविकृतत्वात् अग्निम् इध्वेति । ज्ञापकार्थं चैतत् ज्ञापयति – अग्निपरिस्तरणे विहितो ‘यं पात्रप्रयोगे नानुवर्तते इति । कदा पुनर् असौ । दर्भाग्रविशेषस् तन्त्राभावे प्रवृत्तिश् च । तेन पित्र्येष्व् अपि प्रागग्राणाम् एव संस्तरणम् अग्नेश् चोत्तरतः तन्त्राभावं च पात्रप्रयोगाभावात् । अधिकारात् त्व् अग्निप्रतिपत्ताव् एव । तदप्य् उभयं प्रतिपत्तव्यं स्यात् अधिकारादेव ॥ १।१६ ॥




तत्र मनुष्यसंस्कारकर्मार्थेषु केषुचित् पात्रेष्व् अपवादम् आह ।


        सकृदेव मनुष्यसंयुक्तानि ॥ १।१७ ॥


यानि मनुष्यसंयुक्तानि पात्राणि तानि सकृदेव प्रयुनक्ति, न द्वन्द्वम् । मनुष्यकर्माणि विवाहादीनि। एवकारः क्रियाभ्यावृत्तिप्रतिषेधार्थः । पात्रबाहुल्यात् द्वाभ्यां बाहुभ्यां सादनाशक्ताव् अप्य् उपायेन सकृदेव सादनम् इति । केचित् मेखलादीनाम् एव मनुष्यसंयुक्तानां सकृत् प्रयोगम् इच्छन्ति, न होमार्थानाम् । वयं तु मनुष्यसंयुक्तानि मनुष्यकर्मसंयुक्तानीत्यवोचाम ॥ १।१७ ॥




        एकैकशः पितृसंयुक्तानि ॥ १।१८ ॥


यानि पितृकर्मसंयुक्तानि तान्येकैकशः प्रयुनक्ति । एकम् एकम् इत्यर्थः ॥ १।१८ ॥




        पवित्रयोः संस्कार आयामतः परीमाणं प्रोक्षणीसंस्कारः
        पात्रप्रोक्ष इति दर्शपूर्णमासवत् तूष्णीम् ॥ १।१९ ॥


पवित्रयोः संस्कारः तृणं काष्ठं वेत्येवमादिः । तयोर् आयामतो यत् परीमाणं दीर्घप्रमाणं प्रादेशमात्रा [आप्श्र् १।११।९] वेत्येतत् । प्रोक्षणीसंस्कारः “पवित्रान्तर्हितायाम् अग्निहोत्रहवण्याम्” [आप्श्र् १।११।९] इत्यादि । तत्राग्निहोत्रहवण्या इहाभावात् पात्रान्तरं प्रापयते । उत्तानानि पात्राणि इत्यादि पात्रप्रोक्षणम् । तदेतत् पदार्थचतुष्टयं दर्शयति । यथा प्रोक्षणे पात्राणाम् उक्ता क्रिया विस्रंसनं चेध्मस्य तदन्तर्भावादेव सिद्धम् । इदं तु वचनं नियमार्थम् – पवित्रयोर् एवायामतः परिमाणं यथा स्यात् इध्मस्य दर्भाग्रयोश् चाज्ये प्रत्यस्यमानयोर् मा भूद् इति । कथं पुनस् तत्र प्रसङ्गः । एतदेव ज्ञापयति – भवत्यत्रापि दर्शपूर्णमासवत् तूष्णीं संस्कार इति । आयामग्रहणम् आयामपरिमाणस्य च पवित्रयोर् नियमो ‘यं स्मार्तेन संख्यापरीमाणं दार्शपूर्णमासिकम् एवेध्मस्य भवति । तेनात्राविद्यमानेष्व् अनुयाजेषु न एकविंशतिदारुर् इध्मो भवति । उपहोमास् त्व् अनूयाजार्थे भवन्ति ॥ १।१९ ॥




अपरेणाग्निं पवित्रान्तर्हिते पात्रे ‘प आनीयोदगग्राभ्यां पवित्राभ्यां त्रिर् उत्पूय समं प्राणैर् हृत्वोत्तरेणाग्निं दर्भेषु सादयित्वा दर्भैः प्रच्छाद्य ॥ १।२० ॥


पात्रप्रोक्षणानन्तरम् अपरेणाग्निं प्रणीतायां पवित्रं निधाय तस्मिन्नुदगग्रे पवित्रे अन्तर्धायाप आनीय्य पवित्राभ्यां उदगग्राभ्यां त्रिर् उत्पुनाति प्रागपवर्गम् । अग्निग्रहणं पात्राधिकारात् । अङ्गुष्ठोपकनिष्ठाभ्याम् उत्तानाभ्यां पाणिभ्याम् इति कल्पान्तरे दृष्टो विशेषः । उत्पूय ता अपः समं प्राणैर् हरति । मुखेन तुल्यम् इत्यर्थः । हृत्वोत्तरेणाग्निं दर्भेषु संस्तीर्णेषु सादयति । अग्निग्रहणं पात्रैर् व्यवधानं मा भूद् इति । सादयित्वा दर्भैः प्रच्छादयति । सर्वं चैतत् पवित्रहस्तः करोति ॥ १।२० ॥




        ब्राह्मणं दक्षिणतो दर्भेषु निषाद्य ॥ १।२१ ॥


प्रकृतत्वादग्नेः दक्षिणतः । तत्रापरेणाग्निं दक्षिणातिक्रम्य तूष्णीं तृणं निरस्योपवेशनम् इच्छन्ति । अग्रेणाग्निं परीत्यान्ये । “हौत्रब्रह्मत्वे स्वं कुर्वन् ब्रह्मासनम् उपविश्य छत्रम् उत्तरासङ्गं कमण्डलुं वा तत्र कृत्वाथान्यत् कुर्यात्” [खादिर गृ १।१।२६] इति कल्पान्तरम् । “कृताकृतम् आज्यहोमेषु परिस्तरणम् । तथाज्यभागौ वा ब्रह्मा च” इत्याश्वलायनः [आश्गृ १।३।४–६] ॥ १।२१ ॥




आज्यं विलाप्यापरेणाग्निं पवित्रान्तर्हितायाम् आज्यस्थाल्याम् आज्यं निरुप्योदीचो ‘ङ्गारान् निरूह्य तेष्व् अधिश्रित्य ज्वलतावद्युत्य द्वे दर्भाग्रे प्रत्यस्य त्रिः पर्यग्नि कृत्वोदग् वास्याङ्गारान् प्रत्यूह्योदगग्राभ्यां पवित्राभ्यां पुनर् आहारं त्रिर् उत्पूय पवित्रे अनुपहृत्य ॥ १।२२ ॥




इत्यापस्तम्बीये गृह्यप्रश्ने प्रथमः खण्डः


अथाज्यसंस्कारः तत्र विलापनम् आज्यस्य यस्मिन् कस्मिंश्चिदग्नौ भवति उत्तरत्राज्यग्रहणात् । निर्वापः आनयनम् । पुनर् आज्यग्रहणम् अनाघारे ‘पि कर्मणि संस्कारः आज्यस्य यथा स्यात् । आज्यं सर्वत्र निरुप्य जुहोतीति । निरूहणं पृथक्करणम् । उदग्वचनं पित्र्येष्व् अपि यथा स्यात् । एतेनोद्वासनं व्याख्यातम् । अवद्योतनं ज्वलता तृणेनावदीपनम् । तत्र द्वे दर्भाग्रे पवित्रवत् संस्कृत्याज्ये प्रत्यस्यति प्रक्षिपति । द्वे ग्रहणम् एकं वेत्यस्याग्निहोत्रदृष्टस्य विकल्पस्य प्रतिषेधार्थम् । तेनाग्निहोत्रिके ‘पि तन्त्रे द्वे एव धर्भाग्रे भवतः । ततस् तदाज्यं त्रिः प्रदक्षिणं पर्यग्नि करोति आज्यस्य  सर्वतो ‘ग्निं तिर् आवर्तयति तृणेनोल्मुकेन वा । तत्र पित्र्येष्व् अपि प्रदक्षिणं पर्यग्निकरणम् इच्छन्ति । उद्वासनं निर्हरणम् । प्रत्यूहनम् अग्निना संसर्जनम् । पुनराहारं पुनर् आहृत्याहृत्य । त्रीण्येतानि उत्पवनानि प्रत्यग् अपवर्गाणि । अनुप्रहरणम् अग्नौ, प्रकरणात् “विस्रस्याद्भिः संस्पृशेद्” इति कल्पान्तरात् ॥ १।२२ ॥




इति श्रीहरदत्तविरचितायां गृह्यसूत्रवृत्ताव्
अनाकुलायां प्रथमः खण्डः






अथ द्वितीयः खण्डः




        येन जुहोति तदग्नौ प्रतितप्य दर्भैः संसृज्य पुनः
        प्रतितप्य प्रोक्ष्य निधाय दर्भानब्धिः संस्पृश्याग्नौ
        प्रहरति ॥ २।१ ॥


संमार्जनं सुग्वत् । प्रतितपनं न्यग्भूतस्य तपनम् । अग्निग्रहणम् अनर्थकम् । अन्यत्र प्रतितपनस्यासंभवात् । तत् क्रियते दर्शपूर्णमासयोः संमार्जने ये धर्मास् तेषाम् इह प्राप्त्यर्थम् आहवनीये गार्हपत्ये वा चोदितं यत् प्रतितपनं तदस्मिन्नग्नौ भवतीति । अग्निमात्रं भिद्यते । अन्यत् समानं “सुवम् अग्नैः” [आप्श्र् २।४।४] इत्यादि । अग्नौ प्रहरतीति पुनर् अग्निग्रहणं सुक्संमार्जने दृष्टं वैकल्पिकम् अग्नौ प्रहरणं मा भूद् इति । अतो ‘पि विज्ञायते सुक्संमार्जनधर्मा इह प्रवर्तन्त इति । पाकयज्ञेषु च दर्व्या होमः, कल्पान्तरे दृष्टत्वाद् दर्शनाच् च । यदयं समावर्तने दर्व्याम् आदायाज्येनाभ्यानयन्नित्यन्यपरे वाक्ये दर्वीं प्राप्तां दर्शयति । यच् चायं सकृदुपहत्येति उपघातं स्थालीपाकाद् दर्शयति तदपि नादर्व्याम् उपपद्यते । तत्राज्यहोमेष्व् एका दर्वी । स्थालीपाकेषु द्वे होमार्थं चावदानार्थं च । उभयोर् अपि संमार्जनम् । अवदानस्य होमार्थत्वात् यथाग्निहोत्रे स्रुवस्य । यत्र दर्वीम् अग्नौ प्रतितप्येति वक्तव्यम् । येन जुहोतीति किम् उच्यते । “मध्यमेणान्तमेन वा पलाशपर्णेन” इत्यत्रापि यथा स्यात्, अग्निहोत्रे आग्निहोत्रिके च तन्त्रे यथा स्याद् इति । यद्येवम् अञ्जलेर् अपि प्रसङ्गः । विवाहसर्पयज्ञादिषु ज्ञापकात् सिद्धम् । यदयम् औपकार्ये पार्वणवद् इति यत्नं करोति तत् ज्ञापयति – अञ्जलिहोमा अधर्मग्राहकाः यावदुक्तधर्माण इति । तेन सादनादि त्रयम् अञ्जलेर् न भवति ॥ २।१ ॥




        शम्याः परिध्यर्थे विवाहोपनयनसमावर्तनसीमन्त-
        चौलगोदानप्रायश्चित्तेषु ॥ २।२ ॥


अथ परिधीन् परिदधाति । दर्शपूर्णमासवत् सर्वं तूष्णीं तत आघारसमिधौ । कुत एतत् । प्रसिद्दवदभ्यनुज्ञानाच् छम्याः परिध्यर्थ इति । परिध्यर्थे परिधिकार्य इत्यर्थः । शम्याः लोकप्रसिद्धाः युगप्रान्तयोः छिद्रेषु कीलरूपाः काष्ठविशेषाः । तासां सहेध्मेन संनहनम् । प्रायश्चित्तम् अद्भुतोत्पातप्रायश्चित्तम् । विवाहे च हृदयसंसर्गार्थे सर्वत्र शम्याः । विवाहादिभ्यो ‘न्यत्र सर्वत्र पार्वणादिषु परिधय एव । चौलग्रहणम् अनर्थकं सीमन्तातिदेशात् सिद्धम् । ज्ञापकार्थं तु, एतत् ज्ञापयति – विवाहादिष्व् इह संकीर्तितेष्व् एव शम्याः, न तैर् अतिदिष्टेषु इति । तेन सीमन्तादतिदिष्टे पुंसवने परिधय एव । पार्वणादिषु च पक्वहोमेषु यथा एवम् “अत ऊर्ध्वम्” (आ॰ गृ॰ सू॰ ७।१९) इति वैवाहिकेन स्थालीपाकाद् इति दर्शनात् प्रसङ्गः ॥ २।२ ॥




अग्निं परिषिञ्चत्यदिते ‘नुमन्यस्वेति दक्षिणतः प्राचीनम् अनुमते ‘नुमन्यस्वेति पश्चादुदीचीनं सरस्वते ‘नुमन्यस्वेत्य् उत्तरतः प्राचीनं देव सवितः प्रसुवेति समन्तम् ॥ २।३ ॥


परिषेचनम् उदकेन पर्युक्षणम् । अग्निग्रहणं परिध्यधिकाराद् बहिः परिधिर् मा भूद् इति । प्राचीनम् उदीचीनम् इत्य् उच्यते प्राग् उदग् वायतं [चायतं] परिषेचनकर्म यथा स्याद् इति । तथापवर्गस् तु परिभाषासिद्ध एव । “देव सवितः प्रसुव” इति एतावान् मन्त्रः, कल्पान्तरेषु भूयःसु तथा दर्शनात् । बोधायनीये च विस्पष्टम् एतत्: “अन्वमंस्थाः प्रासावीर् इति मन्त्रान् तान् सन्नमयति” [बो॰ गृ॰ सू॰ १।४।७] इति । छन्दोगानाम् एव त्व् अयं मन्त्रादिः । समन्तं सम इत्यर्थः । तत्र पुरस्तादुपक्रम्य प्रदक्षिणं सर्वत्र प्रतिमन्त्रम् उदकदानम् ॥ २।३ ॥




        पैतृकेषु समन्तम् एव तूष्णीम् ॥ २।४ ॥


आक्रियमाण एवकारे समन्तपरिषेचने मन्त्रप्रतिषेधार्थम् एतत् स्यात् । एवकारात् तु दक्षिणतः प्राचीनम् इत्यादेः त्रयस्य निवृत्तिः ॥ २।४ ॥




        इध्मम् आध्यायाघाराव् आघारयति दर्शपूर्णमासवत् 
        तूष्णीम् ॥ २।५ ॥


इध्म इति समुदायस्योपदेशात् पञ्चदशदारुम् इध्मं सकृदेवादधाति । “अभिधार्य” इति कल्पान्तरं दर्शपूर्णमासवद् इत्य् उत्तरं परिधिसंधिम् अन्ववहृत्य दक्षिणं परिधिसंधिम् अन्ववहृत्येत्येवमादिना विधाने तूष्णीम् इति मन्त्रोच्चारणप्रतिषेधः । तेन “प्रजापतिं मनसा ध्यायन्” इत्येतदपि न भवति । मनसा मन्त्रोच्चारणं तत्र विधीयत इति कृत्वा काम्यानाम् आधारकल्पानाम् इहाप्रवृत्तिः प्रकृतिविषयत्वात् तेषाम् । केचित् स्रुवेण पूर्वम् आघारम् इच्छन्ति । अन्ये पुनः उभाव् अपि दर्व्यैव वेदोपभृतोर् अभावात् उपयमनम् अपि न भवति । आसीन एव चेतरम् अप्याघारं जुहोति । न चाभिप्राणिति । अत्र प्रमाणम् उपरिष्टाद् वक्ष्यामः ॥ २।५ ॥




        अथाज्यभागौ जुहोत्यग्नये स्वाहेत्य् उत्तरार्धपूर्वार्धे
        सोमाय स्वाहेति दक्षिणार्धपूर्वार्धे समं पूर्वेण ॥ २।६ ॥


अग्नेर् उत्तरभाग उत्तरार्धः, पूर्वभागः पूर्वार्धः, तयोर् अन्तरालम् उत्तरार्धपूर्वार्धः । समम् इति देशतः । समं तौ होतव्यौ न विषमाव् इत्यर्थः । उपदेशादाघारानन्त्र्ये सिद्धे अथेति वचनं संबोधनार्थम् । किं सिद्धं भवति । आघारयोर् आज्यभागयोश् च साधर्म्यं सिद्धं भवति । तेन ज्योतिष्मत्यग्नौ होमः । आघारयोः प्रसिद्धो धर्मः । तस्याज्यभागयोर् अपि प्रवृत्तिः ।
        तथा आज्यभागयोः प्रसिद्धो धर्मः आसीनहोमो ‘प्य् उच्छ्वासाभावश् च । तस्याघारयोर् अपि प्रवृत्तिः । तेन यदुक्तम् उत्तरस्मिन्नप्याघारे स्थानाभिप्राणने न भवत इति तदुपपन्नं भवति । आज्यभागाव् इति होमयोः संज्ञा । प्रयोजनम् अग्नेर् उपसमाधानाद्याज्यभागान्त इत्येवमादयः ॥ २।६ ॥




यथोपदेशं प्रधानाहुतीर् हुत्वा जयाभ्यातानान् राष्ट्रभृतः प्राजापत्यां व्याहृतीर् विहृताः सौविष्टकृतीम् इत्य् उपजुहोति – यदस्य कर्मणो ‘त्यरीरिचं यद् वा न्यूनम् इहाकरम् । अग्निष्टत्स्विष्टकृद् विद्वान् सर्वं स्विष्टं सुहुतं करोतु स्वाहेति ॥ २।७ ॥


यथोपदिशम् इति । यस्मिन् यस्मिन् कर्मणि याः प्रधानाहुतय इत्य् उपदिश्यन्ते, यथा “अन्वारब्धायानुत्तरा आहुतीः” [आ॰ गृ॰ सू॰ १।२*?] इति तास् ता इत्यर्थः । जयाः “चित्तं च चित्तिश् च” [त्स् ३।४।४] इत्येवमादयः । अब्यातानाः “अग्निर् भूतानाम्” [त्स् ३।४।५] इत्यादयः । राष्ट्रभृतः “ऋताषाड् ऋतधामे” [त्स् ३।४।७?] इत्यादयः । प्रजापते न त्वदेतानीत्येषा प्राजापत्या । व्याहृतयः प्रसिद्धाः । विहृतवचनं समस्तनिवृत्त्यर्थम् । एतेषाम् अनुपदेशः सिद्धत्वात् । सौविष्टकृती अप्रसिद्धत्वात् पठिता ।
        नन्व् एषापि सूत्रे पठिता – “यदस्य कर्मणो ‘त्वरीरिचं यद् वान्यूनम् इहाकरम् । अग्निष्टत्स्विष्टकृद् विद्वान् सर्वं स्विष्टं सुहुतं करोतु स्वाहा” इति सर्वप्रायश्चित्तेषु । एवं तर्हि एतत् ज्ञापयति पाकयज्ञविधिर् अयम् अन्येषाम् अपि केषांचित् साधारण इति । दृश्यते च कालगिरेयाणाम् अनेन प्रवृत्तिः विवाहादिषु “कर्मसु” ये होमाश् चोदिताः तेष्व् एतस्य प्रात्यर्थं तेषां कालोपदेशार्थम् इदम् । जयादीनां पुरस्तादाज्यभागयोश् चोपरिष्ठात् प्रधानाहुतय इति नार्थः । एतदर्थेनानेन तत्रैवोभयोर् अप्य् उपदिष्टत्वात् । “अग्नेर् उपसमाधानाद्याज्यभागान्त उत्तराहुरीर् हुत्वा” इति “स्थालीपाकाज् जुहोति” इत्यतिदेशात् तत्र प्राप्तिः । पार्वणे तु यथा, तथा आग्नेयस्थालीपाकविधौ वक्ष्यामः ।
        अथ येष्व् आज्यभागान्त इति वा जयादि प्रतिपद्यत इति वा वचनं नास्ति यथा पण्यफलीकरणहोमे तत्र प्राप्त्यर्थम् इदम् उच्यते । विवाहादिषु तत्र विधानम् अनर्थकम्, आज्यभागान्ते जयादि प्रतिपद्यत इति वचनात् पण्यहोमादयो ‘पूर्वा यावदुक्तधर्माणः । इदं तर्हि प्रयोजनं कल्पान्तरोक्तानि नित्यानि नैमित्तिकानि काम्यानि वा यद्यस्मदादिभिर् अनुष्ठीयन्ते तदा तेष्व् अपि एतस्य तन्त्रस्य प्रवृत्तिर् यथा स्याद् इति । नन्व् एतदपि पार्वणादिदेशदर्शनात् सिद्धम् आचाराद्यानि गृह्यन्ते इति; सत्यं पक्वहोमेषु सिद्धम्, न त्व् आज्यहोमेषु कूश्माण्डैर् घृतम् इत्यादिषु, तस्यापक्वविषयत्वात् । विवाहादिषु तन्त्रविधाननियमार्थं यस्मिन् गृहमेधचोदितास् तेषु अत्राग्नेर् उपसमाधानाद्याज्यभागान्त इति जयादिप्रतिपद्यत इति वा वचनं तत्रैव तन्त्रप्रवृत्तिः इति । तेन पण्यहोमादयो यावदुक्तधर्माण इति सिद्धम् । प्रधानाहुतिग्रहणं जयादेर् आज्यभागान्तस्य च तत्र प्रसिद्ध्यर्थम् । उपजुहोतीति उपशब्द आनन्तर्यार्थः । तेन प्रधानाहुत्यनन्तरम् उपहोमाः । तेनेशानयज्ञे परिषेचनान्ते बलिहरणं भवति । श्राद्धे वानुपदेशनं स्थालीपाके च बर्हिर् अनुप्रहरणं सौविष्टकृतीम् इत्य् उच्यते स्विष्टकृद्देवतेति ज्ञापनार्थम् । तेनाज्यहोमस्विष्टकृत् पक्वहोमेषु भवति ॥ २।७ ॥




        पूर्ववत् परिषेचनम् अन्वमंस्थाः प्रासावीर् इति 
        मन्त्रसन्नामः ॥ २।८ ॥


पूर्ववद् इति । पैतृकेषु समन्तम् एव तूष्णीम् । अन्यत्र मन्त्रवन्ति चत्वारि परिषेचनानि । सन्नमनं सन्नामः, ऊह इत्यर्थः । अनुसन्यस्वेत्यस्यान्वमंस्था इति सन्नामः । प्रसुवेत्यस्य प्रासावीर् इति । प्राक् परिषेचनात् तूष्णीं परिधीनां प्रहरणम् । पुरस्तादुपहोमानाम् एकविंशत्या समिधो ‘भ्याधानम् । बर्हिरनुप्रहरणम् आज्यहोमेषु नास्ति, लेपयोर् इत्यस्य पक्वहोमविषयत्वात् । परिषेचनान्ते प्रणीताविमोकः । ब्रह्मा च कर्मान्ते यथेतं प्रतिनिष्क्रामति । मन्त्रसन्नाम इति मन्त्रग्रहणं मन्त्राणाम् अयम् ऊहविधिर् यथा स्यात्, अन्यथाग्नेर् अपि सन्नामः संभाव्येत । सन्नामशब्दस्यान्यत्रापि दर्शनात्, यथा – सन्नमयत्यनुमार्ष्टि वेति ॥ २।८ ॥




        लौकिकानां पाकयज्ञशब्दः ॥ २।९ ॥


लोके भवा लौकिकाः लोकस्मृतिलक्षणा इत्यर्थः । लोकशब्देन शिष्टा उच्यन्ते । पाकयज्ञ इति विवाहादीनां संज्ञा विधीयते । पाकशब्दो ‘ल्पवचनः, यथा – “क्षिप्रं यजेत पाको देवः” इति [आ॰ गृ॰ सू॰ २०।१५] । पाकगुणको यज्ञः पाकयज्ञ इति निर्वचने आज्यहोमेषु संज्ञा न स्यात् । तत्संज्ञाप्रयोजनम् “यज्ञं व्याख्यास्यामः” [आप्पर्। १।१] इत्यत्र एतेषाम् अन्तर्भावः । “निरृतिं पाकयज्ञेन यजेत” इत्यत्र च धर्मप्राप्तिः ॥ २।९ ॥




        तत्र ब्राह्मणावेक्षो विधिः ॥ २।१० ॥
        द्विर् जुहोति द्विर् निमार्ष्टि द्विः प्राश्नात्य् उत्सृप्याचामति 
        निर्लेढीति ॥ २।११ ॥


तत्र तेषु पाकयज्ञेष्व् अपरो विधिर् ब्राह्मणावेक्ष इत्याचक्षते । ब्राह्मणम् आत्मनि प्रमाणत्वेनावेक्षत इति ब्राह्मणावेक्षः ब्राह्मणदृष्ट इत्यर्थः । विधिः प्रयोगः, यः प्राग् उक्त आघारवान् दर्शपूर्णमासप्रकृतिः । अयं त्व् अग्निहोत्रप्रकृतिः ब्राह्मणावेक्षः । उभयोर् विकल्पस् तत्रेत्य् उच्यते – येषु पाकयज्ञेषु आघारवतस् तन्त्रस्य प्रवृत्तिः तत्रैवास्य विकल्पेन प्राप्तिर् इति दर्शनार्थम् । तेन पण्यहोमादिषु अस्य विधेर् अप्रवृत्तिः ।
        तत्र द्विर् जुहोतीत्यनेन अग्निहोत्राहुत्योर् उभयोर् धर्मः पाकयज्ञेषु प्रधानाहुतिं स्विष्टकृतं चाधिकृत्य विहितो वेदितव्यः । द्विर् निमार्ष्टीति चाग्निहोत्रवल् लेपनिमार्जनम् । द्विः प्राश्नातीत्यङ्गुलिप्राशनम् । उत्सृप्याचामतीति च यत् तत्र तृतीयं प्राशनं बर्हिषोपयम्योदङ्ङ् आवृत्योत्सृप्याचामतीति तच् चोदितम् । निर्लेढीति यत् तत्र द्विः स्रुचं निर्लेह्य, इति च तच् चोदितम् । यावता च विधानेन होमादिसंसिद्धिस् तावदमन्त्रवदग्निहोत्रादेव प्रत्येतव्यम् । तद् यथा — स्रुवेणोन्नयनम्, पालाशिसमिदाहुतिधारणार्था, चतुर्गृहीतं पञ्चगृहीतम् इति । तत्र प्रयोगः – अग्निम् इध्वा परिसमूह्य, परिस्तीर्य, पर्युक्ष्य, आज्यहोमेष्व् आज्यं संस्कृत्य, पक्वहोमेषु स्थालीपाकं स्रुक्स्रुवं संमृज्य यावत् प्रधानाहुतिचतुर्गृहीतानि पञ्चगृहीतानि वा समवद्यति । यत्रोभयं हविस् तत्र तस्योभयस्य, यथा मासिश्राद्धे । ततः पश्चादग्नेर् बर्हिष्य् उपसाद्य पालाशीं समिधम् आधाय सर्वानेव मन्त्रान् समनुद्रुत्य सकृदेव प्रधानाहुतीर् हुत्वा प्रातरग्निहोत्रवल् लेपम् अपमृज्य बर्हिषि निमार्ष्टि यद्यहनि कर्म । अथ रात्रौ सायमग्निहोत्रवत् । ततः सौविष्टकृतीं द्वितीयाम् आहुतिम् उत्तराहुतिवज् जुहोति – अग्नये स्विष्टकृते स्वाहेति स्थालीपाकेषु । “यदस्य कर्मण” इत्याज्यहोमेषु । ईशानयज्ञे तु कर्म तत्र चोदितेन मन्त्रेण । ततः पूर्ववल् लेपम् अवमृज्य प्राचीनावीती दक्षिणतो भूमौ निमर्ष्टि । ततः स्रुचं सादयित्वा अङ्गुलिप्राशनादिनिर्लेपनान्तम् अग्निहोत्रवत् । ततो दर्भैः सुक्प्रक्षालनम्, ततः परिसमूहनपर्युक्षणे । एतदाग्निहोत्रिकं नाम तन्त्रं सर्वपकयज्ञेषु आघारवता तन्त्रेण सह विकल्प्यते ॥ २।११ ॥




एकाग्निविधिकाण्डे विवाहमन्त्राणां पूर्वम् आम्नानात् विवाहम् एव पूर्वं व्याख्यास्यन् तस्योदगयनादिनियमापवादेन कालम् आह ।


        सर्वऋतवो विवाहस्य सैशिरौ मासौ परिहाप्योत्तमं च
        नैदघम् ॥ २।१२ ॥


अथ विवाहविधिः प्राग् उपनयनात् । शिशिरं परिहाप्येति वक्तव्ये शैशिरौ मासाव् इत्य् उच्यते उत्तमं च नैदाघम् इत्यत्र मासप्रतिपत्त्यर्थम् । अन्यथा दिवसो ‘पि प्रतीयेत । सर्वर्तुविधानम् उदगयनापवादः । पूर्वपक्षादयस् तु परिभाषाप्राप्ताः विवाहे ‘वस्थिता एव यथोपनयने वसन्तादिविधान इति केचित् । अन्ये तु पूर्वपक्षादेर् अप्यपवादं मन्यन्ते । तेषाम् अपरपक्षे रात्रौ च न निषिध्यते विवहः ॥ २।१२ ॥




        सर्वाणि पुण्योक्तानि नक्षत्राणि ॥ २।१३ ॥


सर्वर्तुविधानस्य सर्वापवादत्वात् पुण्याहविधानार्थम् इदम् । तथा च रात्र्यपरपक्षयोः विवाहप्रतिषेधः । एवम् अप्य् उक्तग्रहणम् अनर्थकं तत् क्रियते मुहूर्तपरिग्रहार्थम् – यानि पुण्यानि नक्षत्राणि यानि पुण्योक्तानि मुहूर्तानि तानि सर्वाणि विवाहस्य यथा स्युर् इति । तत्र नक्षत्राणि ज्योतिःशास्त्रादवगन्तव्यानि । प्रातः सङ्गवो मध्यन्दिनो ‘पराह्णः सायम् इत्येते मुहूर्ताः ॥ २।१३ ॥




        तथा मङ्गलानि ॥ २।१४ ॥


“ब्राह्मणान् भोजयित्वाशिषो वाचयित्वा” [आ॰ गृ॰ सू॰ १०।५] इत्येवमादीनि स्वशास्त्रप्रसिद्धानि । मङ्गलानि स्नातो ‘हतवासा गन्धानुलिप्तः, स्रग्वी भुक्तवानित्येवमादीनि नापितकर्माङ्कुरार्पणादीनि लोकप्रसिद्धानि । तान्येतानि सर्वाणि प्रत्येतव्यानि ॥ २।१४ ॥




        आवृत्तश् चास्त्रीभ्यः प्रतीयेरन् ॥ २।१५ ॥


मन्त्ररहिताः क्रियाः आवृत इत्य् उच्यन्ते । यस्मिन् जनपदे ग्रामे कुले वा या आवृतः प्रसिद्धाः तास् तथैव व्यवस्थिताः यथा प्रतीयेरन् न सर्वत्रैवम् अर्थम् ॥ २।१५ ॥




        इन्वकाभिः प्रसृज्यन्ते ते वराः प्रतिनन्दिताः ॥ २।१६ ॥




इत्यापस्तम्बीये गृह्यप्रश्ने द्वितीयः खण्डः


नक्षत्रप्रशंसार्था गाथा विवाहप्रकरणे वरप्रसङ्गार्थम् उदाहृता । यदि वराः कन्याया वरयितारः कन्या वरणार्थं इवकाभिः प्रसृज्यन्ते ।
        ते वरास् तैर् दुहितृमद्भिः । प्रतिनन्दिताः सिद्धार्था भवन्ति । तस्माद् वरप्रसङ्गे प्रशस्तम् इन्वका नाम नक्षत्रम् । “इन्वकाशब्दो मृगशिरसि” [आ॰ गृ॰ सू॰ ३।४] इति स्वयम् एव व्याख्यास्यति । तस्मात् ज्ञायते – स्मृत्यन्तरप्रसिद्धा लौकिक्येवयं गाथा, न सूत्रकारस्य कृतिर् इति ॥ २।१६ ॥




इति श्रीमद्धरदत्तप्रणीतायां गृह्यवृत्ताव् अनाकुलायां
द्वितीयः खण्डः ॥






अथ तृतीयः खण्डः




        मघाभिर् गावो गृह्यन्ते ॥ ३।१ ॥


यदि मघाभिः गावः क्रयादिना गृह्यन्ते ताश् च गावः प्रतिनन्दिता भवन्ति । तस्मात् गोपरिग्रहे मधाः प्रशस्ताः ॥ ३।१ ॥




        फल्गुनीभ्यां व्यूह्यते ॥ ३।२ ॥


यदि फल्गुनीभ्यां व्यूह्यते सेना युद्धकाले सा च प्रतिनन्दिता भवति । तस्मात् सेनाव्यूहे प्रशस्ते फल्गुन्यौ । अविशेषात् पूर्वे उत्तरे च । सर्वत्र “नक्षत्रे च लुपि” [पाण् २।३।४५] इत्यधिकरणे तृतीया ॥ ३।२ ॥




        “यां कामयेत दुहितरं प्रिया स्याद् इति तां निष्ट्यायां दद्यात् 
        प्रियैव भवति नेव तु पुनर् आगच्छति” इति ब्राह्मणावेक्षो 
        विधिः ॥ ३।३ ॥


यां दुहितरं पिता प्रियां कामयेत भर्तुर् इयं प्रिया स्याद् इति तां निष्ट्यायां नक्षत्रे दद्यात् । एवं दत्ता सा भवत्येव तस्य प्रिया । अयं चापरो ‘स्य नक्षत्रस्य गुणः सा पितृगृहात् पुनर् अर्थिनी नागच्छति । पतिगृह एव तस्याः सर्वे कामाः संपद्यन्ते ।\
        अन्ये तु निन्दाम् इमां मन्यन्ते । ब्राह्मणावेक्षो विधिर् इति वचनात् अन्ये ‘पि स्मृत्यपेक्षा नक्षत्रविधयो भवन्ति । अन्यथा पुंसवने तिष्यवत् विवाहे इदम् एव नक्षत्रं स्यात् ॥ ३।३ ॥




        इन्वकाशब्दो मृगशिरसि निष्ट्याशब्दः स्वातौ ॥ ३।४ ॥


छन्दसि प्रयुक्तत्वादेतयोर् अर्थकथनम् ॥ ३।४ ॥




        विवाहे गौः ॥ ३।५ ॥


विवाहस्थाने गौर् आलब्धव्या दुहितृमता ॥ ३।५ ॥




        गृहेषु गौः ॥ ३।६ ॥


गृहेषु च गौर् आलब्धव्या तेनैव दुहितृमता । तयोर् विनियोगः ॥ ३।६ ॥




किम् अर्थम् इत्यात आह ।


        तया वरम् अतिथिवदर्हयेत् ॥ ३।७ ॥


या विवाहे गौः तया वरम् अतिथिवत् पूजयेत् । अतिथिवद् इति वचनात् मधुपर्केण च, “गोमधुपर्कार्हो वेदाध्यायः” [आ॰ ध॰ सू॰ २।८।५] इति वचनात् ॥ ३।७ ॥




        यो ‘स्यापचितस् तम् इतरया ॥ ३।८ ॥


यो ‘स्य वरस्यापचितः पूज्यः तेन सहागत आचार्यस् तम् इतरया गृहेषु या गौर् आलब्यते तया । किम् इवेत्यपेक्षायाम् अतिथिवदर्हयेद् इत्येव । विवाहे वराय तत्सहायेभ्यश् चान्यस्मिन्नग्नौ पृथगन्नसंस्कारो भवति । वपाहोमश् च तत्रैव । अपचिताय तत्सहायेभ्यश् च गृहेषु पृथगन्नसंस्कारः । गोश् च वपाश्रपणं होमश् चौपासन एवेत्यनुष्ठानप्रकारः ॥ ३।८ ॥




        एतावद् गोर् आलम्भस्थानम् अतिथिः पितरो विवाहश् च ॥ ३।९ ॥


एतेष्व् एव त्रिषु स्थानेषु गोर् आलम्भः नान्यत्र पाकयज्ञेषु । अतिथिशब्देनातिथ्यकर्म व्यपदिश्यते “यत्रास्मा अपचितिं कुर्वन्ति” [आ॰ गृ॰ सू॰ २२।३] इत्येवमादि । पितृशब्देनाष्टका कर्म “श्वोभूते दर्भेण गाम्” [आ॰ गृ॰ सू॰ २२।३] इत्यादि । विवाहशब्देनानन्तरोक्तस्य ग्रहणम् । कल्पान्तरेष्व् ईशानयज्ञादाव् अपि गोर् आलम्भ आम्नातः, तत्प्रतिषेधार्थो नियमः । एवं ब्रुवता कल्पान्तरे दृष्टा अन्ये विशेषा अभ्यनुज्ञाता भवन्ति ॥ ३।९ ॥




अथ विवाहे वर्जनीयाः कन्या आह ।


        सुप्तां रुदन्तीं निष्क्रान्तां वरणे परिवर्जयेत् ॥ ३।१० ॥


वरेषु वरणार्थं प्राप्तेषु या कन्या स्वपिति रोदिति निष्क्रामति वा गृहात्, तस्या वरणं न कर्तव्यम् । अशुभलिङ्गान्येतानीति । परिशब्दो ‘त्यन्तप्रतिषेधार्थः मनश्चक्षुषोर् निबन्धे सत्यपीति ॥ ३।१० ॥




दत्तां गुप्तां द्योताम् ऋषभां शरभां विनतां विकटां मुण्डां मण्डूषिकां सांकारिकां रातां पालीं मित्रां स्वनुजां वर्षकारीं च वर्जयेत् ॥ ३।११ ॥


दत्ता चावान्यस्मै दत्ता । गुप्ता प्रयत्नेन रक्ष्यमाणा । दुःशीला वा सा भवति अशुभलक्षणा वा । द्योता विषमदृष्टिः । ऋषभा ऋषभशीला । शरभा अतिदर्शनीया । जारास् तां कामयेरन् सा च तान् । विनता विनतगात्रा, कुब्जा वा । विकटा विस्तीर्णजङ्घा । मुण्डा अपनीतकेशा । मण्डूषिका मण्डूकत्वक् अश्लक्ष्णेत्यर्थः । वामनेत्यन्ये । सांकारिका कुलान्तरे जाता कुलान्तरस्यापत्यत्वं गता वा, यस्यां वा गर्भस्थायां माता अस्थिसंचितवति । राता रतिशीला । पाली वत्सादीनां पालयित्री । मित्रा मित्रवती बहुमित्रेत्यर्थः । स्वयं वा मित्रभूता । स्वनुजा यस्या अनुजा शोभना स्वयंदर्शनीया सा स्वनुजा, वरजननाद् ऊर्ध्वम् अल्पीससि काले जाता तस्मिन्नेव संवत्सरे जातेत्यन्ये । वर्षकारी वर्षेणाधिका वर्षकारी । स्वेदनशीला इत्यन्ये । वर्जयेद् इत्य् उच्यते वरणे परिवर्जयेद् इत्यस्यानुवर्तनं मा भूद् इति । तेन येषु वरणं नास्ति ब्राह्मादिषु विवाहेषु तेष्व् अप्यासां प्रतिषेधः । किं च तदनुवृत्ताव् अत्यन्तप्रतिषेधप्रसङ्गः ॥ ३।११ ॥




        नक्षत्रनामा नदीनामा वृक्षनामाश् च गर्हिताः ॥ ३।१२ ॥
        सर्वाश् च रेफलकारोपान्ता वरणे परिवर्जयेत् ॥ ३।१३ ॥


नक्षत्रं नाम यासां ता तथा नक्षत्रनामाः, नदीनामाः वृक्षनामाश् च रोहिणी गङ्गा करञ्जेत्यादयः । ताश् च विवाहे गर्हिताः । तथा सर्वाश् च रेफलकारोपान्त्याः* एवंभूतं नाम इत्यर्थः । करा काला सुवेलेत्यादयः । ताः वरणे परिवर्जयेत् वरणम् अप्यासां न कर्तव्यम् इत्यर्थः ॥ ३।१२–१३ ॥




        शक्तिविषये द्रव्याणि प्रतिच्छन्नान्य् उपनिधाय ब्रूयाद् 
        उपस्पृशेति ॥ ३।१४ ॥
        नानाबीजानि संसृष्टानि वेद्याः पांसून् क्षेत्राल् लोष्टं 
        शकृच्छमशनलोष्टम् इति ॥ ३।१५ ॥


“लक्षणसंपन्नाम् उपयच्छेत” [आ॰ गृ॰ सू॰ ३।१९] इति वक्ष्यति । तत्र लक्षणानाम् अज्ञातत्वात् तत्परीक्षणोपाय उपदिश्यते । न चायं नित्यो विधिः, “शक्तिविषये” इति वचनात् । शक्तिः सामर्थ्यं यदि संभवः । यदि वधूज्ञातयो ‘नुमन्येरन् तदा कर्तव्यं नान्यथेत्यर्थः । तत् कथं कर्तव्यम् । उच्यते – द्रव्याणि पञ्च वक्ष्यमाणानि मृत्पिण्डेषु प्रतिच्छन्नानि कृत्वा उपनिधाय कन्यासमीपे निधाय तां ब्रूयाद् वरः – एषां पिण्डानां एकम् उपस्पृशेति । कानि पुनस् तानि द्रव्याणि । नानाबीजानि संसृष्टानि व्रीहियवादीनि । वेद्याः पांसुनाहृतान्, सस्यसंपन्नात् क्षेत्रादाहृतं लोष्टम्, शकृत् गोमयम्, श्मशानादाहृतं लोष्टम् इत्येतानि । बीजानां द्रव्यत्वाव्यभिचारे ‘पि द्रव्याणीत्य् उच्यते – शास्त्रान्तरे दृष्टानाम् अन्येषाम् अपि द्रव्याणाम् इह विकल्पेन प्राप्त्यर्थं तद् यथा – अविदासिनो ह्रदात् सर्वसंपन्ना देवनात् कितवी इरिणादधन्येत् [आश्गृ १।५–६] ॥ ३।१४–१५ ॥




        पूर्वेषाम् उपस्पर्शने यथालिङ्गम् ऋद्धिः ॥ ३।१६ ॥
        उत्तमं परिचक्षते ॥ ३।१७ ॥


तत्र बीजस्पर्शने प्रजाभिः समृद्धिः । वेदिपुरीषे यज्ञैः, क्षेत्रलोष्टे धनधान्यैः, गोमये पशुभिः, श्मशानलोष्टे मरणम् इति यथालिङ्गार्थः । उत्तमम अन्त्यं द्रव्यं परिचक्षते गर्हन्ते वर्जयन्तीत्यर्थः ॥ ३।१६–१७ ॥




        बन्धुशीललक्षणसंपन्नाम् अरोगाम् उपयच्छेत ॥ ३।१८ ॥


उक्ता वर्जनीयाः कन्याः । अथ ग्राह्या उच्यन्ते । बन्धुशब्देन कुलम् उच्यते । यदुक्तम् आश्वलायनेन “कुलम् अग्रे प्रीक्षेत ये मातृतः पितृतश् चेति यथोक्तं पुरस्ताद्” [आश्गृ १।५।१०] इति । शीलसंपन्ना आर्यशीला । लक्षणसंपन्ना स्त्रीलक्षणैर् उपेता रोगरहिता क्षयापस्मारादिरहिता 
॥ ३।१८ ॥




अथ वरगुणानाह \


        बन्धुशीललक्षणसंपन्नश्रुतवानरोग इति 
        वरसंपत् ॥ ३।१९ ॥


श्रुतवान् श्रुताध्ययनसंपन्नः । वरसंपत् वरगुणाः । एवंगुणाय कन्यका देयेत्यर्थः
॥ ३।१९ ॥।




अथर्द्धिनिश्चये एकीयं मतम् आह ।


        यस्यां मनश्चक्षुषोर् निबन्धस् तस्याम् ऋद्धिर् नेतरद् 
        आद्रियेतेत्येके ॥ ३।२० ॥




इत्यापस्तम्बीये गृह्यप्रश्ने तृतीयः खण्डः


समाप्तश् च प्रथमः पटलः




यस्यां कन्यायां वरस्य मनसश् चक्षुषश् च निबन्धः तृप्तिर् उत्पद्यते तस्याम् ऋद्धिर् ध्रुवा, नेतरत् न दत्तादिगुणदोषाद्यनुदर्शनम् आदरणीयम् इत्येके शिष्टा ब्रुवते । अत्र पक्षे सर्वगुणसंपन्नायाम् अपि यस्यां मनश्चक्षुषी न निबध्येते सा वर्जनीया । शास्त्रनिषिद्धास् तत्रापि पक्षे वर्ज्या एव, यथासवर्णा सगोत्रेति ॥ ३।२० ॥




इति श्रीमद्धरदत्तप्रणीतायां गृह्यवृत्ताव् अनाकुलायां
प्रथमः पटलः समाप्तः






अथ द्वितीयः पटलः


चतुर्थश् च खण्डः




        सुहृदः समवेतान् मन्त्रवतो वरान् प्रहिणुयत् ॥ ४।१ ॥


अथ कन्यावरणविधिः । इन्वकाभिः प्रसृज्यन्त इत्य् उक्तम् । तस्मिन्नन्यस्मिन् वा पुण्यनक्षत्रे ब्राह्मणान् भोजयित्वाशिषो वाचयित्वा, सुहृदः बन्धून् समवेतान् संगतान् मन्त्रवतः श्रुताध्ययनसंपन्नान् वरान् कन्यावरयितॄन् प्रहिणुयात् प्रस्थापयेत् – यूयम् अमुष्मान् कुलात् मह्यं कन्यां वृणीध्वम् इति । यद्यप्येवंविधे कार्ये सुहृदाम् एव संभावना तथापि सुहृद इत्य् उच्यते मन्त्रवताम् असंभवे सुहृत्वमात्रपरिग्रहार्थम् । मन्त्रवत् इति ब्राह्मणानाम् एव ग्रहणम् । तेन क्षत्रियवैश्ययोर् अपि ब्राह्मणा एव वराः ॥ ४।१ ॥




        तानादितो द्वाभ्याम् अभिमन्त्रयेत ॥ ४।२ ॥


गच्छतस् तान् वराननन्तरम् आम्नातस्य मन्त्रसमाम्नायस्यादितो द्वाभ्याम् ऋग्भ्यां प्रसुग्मन्तेत्येताभ्याम् अभिमन्त्रयेत । अभिलक्ष्य मन्त्रोच्चारणम् अभिमन्त्रणम् । ततस् ते कन्याकुलं गत्वा – एवंगोत्रायामुष्मै सहत्वकर्मभ्यो युष्मदीयां कन्यां वृणीमह – इति ब्रूयुः । ततस् ते प्रतिब्रूयुः – शोभनं तथा दास्याम – इति । तत्र ब्राह्मे विवाहे दैवे चार्थलोपात् वरणलोपः कल्पान्तरदर्शनाच् च – नात्र वरान् प्रहिणुयाद् इति । तथा गान्धर्वराक्षसयोश् च ॥ ४।२ ॥




अनन्तरं वरः किं कुर्याद् इत्यत्राह ।


        स्वयं दृष्ट्वा तृतीयां जपेत् ॥ ४।३ ॥


ततो विवाहे निश्चिते पूर्वेद्युर् नान्दीश्राद्धं कृत्वा परेद्युर् ब्राह्मणान् भोजयित्वाशिषो वाचयित्वा वरो वधूकुलं गच्छति । तस्मै कूर्चदानादि भोजनान्तं मधुपर्कं दत्वा कन्यां प्रतिपादयति – तुभ्यम् इमां प्रजासहत्वकर्मभ्यः प्रैपादयामीति । ततस् तां वरः स्वयं दृष्ट्वा तृतीयाम् ऋचं जपेत् अभ्रातृघ्नीम् इत्येताम् । स्वयम् इत्यनुच्यमानं वरं दृष्ट्वेत्यर्थः स्यात् प्रकृतत्वात् । स्वयं ग्रहणात् तु कन्यां दृष्ट्वेत्यर्थो भवति । तत्र ब्राह्मे विवाह उदकपूर्वं प्रतिपदनम् । गान्धर्वराक्षसयोस् तु नैव प्रिपादनम् ॥ ४।३ ॥




        चतुर्थ्या समीक्षेत ॥ ४।४ ॥


अवयवश ईक्षणं समीक्षणम् । अघोरचक्षुर् इत्येषा चतुर्थी ॥ ४।४ ॥




अङ्गुष्ठेनोपमध्यमया चाक्गुल्या दर्भं संगृह्योत्तरेण यजुषा तस्या भ्रुवोर् अन्तरं संमृज्य प्रतीचीनं 
निरस्येत ॥ ४।५ ॥


मध्यमासमीपे वर्तत इत्य् उपमध्यमा तयाङ्गुल्या अनामिकयेत्यर्थः । भ्रुवोर् अन्तरं मध्यम् उत्तरेण यजुषा इदम् अहम् इत्यनेन । संमार्जनमन्त्रो ‘यं न निरसनमन्त्रः । प्रतीचीनं प्रत्यग्गतम् । उपर्य् उपरि शिरो निरस्येत् । तत उदकोपस्पर्शनं अङ्गुष्ठसाहचर्यादुपमध्यमयेति विशेषणादेव सिद्धे अङ्गुल्येति विशेष्यनिर्देशो विस्पष्टार्थम् । यजुषेति विशेषणम् उत्तरेणेति दिग्वाचिताशङ्का मा भूद् इति ॥ ४।५ ॥




        प्राप्ते निमित्त उत्तरां जपेत् ॥ ४।६ ॥


वध्वा स्वबन्धूनां च रोदनं निमित्तं जीवां रुदन्तीति लिङ्गात् । उत्तराम् ऋचं “जीवां रुदन्ति” इत्येताम्, सर्वत्र समावेशनान्ते विवाहकर्मण्यस्मिन्न् निमित्ते ‘यम् जपो भवति । निमित्तावृत्तौ मन्त्र आवर्तते ॥ ४।६ ॥




        युग्मान् समवेतान् मन्त्रवत उत्तरयाद्भ्यः
        प्रहिणुयत् ॥ ४।७ ॥


वधूस्नापनार्थानाम् अपाम् आहरणम् उत्तरयर्चा “व्युक्षत् क्रूरम्” [आ॰ मन्त्रपाठः १।१।७] इत्येतया । मन्त्रवतः श्रुतवतः प्रहिणुयात् प्रस्थपयेत् । “तथा मङ्गलानि” [आ॰ गृ॰ सू॰ २।१४] इत्येव सिद्धे युग्मवचनं पञभिर् मन्त्रैः स्नपनं वक्ष्यति, तत्र प्रतिमन्त्रं स्नापनावृत्तिः । तत्र च स्नापनस्यायुग्मत्वात् तदर्थानाम् उदकुम्भानाम् अप्य् युग्मत्वं स्यत् । एवम् आहृतॄणां ब्राह्मणानाम् अपि । अतो युग्मानित्य् उच्यते । तेन प्रतिमन्त्रं कुम्भभेदः प्रतिकुम्भं ब्राह्मणभेदश् च सिद्धो भवति । तत्र यदि चत्वारः कुम्भाः चतुर्थेन कुम्भेन चतुर्थपञ्चमाभ्यां मन्त्राभ्याम् अभिषेकः । यदा त्व् अष्टौ तदा प्रतिमन्त्रं पञ्चभिस् तूष्णीम् इतरैः । समवेतवचनम् उदकाहरणे सह प्रवृत्त्यर्थम् । मन्त्रवत इति ब्राह्मणानां ग्रहणम्, “आस्यै ब्राह्मणा” [आ॰ मन्त्रपाठः १।१।७] इति मन्त्रे दर्शनात् ॥ ४।७ ॥




उत्तरेण यजुषा तस्याः शिरसि दभेण्वं निधाय तस्मिन्नुत्तरया दक्षिणं युगच्छिद्रं प्रतिष्ठाप्य छिद्रे सुवर्णम् उत्तरयान्तर्धायोत्तराभिः पञ्चभिः स्नापयित्वोत्तरयाहतेन वाससाच्छाद्योत्तरया योक्त्रेण संनह्यति ॥ ४।८ ॥


ततस् तैर् अप्स्व् आहृतासु तस्या वध्वाः शिरसि दर्भेण्वं दर्भैः परिकल्पितं मण्डलम् उत्तरेण यजुषा “अर्यम्णो अग्निम्” [आ॰ मन्त्रपाठः १।१।८] इत्यनेन निधाय तस्मिन्निण्वे उत्तरया “खे ‘नसः” [आ॰ मन्त्रपाठः १।१।९] इत्यनया दक्षिणं युगच्छिद्रं दक्षिणस्या युगधुरो बाह्यच्छिद्रं प्रतिष्ठाप्य तस्मिन् छिद्रे सुवर्णम् उत्तरयर्चा “शं ते हिरण्यम्” [आ॰ मन्त्रपाठः १।१।१०] इत्येतयान्तर्धाय ताभिर् अद्भिस् ताम् उत्तराभिः पञ्चभिः “हिरण्यवर्णाः” [आ॰ मन्त्रपाठः १।२।१] इत्येताभिः प्रतिमन्त्रं स्नापयति । कथं पुनश् छिद्रस्यान्तर्धानेन स्नापनं संभवति । तथान्तर्धानं कुरुते यथोदकम् अवस्रवति । ततस् ताम् उत्तरयर्चा “परि त्वा गिर्वणो गिर” [आ॰ मन्त्रपाठः १।२।६] इत्येतयाहतेन वाससाच्छादयति । स्वयम् एव मन्त्रम् उक्त्वा परिधापयति आच्छाद्याचमय्य उत्तरयर्चा आशासानेत्येतया योक्त्रेण सन्नह्यति । ऊर्ध्वज्ञुम् आसीनाम् [आप्श्र् २।५।२] इत्यादिदार्शपौर्णमासिको विशेष इहेष्यते ॥ ४।८ ॥




अथैनाम् उत्तरया दक्षिणे हस्ते गृहीत्वाग्निम् अभ्यानीयापरेणाग्निम् उदगग्रं कटम् आस्तीर्य तस्मिन्नुपविशत उत्तरो वरः ॥ ४।९ ॥


अथ सन्नहनानन्तरम् “यत्र क्वचाग्निम्” [आ॰ ध॰ सू॰ २।१।१३] इत्यादिकल्पेनाग्निं प्रसाधयति । मथित्वा श्रोत्रियागाराद् वाहृत्य ततो वधूम् अग्निम् अभ्यानयति । उत्तररर्चा “पूषा त्व् एतः” [आ॰ मन्त्रपाठः १।२।८]  इत्येतया । आनयनमन्त्रो ‘यम् । हस्तग्रहणं तु तूष्णीम् एव । उदगग्रवचनं दक्षिणाग्रनिवृत्त्यर्थम् ॥ ४।९ ॥




        अग्नेर् उपसमाधानाद्याज्यभागान्ते ‘थैनाम् आदितो द्वाभ्याम्
        अभिमन्त्रयेत ॥ ४।१० ॥


अथैवम् उपविश्याग्नेर् उपसमाधानादि कर्म प्रतिपद्यते । अग्निम् इध्वा प्रागग्रैर् इत्यदि आज्याभागान्ते कर्मणि कृते अथानन्तरम् उपोत्थाय एनाम् आसीनां वधूं तृतीयस्यानुवाकस्यादितो द्वाभ्याम् ऋग्भ्याम् “सोमः प्रथमः” [आ॰ मन्त्रपाठः १।३।१]  इत्येताभ्याम् अभिमन्त्रयेत । अग्नेर् उपसमाधानादि वचनं तन्त्रप्राप्त्यर्थम् । आज्यभागान्तग्रहणम् अभिमन्त्रणादेर् उत्तरस्य कर्मणः कालोपदेशार्थम् । अथशब्दो ‘वस्थान्तरप्रदर्शनार्थः । आज्यभान्तम् आसीनः कृत्वा अथोत्थायाभिमन्त्रणादि प्रतिपद्यत इति । तथा च बोधायनः: "अथास्या उपोत्थाय हृदयदेशम्" इति [बो॰ गृ॰ सू॰ १।४।१] । आश्वलायनश् च: “तिष्ठन् प्राङ्मुखः प्रत्यङ्मुख्या आसीनाया” इति [आश्गृ १।७।३] । एनाम् इत्य् उच्यते अग्नेर् अभिमन्त्रणं मा शङ्कीति । उत्तराभ्याम् इति वक्तव्ये आदितो द्वाभ्यां इत्य् उच्यते मन्त्रसमाम्नाये अनुवाकव्यवस्थाप्रदर्शनार्थम् । तेन “शेषं समावेशने जपेद्” [आ॰ गृ॰ सू॰ ८।१०] इत्यादाव् अनुवाकशेषस्य ग्रहणम् ॥ ४।१० ॥




        अथास्यै दक्षिणेन नीचा हस्तेन दाक्षिणम् उत्तानं हस्तं
        गृह्णीयात् ॥ ४।११ ॥


अथ तथैवावस्थितः अस्यै अस्याः तथैवासीनाया दक्षिणम् उत्तानं हस्तं गृह्णीयात् । दक्षिणेन नीचा न्यक्भूतेन हस्तेन । इदं पाणिग्रहणं नाम कर्म । दक्षिणेनेति न वक्तव्यम् । एकपाणिसध्येषु कर्मसु दक्षिणस्यैव प्रसिद्धत्वात् । अथाप्रसिद्धः, अन्यत्रानियमः प्राप्नोति । यथात्रैव पुरस्तादुपनयने च । एवं तर्हि नात्र दक्षिणहस्तो विधीयते । किं तर्हि । न्यक्ताविधानार्थम् अनूद्यते – यो ‘यं दक्षिणो हस्तः सर्वकर्मसु प्रसिद्धः तेन नीचा पाणिग्रहणम् इह कर्तव्यम् इति । अस्मादेव चानुवादात् सर्वत्र दक्षिणपाणिर् इति सिद्धम् ॥ ४।११ ॥




अथ काम्यं विधिद्वयम् आह ।


        यदि कामयेत स्त्रीर् एव जनयेयम् इत्यङ्गुलीर् एव 
        गृह्णीयात् ॥ ४।१२ ॥


अङ्गुलीर् एव नाङ्गुष्ठम्, नापि पाणितलम् । पूर्वोक्तस्यैवायं कामसंयुक्तो विशेषविधिः । तेनेहापि दक्षिणेन नीचा हस्तेनेत्येवमादयो विशेषा भवन्ति ॥ ४।१२ ॥




        यदि कामयेत पुंस एव जनयेयम् इत्यङ्गुष्ठम् एव ॥ ४।१३ ॥
        सो ‘भीवाङ्गुष्ठम् अभीव लोमानि गृह्णाति ॥ ४।१४ ॥


गृह्णीयाद् इत्यनुवर्तते ॥ ४।१३–१४ ॥




पूर्वोक्तस्य नित्यस्य काम्ययोश् च मन्त्रानाह ।


        गृभ्णामि त इत्येताभिश् चतसृभिः ॥ ४।१५ ॥


यः पाणिग्रहणे कामं नेच्छति स पाणिम् अभीवाङ्गुष्ठम् अभीव लोमानि गृह्णीयाद् इत्येव । अभिशब्द उपरिभावे । इव शब्दः ईषदर्थे । यथा लोमानि हस्तजातानि ईषदभिस्पृष्टानि भवन्ति । अङ्गुष्ठं च तथा गृह्णीयाद् इत्यर्थः । “लोमान्ते हस्तं साङ्गुष्ठम् उभयकामः” [आश्गृ १।७।५] इत्याश्वलायनः ॥ ४।१५ ॥




        अथैनाम् उत्तरेणाग्निं दक्षिणेन पदा प्राचीम् उदीचीं वा
        दिशम् अभि प्रक्रमयत्य् “एकम् इष” इति ॥ ४।१६ ॥


अथेदानीम् एनां वधूम् उत्थाप्योत्तरेणाग्निं यो देशस् तस्मात् प्रक्रम्य प्राचीं वा दिशम् अभि उदीचीं वा दक्षिणेन पदा सप्त पदानि प्रक्रामयति “एकम् इषे” [आ॰ मन्त्रपाठः १।३।७] इत्येतैर् मन्त्रैः । प्राग्गतान्य् उदग्गतानि वा पदानि निधापयतीत्यर्थः । अत्र स्वयम् एव पादं गृहीत्वा मन्त्रांश् चोक्त्वा निधापयति । संभाराक्रमणवत् । दक्षिणेन पदेति मन्त्राणां दक्षिणसंबन्धार्थं पूर्वप्रवृत्त्यर्थं च, तस्मात् तूष्णीम् इतरस्य पश्चादनुप्रवृत्तिः ।
        इह सोमाय जनिविदे स्वाहेत्येतैः प्रतिमन्त्रम् इत्यत्र एतैः प्रतिमन्त्रम् इति न वक्तव्यम् । यथा चैतत् तथा तत्रैव वक्ष्यामः । तस्मात् तयोर् इहापकर्षेण संबन्धः । एकम् इष इत्येतैः प्रतिमन्त्रम् इति । इतरथा प्रतिपदं मन्त्रसंबन्धो न सिध्यति । पदानां च सप्तसंख्यानियमो “यथोत्तराभिस् तिसृभिः प्रदक्षिणम्” इत्यत्र तिसृणाम् अन्ते परिक्रमणारम्भः तद्वद् इहापि स्यात् । “विष्णुस् त्वान्वेतु” [आ॰ मन्त्रपाठः १।३।१०] इति सर्वत्रानुषजन् जपति प्रथमोत्तमयोः पठितत्वात् ॥ ४।१६ ॥




        सखेति सप्तमे पदे जपति ॥ ४।१७ ॥




इत्यापस्तम्बीये गृह्यप्रश्ने चतुर्थः खण्डः


उक्तं सप्तपदानि प्रतिमन्त्रं प्रक्रमयतीति  । तत्र सप्तमे पदे निहिते पादम् उपसंगृह्यैव “सखा सप्तपदा” (आ॰ मन्त्रपाठः १।३।१४) इत्यापभ्य (?) जपति होममन्त्रेभ्यः प्राक् ये मन्त्राः तानित्यर्थः । तं कल्पान्तरे दृश्यते “सप्तमं पदमुपसंगृह्य” इति ॥ ४।१७ ॥




इति श्रीमद्धरदत्तप्रणीतायां गृह्यवृत्ताव् अनाकुलायां
चतुर्थः खण्डः






अथ पञ्चमः खण्डः 






प्राग् घोमाद् इत्य् उच्यते जपपरिमाणार्थम् ।




प्राग् घोमात् प्रदक्षिणम् अग्निं कृत्वा ॥ ५।१ ॥


यथास्थानम् उपविश्यान्वारब्धायाम् उत्तरा आहुतीर् जुहोति सोमाय जनिविदे स्वाहेत्येतैः प्रतिमन्त्रम् ॥ ५।२ ॥


समाप्य जपम् अथाग्निं प्रदक्षिणं करोति तया सह प्रदक्षिणं परिक्तामतीत्यर्थः । सर्वत्र दक्षिणे हस्ते गृहीत्वा परिक्रमणम् । ततो यथास्थानम् उपविशतः । यस्य यत् स्थानम् उपदिष्टं “उत्तरो वरः” इति तस्मिन्नित्यर्थः । उपविश्य वध्वामन्वारब्धायाम् अन्वरब्धवत्याम् उत्तराः षोडश प्रधानाहुतीर् जुहोति । “सोमाय जनिविदे स्वाहा” इत्येतैः प्रतिमन्त्रम् । दर्वीहोमत्वादेवोपवेशने सिद्धे उपविश्येत्य् उच्यते नियमार्थम् – उत्तरा एव षोडशोपविश्यजुहोति, अन्याः स्थित्वैवेति । तेन लाजास् तिष्ठता होतव्याः । तथा च कल्पान्तरेषु बहुषु दृश्यते बोधायनानां बह्वृचानां छन्दोगानां वाजसनेयिनाम् आथर्वणिकानां च / उपहोमेषु यथाप्राप्तम् आसनम् एव भवति । एतच् च वक्ष्यामः । अन्ये त्व् आसीनयोर् एव होमम् इच्छन्ति । “सोमाय जनिविदे” इति मन्त्रनिर्देशो होममन्त्राणाम् अदिप्रत्ययनार्थः तेन प्राग् एव तस्मात् जपमन्त्राः । तदुक्तं पुरस्तात् प्राग् घोमाद् इति । उत्तरा आहुतीर् इत्येव प्रतिमन्त्रं होमः सिद्धः यथान्येषु होमेषु । एतैः प्रतिमन्त्रम् इत्येतत् तु पुरस्तादपकृष्यत इत्य् उक्तम् । तत्रादितश् चत्वारो मन्त्राः स्वाहाकारान्ताः पठिताः । ततो द्वादसर्चः, तास्व् अन्ते स्वाहाकारः जुहोतिचोदनः – स्वाहाकारप्रदानः इति ॥ ५।१–२ ॥




        अथैनाम् उत्तरेणाग्निं दक्षिणेन पदाश्मानम् आस्थापयत्य्
        आतिष्ठेति ॥ ५।३ ॥


पदप्रक्रणणं पदास्थापनम् अश्मा दृषत्पुत्रः । स च प्राग् एव पात्रैः सह प्रतिष्ठापितो भवति ॥ ५।३ ॥




अथास्या अञ्जलाव् उपस्तीर्य द्विर् लाजानोप्याभिघारयति ॥ ५।४ ॥
तस्याः सोदर्यो लाजानावपतीत्येके ॥ ५।५ ॥


अथशब्दः स्थानसम्बन्धार्थः । अथोत्थित एवास्याश् चोत्थिताया एवेति । तेनावदानप्रभृत्य् उत्थानम् एव भवति । तत्र दार्शपौर्णमासिको ‘वदानकल्पः प्रदर्शितः न कल्पान्तरम् । तद् इहापि प्रत्यभिघारणं पञ्चावत्तं च पञ्चावत्तिनां भवति । लाजानां च लौकिकः संस्कारः । पात्रैश् च सह सादनप्रोक्षणे भवतः । अञ्जलेस् तु न सादनादि भवतीत्युक्तम् ॥ ५।३ ॥


सोदर्यो लाजानावपतीति वचनात्, उपस्तरणाभिघारणे वरस्यैव भवतः । पक्षान्तरे तु तस्यैव सर्वम् ॥ ५।४–५ ॥




        जुहोतीयं नारीति ॥ ५।६ ॥


वरस्यैव जुहोतिक्रिया । पात्रस्थानीयो वध्वञ्जलिः ॥ ५।६ ॥




उत्तराभिस् तिसृभिः प्रदक्षिणम् अग्निं कृत्वाश्मानम् आस्थापयति यथा पुरस्तात् ॥५।७ ॥


उत्तराभिस् तिसृभिस् तुभ्यम् अग्रे पर्यवहन्नित्यादिभिः अग्निं प्रदक्षिणं करोति । तां हस्ते गृहीत्वा तिसृणाम् अन्ते परिक्रमणारम्भः “वचनादेकं कर्म बहुमन्त्रम्” इति । उत्तराभिर् इति बहुवचनेनैव त्रित्वपरिग्रहसिद्धे तिसृभिर् इति वचनं तिसृभिर् एकम् एव परिक्रमणं यथा स्यात् प्रतिमन्त्रं क्रियाभ्यावृत्तिर् मा भूद् इति ॥ ५।७ ॥




        होमश् चोत्तरया ॥ ५।८ ॥


यथा पुरस्ताद् इति वर्तते । उत्तरया “अर्यमणं नु देवम्” [आ॰ मन्त्रपाठः १।५।७] इत्येतया ॥ ५।८ ॥




पुनः परिक्रमणम् आस्थापनं होमश्चोत्तरया ॥ ५।९ ॥


पुनर् अपि परिक्रमणम् अग्नेः कर्तव्यम् आस्थापनं चाश्मनः । पुनःशब्दः क्रियाभ्यावृत्तिद्योतनार्थः । तेनोत्तराभिस् तिसृभिर् इत्यादिर् भवति । उत्तरया “त्वम् अर्यम” [आ॰ मन्त्रपाठः १।५।१२] इत्येतया ऋचा ॥ ५।९ ॥




        पुनः परिक्रमणम् ॥ ५।१० ॥


पुनःशब्दः पूर्ववत् ॥ ५।१० ॥




        जयादि प्रतिपद्यते ॥ ५।११ ॥


पूर्वम् अग्नेर् उपसमाधानादिवचनेन तन्त्रप्राप्तिर् दर्शिता । इदं तु वचनं कालोपदेशार्थं परिक्रमणाद् ऊर्ध्वं जयादयो यथा स्युर् इति । इतरथा जयादीनुपजुहोतीति वचनाल् लाजहोमानन्तरम् उपहोमः स्यात् ततस् तृतीयं परिक्रमणम् ॥ ५।११ ॥




परिषेचनान्तं कृत्वोत्तराभ्यां योक्त्रं विमुच्य तां ततः प्र वा वाहयेत् प्र वा हारयेत् ॥ ५।१२ ॥


परिषेचनान्तग्रहणं तन्त्रशेषोपलक्षणम् । तेन प्रणीताविमोकस्याप्यन्ते योक्त्रविमोकः । जयादि प्रतिपद्यत इत्येव सिद्धे परिषेचान्तग्रहणं तदनन्तरम् एव योक्त्रविमोको यथा स्यात् प्रस्थानकाले मा भूद् इति । उत्तराभ्यां “प्र त्वा मुञ्चामि” [आ॰ मन्त्रपाठः १।५।१६] इत्येताभ्याम्; “वचनादेकं कर्म बहुमन्त्रम्” इति । द्विमन्त्रो विमोकः । तत इति वचनं योक्त्रविमोकस्य प्रस्थानकालनियमो मा भूत् यथोपपद्यते श्वो वा सद्यो वा तदा प्रतिष्ठेतेत्येवमर्थम् । प्रवाहणं रथादिभिर् नयनं, प्रहारणं मनुष्यवाह्येन शिबिकादिना नयनम् । उभयत्र वाशब्दः उभयोर् अपि पक्षयोस् तुल्यत्वज्ञापनार्थः । अन्यथा रथानयनस्येह प्रत्यक्षकल्पोपदेशादनुपदिष्टकल्पं मनुष्ययानम् आग्निहोत्रिककल्पवत् सूचितं विज्ञायेत । अतः उभयत्र वाशब्दः, तेन मनुष्यनयने ‘प्यारोहतीम् उत्तराभिर् उत्तरया शंत उत्तराभिर् इत्येवमादयो मन्त्राः सिध्धा भवन्ति ॥ ५।१२ ॥




        समोप्यैतम् अग्निम् अनुहरन्ति ॥ ५।१३ ॥


एतं वैवाहिकम् अग्निमुखायां समोप्य दआ॰ मन्त्रपाठःअत्योर् गच्छतोर् अनु पृष्ठतः हरन्ति तदीयाः पुरुषाः । समोप्यवचनं श्रौतेष्व् अग्निषु दृष्टस्य समारोपणस्य प्रतिषेधार्थम् । एवं प्रतिषेदं कुर्वन्नेतद् दर्शयति – अनुगतो मन्थ्य इत्यत्र श्रौतवदवक्षाणेभ्यो मन्थनम् इति । अनुशब्दः पुरस्तान् नयनप्रतिषेधार्थः ॥ ५।१३ ॥




        नित्यो धार्यः ॥ ५।१४ ॥


एष वैवाहिको ‘ग्निर् नित्यः शाश्वतिको धार्यः पत्नीसम्बन्धानां कर्मणाम् अर्थाय ॥ ५।१४॥




        अनुगतो मन्थ्यः ॥ ५।१५ ॥


अनुगतः उद्वातः मन्थयः मन्थनेनोत्पाद्यः । अस्मिन् पक्षे विवाहे ‘प्यस्य योनिर् एषैव । धारणं चारप्योर् विवाहप्रभृति भवति ।  तत्र विवाहे अरणीभ्यां मन्थनम्, अनुगते स्वेभ्य एवावक्षाणेभ्य इत्य् उक्तम् । तदभावे भस्मना अरणी संस्पृश्य मन्थनम् ॥ ५।१५ ॥




        श्रोत्रियागाराद् वाहार्यः ॥ ५।१६ ॥


श्रुतवृत्ताध्ययनसंपन्नो ब्राह्मणः श्रोत्रियः तस्य गृहे यः पचनाग्निः तस्माद् वाहार्यः । अस्मिन् पक्षे विवाहे ‘प्यस्य योनिर् एषैव ॥ ५।१६ ॥




प्रायश्चित्तम् आह ।


        उपवासश् चान्यतरस्य भार्यायाः पत्युर् वानुगते ॥ ५।१७ ॥


अत्र व्यवहितकल्पनया पदानां सम्बन्धः । अग्नाव् अनुगते भार्यायाः पत्युश् च उभयोर् उपवासो भवति तयोर् अन्यतरस्य वेति । चशब्द उभयोर् उपवाससमुच्चयार्थः । भार्यायाः पत्युश् चेति । वाशब्दो ‘न्यतरस्य विकल्पार्थः । तयोर् अन्यतरस्य वेति । उपवासः उभयोर् अपि कालयोर् अभोजनम्, प्रसिद्धेः, अनुगमनानन्तरम् एव चाग्निप्रकल्पनं सर्वप्रायश्चित्तहोमश् च /
        नन्व् अनुगतो मन्थ्य इति प्रकृतं तत् किम् अनुगत इति निमित्तनिर्देशेन । उच्यते —दआ॰ मन्त्रपाठःअत्योः प्रस्थानम् इह प्रकृतम् । तां ततः प्र वा वाहयेद् इति । प्रासह्गिकस् त्व् अग्निधर्मः । ततश् चोपवासविधिर् अपि प्रसिथानशेष एव विज्ञायेत । तथा च “त्रिरात्रम् उभयोर् अधःशय्या बरह्मचर्यम्” इत्यादीनां प्रासङ्गिकेन संबन्धो न भवति । किं तु प्राकरणिकेनैव । अनुगते उभयोर् उपवासो ‘न्यतरस्य वेत्येव सिद्धे भार्यायाः पत्युश् चेति पृथङ्निर्देशः कथम् अस्याग्ने (?) तेन यस्मिन् कर्मणि भार्यायाः सहत्वं नास्ति यथोपाकरणसमापनयोस् तस्यैतस्मिन्नग्ना वप्रवृत्तिः । सपत्नीबाधनादौ च पत्त्युः सहत्वाभावे ‘पि भार्यासंबन्धादेवास्मिन्नग्नौ प्रवृत्तिः ॥ ५।१७ ॥




        अपि वोत्तरया जुहुयान् नोपवसेत् ॥ ५।१८ ॥


उत्तरयर्चा “अयाश् चाग्ने” [आ॰ मन्त्रपाठः १।५।१८] इत्येतया जुहुयात् आहुतिम् एकां । इयम् आहुतिस् तन्त्रवति न भवति । परिस्तरणाज्यसंस्कारदर्वीसंमार्जनानि भवन्ति । अपि वेति वचनादेव वैकल्पिकत्वे सिद्धे उपवासप्रतिषेध इयम् आहुतिर् उपवासस्यैव प्रत्याम्नाया यथा स्याद् इति । तेनेहापि सर्वप्रायश्चित्तहोमस्य समुच्चयो भवति । तद् इदं प्रायश्चित्तम् अप्यपहरणादिनाग्निनाशे ‘पि द्रष्टव्यम् । अस्यैवाग्नेर् बुद्धिपूर्वोत्सर्गे द्वादशाहाद् ऊर्ध्वं विच्छेदे च स्मृत्यन्तरे प्रायश्चित्तम् उक्तम् । तत्राप्यग्निसंकार एतावानेव ॥ ५।१८ ॥




        उत्तरा रथस्योत्तम्भनी ॥ ५।१९ ॥


अथ दआ॰ मन्त्रपाठःअत्योः प्रस्थाने विशेषधर्मा उपदिश्यन्ते । उत्तरा सत्येनोत्तभितेत्येषा । रथस्योत्तंभनी अनयर्चा रथस्योत्तभनं कर्तव्यम् इत्यर्थः । केन । वरेण, अधिकृतत्वात् ॥ ५।१९ ॥




        वाहाव् उत्तराभ्यां युनक्ति ॥ ५।२० ॥
        दक्षिणम् अग्रे ॥ ५।२१ ॥


याभ्यम् ऊह्यते रथः तौ वाहौ अश्वाव् अनड्वाहौ वा । उत्तराभ्यां “युञ्जन्ति ब्रध्नं” योगे योगे, इत्येताभ्यां युनक्ति युगधुरोर् आबध्नाति । युञ्जन्तीति दक्षिणं, योगे योगे इत्युत्तरम् । केचिदुभाभ्याम् एकैकस्य योगम् इच्छन्ति । अर्थात् पश्चात् सव्यम् । प्रत्यङ्मुखत्वे च न सिध्यति वचनम् । अन्यत्र तथापवर्ग इत्येव सिद्धम् ॥ ५।२०–२१ ॥




        आरोहतीम् उत्तराभिर् अभिमन्त्रयते ॥ ५।२२ ॥


अथ तं रथं युक्तम् आरोहति वधूः । ताम् आरोहतीम् आरोहन्तीं उत्तराभिः “सुकिं शुकम्” [आ॰ मन्त्रपाठः १।६।४] इत्येवमादिभिः अभिमन्त्रयते । इह बहुवचननिर्देशात् त्रिप्रभृति अनियमप्रसङ्गे मन्त्रलिङ्गाच् चतसृभिर् इति नियमः । याने तूत्तंभनादि सर्व भवति । अश्वपुरुषादिषु च अभिमन्त्रणादयः दआ॰ मन्त्रपाठःअतीधर्मा भवन्तीत्य् उक्तम् । “सुचक्रम्” [आ॰ मन्त्रपाठः १।६।४] इति मन्त्रलिङ्गात् रथ एव मन्त्रा इत्येके । वधूप्रतिपादनपरत्वात् मन्त्रस्य रथलिङ्गत्वम् अर्थवाद इत्यन्ये ॥ ५।२२ ॥




        सूत्रे वर्त्मनोर् व्यवस्तृणात्य् उत्तरया नीलं दक्षिणस्यां 
        लोहितम् उत्तरस्याम् ॥ ५।२३ ॥


द्वे सूत्रे नीललोहिते रथस्य वर्त्मनोर् उभयोः । भविष्यन्निर्देशो ‘यं ययोर् वर्तीष्येते रथचक्रे तयोर् वर्त्मनोः । वर्तिन्योर् इति युक्तं पठितुम् । तथा च दक्षिणस्याम् उत्तरस्याम् इत्य् उत्तरत्र स्रीलिङ्गनिर्दशो ‘वकल्पते । व्यवस्तृणाति विशब्दस् तिर्यगर्थे, तिर्यग् अवस्तृणाति । उत्तरया “नीललोहित” इत्येतया । तयोः सूत्रयोः यन् नीलं दक्षिणस्यां वर्त्मन्यां व्यवस्तृणाति ॥ उत्तरस्याम् इति सव्यस्य चक्रस्य वर्त्मन्याम् इत्यर्थः । सूत्रे युगपत् गृहीत्वा सकृदेव मन्त्रम् उक्तवा व्यवस्तृणाति । सत्यपि देशभेदे मन्त्रलिङ्गात् । अपर आह — देशभेदात् मन्त्राभ्यावृत्तिर् इति । अभियानं तु सान्नाय्यकुम्भीवत् द्रष्टव्यम् — अप्रस्रेसाय यज्ञस्योखे उपदधाम्यहम् इति । सूत्रव्यवस्तरणम् अश्वादिषु नास्ति रथसंबन्धात् ॥ ५।२३ ॥




        ते उत्तराभिर् अभियाति ॥ ५।२४ ॥


ते सूत्रे अभियाति उपरियाति । उत्तराभिस् तिसृभिः ऋग्भिः ये वध्वश् चन्द्रम् इत्येताभिः तत्र रथेन गच्छन्नुपरि याति । मन्त्रास् त्व् अश्वादिगमने ‘पि वक्तव्याः गमनार्थत्वात् तेषां, नेत्यन्ये । मन्त्रलिङ्गात् त्रित्वनियमः । त्रयाणाम् अन्ते गमनारम्भः ॥ ५।२४ ॥




        तीर्थस्थाणुचतुष्पथव्यतिक्रमे चोत्तरां जपेत् ॥ ५।२५ ॥




इत्यापस्तम्बीये गृह्यप्रश्ने पञ्चमः खण्डः




अतीत्य गमनम् अतिक्रमः अतिक्रम एव व्यतिक्रमः, विशब्दो ‘नर्थकः, यथोपाय एवाभ्युपाय इति । उत्तराम् ऋचं जपेद् वरः तामन्दसानेत्येताम् । निमित्ताव् ऋत्तौ जपस्यावृत्तिः । चशब्दः प्रत्येकं जपसंबन्धार्थः । इतरथा त्रयाणाम् अतिक्रमसन्निपाते जपः कार्यःस्यात् मन्त्रलिङ्गात् । न च मन्त्रे तीर्थादयः स्तूयन्ते । किं तर्ह्यश्विनौ, तेनैकातिक्रमणे इतरयोः श्रवणं व्यर्थं स्याद् इति न चोदनीयं, तत्पदोद्धारो वा शङ्कनीयः ॥ ५।२५ ॥




इति श्रीहरदत्तविरतायाम् अनाकुलायां पञ्चमः खण्डः




अथ षष्ठः खण्डः




        नावम् उत्तरयानुमन्त्रयते ॥ ६।१ ॥


अथ यदि पथि नावा तार्या नदी वापी वा स्यात् तत्र नावम् उत्तरयर्चा “अयं नो मह्याः पारं स्वस्ति” इत्येतयानुमन्त्रयते अनुमन्त्रयेतेत्यर्थः । पृष्ठतः स्थित्वा अनुवीक्ष्य मन्त्रोच्चारणम् अनुमन्त्रणम् । कृते ‘नुमन्त्रणे वरो वधूश् च ताम् आरोहतः ॥ ६।१ ॥




        न च नाव्यांस् तरती वधूः पश्येत् ॥ ६।२ ॥


ये नावं नयन्ति(ते) नावि भवा नाव्याः कैवर्ताः तान् तरती तरन्ती तरणकाल इत्यर्थः । स्त्रीलिङ्गनिर्देशादेव सिद्धे वधूग्रहणं दर्शनप्रतिषेधो वध्वा एव यथा स्याद् इति । तेन तीर्त्वोत्तरां जपेद् इति वरस्यैव भवति । चशब्दो वध्वा वरस्य च सहतरणप्रदर्शनार्थः । संहोभौ तरतः । वध्वास् त्व् अयं चापरो विशेष इति । केचित् नावा तार्या आपो नाव्या इति व्याचक्षते । तेषां पुंलिङ्गनिर्देशो ‘नुपपन्नः ॥ ६।२ ॥




        तीर्त्वोत्तरां जपेत् ॥ ६।३ ॥


तीर्त्वा पारं प्राप्य उत्तराम् ऋचं “अस्य पारे” [आ॰ मन्त्रपाठः १।६।१४] इत्येतां जपेद् वरः । यदि नदी न भवति तदा “या ओषधयः” [आ॰ मन्त्रपाठः १।७।९] इत्येताम् अपि जपेत् । नदीनां धन्वनां च व्यतिक्रमे इति वक्ष्यति ॥ ६।३ ॥




श्मशानाधिव्यातिक्रमे भाण्डे रथे वा रिष्टे ऽग्नेर् उपसमाधानाद् याज्यभागान्ते ‘न्वारब्धायाम् उत्तरा आहुतीर् हुत्वा जयादि प्रतिपद्यते परिषेचनान्तं करोति ॥ ६।४ ॥


श्मशानभूमेर् अध्य् उपरि व्यतिक्रमे भाण्डे भाजनादौ रथे वा रिष्टे नष्टे रथ इति प्रदर्शनम् अन्येषु चैवंप्रकारेषु दुर्निमित्तेषु वक्ष्यमाणहोमः कार्यः । तत्राग्नेर् उपसमाधानादि तन्त्रं प्रतिपद्यते । अधिशब्दप्रयोगाच् छ्मशानभूमेर् उपरि गमन एवैतत् भवति । तीर्थादीनां तु समीपेनातिक्रमे ‘पि भवति । उत्तरा आहुतीर् जुहोति । “यदृतेचिद्” इत्याद्याः सप्त उत्तरमन्त्रैर् एतैर् आहुतीर् जुहोतीत्यर्थः । मन्त्रलिङ्गात् सप्तनियमः । हुत्वा जयादितन्त्रशेषं प्रतिपद्यते । सकृत् पात्रप्रयोगः । शम्याः परिध्यर्थे । अग्नेर् उपसमाधानादि वचनं तन्त्रप्राप्त्यर्थम्, आज्यभागान्तवचनम् अन्वारम्भकालोपदेशार्थम् । “जयादि प्रतिपद्यते” इत्येतच् चान्वारम्भानिवृत्त्यर्थम् । तथा जयादि यथासिद्धं प्रतिपद्यत इति । यद् इदम् अग्नेर् उपसमाधानादि परिषेचनान्तं कर्म तदनन्तरं नैमित्तिकम् उक्तं तत् करोति । सकृदेव, न पुनः पुनर् इत्यर्थः । अनन्तरोक्तानां निमित्तानां देशकालभेदेनावृत्ताव् अपि सकृदेवान्ते ‘यं होमो भवतीत्यर्थः ॥ ६।४ ॥




क्षीरिणाम् अन्येषां वालक्ष्मण्यानां वृक्षाणां नदीनां धन्वनां च व्यतिक्रम उत्तरे यथालिङ्गं जपेत् ॥ ६।५ ॥


क्षीरिणां न्यग्रोधादीनाम् अलक्ष्मण्यानाम्, अन्येषाम् अपि लक्षण्यानां लक्षणयुक्तानां प्रसिद्धानां सीमावृक्षाणाम् इत्यर्थः । लक्ष्मण्यानाम् इत्यपि पाठे अयम् एवार्थः । नदीनां सोदकानां अनुदकानां च । धन्वनां निर्जलानाम् अरण्यानां च व्यतिक्रमे उत्तरे ऋचौ यथालिङ्गं यस्य लिङ्गं यस्यां दृश्यते तद्व्यतिक्रमे तां जपेत् । तत्र वृक्षातिक्रमे ये गन्धर्वा इति, नद्यतिक्रमे “या ओषधयः” [आ॰ मन्त्रपाठः १।७।९] इति, धन्वातिक्रमे यानि धन्वानीति । यथालिङ्गवचनम् उभयत्रोभे मा भूद् इति । नद्यतिक्रमे ‘पि कृत्स्ना भवति । तथा धन्वातिक्रमे ‘पि ॥ ६।५ ॥




गृहानुत्तरया सङ्काशयति ॥ ६।६ ॥


अथ स्वं गृहं प्राप्य रथादवरोप्य यद् धनं तस्या वहतुत्वेनागतं तच् च गृहान् प्रपाद्य ततस् तया तान् सङ्काशयति सम्यग् ईक्षयति उत्तरयर्चा सङ्काशयामीत्येतया । मन्त्रश् चास्मिन्नर्थे यथा कथंचित् योजनीयः । सङ्काशयामि दर्शयामि वहतुं वध्वाः पितृकुलादानीतं धनं ब्रह्माणा मैत्रेण अघोरेण चक्षुषा न केवलम् अघोरेण, किं तर्हि मैत्रेण गृहैर् मदीयैः सार्धं गृहं च मदीयम् इत्यर्थः । अस्यां पर्याणद्धं विश्वरूपाख्यं यदाभरणं तत् पतिभ्यः, एकस्मिन् बहुवचनम् । पत्यै मह्यं स्योनं मुखम् । सविता करोत्व् इति ॥ ६।६ ॥




वाहाव् उत्तराभ्यां विमुञ्चति दक्षिणम् अग्रे ॥ ६।७ ॥


उत्तराभ्याम् आवाम् अगन् “अयं नो देवःसविता” इत्येताभ्याम् । योगवदेकैकेन मन्त्रेण विमोकः । अर्थात् सव्यं पश्चात् ॥ ६।७ ॥




लोहितं चर्मानडुहं प्राचीनग्रीवम् उत्तरलोम मध्ये ‘गारस्योत्तरयास्तीर्य गृहान् प्रपादयन्नुत्तरां वाचयति दक्षिणेन पदा ॥ ६।८ ॥


विमुच्य वाहौ वरः पूर्वं गृहं स्वयं प्रविश्य यत्र दआ॰ मन्त्रपाठःअत्योर् वासः तत्रागारस्य मध्ये चमीस्तृणाति उत्तरयर्चा “शर्म वर्म” इत्येतया तच् चानडुहं भवति लोहितं च वर्णेन । प्राचीनम् उत्तरलोमेत्यास्तरणे प्रकारः । आस्तीर्य ततो दक्षिणेन पदा गृहान् प्रपादयति । वधूं प्रवेशयति । प्रपादयंस् ताम् उत्तराम् ऋचं वाचयति “गृहान्”इ ति प्रकृते पुनर् गृहानित्य् उच्यते — हतरथा अगारस्यापि प्रकृतत्वात् प्रवेशने मन्त्रः शंक्येत । इदम् एव ज्ञापकम् अन्तरागारमध्ये चर्मास्तरणम् इति । प्रपादयन् वाचयतीति वचनान् मन्त्रकर्मणोर् आदिसंयोगः । न मन्त्रान्ते प्रदानम् ॥ ६।८ ॥




न च देहलीम् अभितिष्ठति ॥ ६।९ ॥


देहलीनाम द्वाराधस्ताद् दारु । पर्यन्तवेदिकेत्यपरे । तां प्रपादनकाले स्वयं सा च नातिक्रामेद् इत्यर्थः । तयोः प्रपन्नयोर् अग्निम् अनुप्रपादयति । प्रपद्य गृहानथ तत्कालम् अशनम् अश्नीयात् । ततो यस्मिन्नगारे चर्मास्तरणं तस्योत्तरपूर्वदेशे विवाहाग्निं प्रतिष्ठाप्यागेर् उपसमाधानादि तन्त्रं प्रतिपद्यते । सकृत् पात्राणि शम्याः परिध्यर्थे ॥ ६।९ ॥




उत्तरपूर्वे देशे ‘गारस्याग्नेर् उपसमाधानाद् याज्यभागान्ते ‘न्वारब्धायाम् उत्तरा आहुतीर् हुत्वा जयादि प्रतिपद्यते परिषेचनान्तं कृत्वोत्तरया चर्मण्य् उपविशत उत्तरो 
वरः ॥ ६।१० ॥


उत्तरास् त्रयोदशप्रधानाहुतीः “आगन् गोष्ठम्”म्[आ॰ मन्त्रपाठः १।८।३] इत्याद्याः लिङ्गविरोधे सत्यपि वर एव जुहोति, विधेर् बलीयस्त्वात् । भवति लिङ्गं चाविवक्षितम्, देवतास्मरणार्थत्वात् मन्त्राणाम् । उत्तरो वर इत्ययं विशेषः सर्वेषु होमेषु भवतीत्य् उक्तम् । उत्तरपूर्वदेशे ‘गारस्येति विधिर् अग्नेः सर्वत्र वेदितव्यः । उत्तरयर्चा “इह गावः प्रजायध्वम्” [आ॰ मन्त्रपाठः १।९।१] इत्येतया । तदुपविशतः परिषेचनान्तवचनम् आनन्तर्यार्थं परिषेचनानन्तरम् एवोपवेशनं कर्तव्यं नान्यद् इति । तेन भोजनं प्राग् एवेति सिद्धम् । तत्रोपवेशने मन्त्र उभयोर् अपि भवति । इहाग्निसम्बन्धाभावात् उत्तरो वर इत्युक्तं । प्राङ्मुखौ चोपविशतः ॥ ६।१० ॥




अथास्याः पुंस्वोर् जीवपुत्रायाः पुत्रम् अङ्क उत्तरयोपवेश्य तस्मै फलान्य् उत्तरेण यजुषा प्रदायोत्तरे जपित्वा वाचं यच्छत आ नक्षत्रेभ्यः ॥ ६।११ ॥


या पुमां सम् एव सूते न स्त्रियं सा पुंशूः तस्याः पुस्वः पुंस्वो जीवपुत्रा या इति पाठः । न रेफः पाठ्यः, पठ्यमानो वा छान्दसो द्रष्टव्यः । जीवा एव पुत्रा यस्या न मृताः तस्याः जीवपुत्रायाः जीवपत्या इति च द्रष्टव्यम् । तथा मङ्गलानीति । एवं भूतायास् त्रैवर्णिकस्त्रियाः पुत्रम् उत्तरयर्चा “सोमेनादित्या” [आ॰ मन्त्रपाठः १।९।२] इत्येतया अस्या वध्वा अङ्क उपवेश्य तस्मै कुमाराय फलान्य् उत्तरेण यजुषा “प्रस्व स्थः प्रेयम्” [आ॰ मन्त्रपाठः १।९।३] इत्यनेन प्रदाय तत उत्तरे ऋचौ “इह प्रियम्”, [आ॰ मन्त्रपाठः १।९।४] “सुमङ्गलीः” [आ॰ मन्त्रपाठः १।९।५] इत्येते जपित्वा तत उभौ तस्मिन्नेव चर्मण्यासीनौ वाचं यच्छतः । आनक्षत्रेभ्याः नक्षत्राणाम् उदयाद् इत्यर्थः । कुमारश् च फलानि गृहीत्वा यथार्थं गच्छति ॥ ६।११ ॥




उदितेषु नक्षत्रेषु प्राचीम् उदीचीं वा दिशम् उपनिष्क्रम्य उत्तराभ्यां यथालिङ्गं ध्रुवम् अरुन्धतीं च 
दर्शयति ॥ ६।१२ ॥




इत्यापस्तम्बीये गृह्यप्रश्ने षष्ठः खण्डः




उदितेषु नक्षत्रेष्व् इति वचनात् ततः प्राक् तस्मिन्नेव चर्मणि वाग्यतयोर् आसनं पश्चादुपनिष्क्रमणम् । उदितेष्व् इत्येव सिद्धे नक्षत्रग्रहणं विस्पष्टार्थम् । उत्तराभ्यां “ध्रुवक्षितिः” [आ॰ मन्त्रपाठः १।९।६] “सप्तर्षयः” [आ॰ मन्त्रपाठः १।९।७] इत्येताभ्याम् । उभयत्र मन्त्रेण दर्शनं वध्वाः कर्म, वरस् तु पश्यन् ध्रुवम् इति निर्दिश्य पूर्वां वाचयति पस्चादरुन्धतीम् इत्य् उत्तराम् । ततो वाग्विसर्गः । मन्त्रलिङ्गादेव यथालिङ्गदर्शने सिद्धे यथालिङ्गवचनं विकल्पार्थम् । उत्तराभ्यां ध्रुवम् अरुन्धतीं च दर्शयति यथालिङ्गं वेति । तेनोत्तरस्याम् ऋचि सर्वेषां सप्तर्षीणां कृत्तिकादिनाम् अरून्धत्याश् च सहदर्शनं वध्वाः कर्म पक्षे भवति, केवलम् अरुन्धत्या एव वा ॥ ६।१२ ॥




इति हरदत्तविरचितायाम् अनाकुलायां गृह्यवृत्तौ
षष्ठः खण्डः


द्वितीयः पटलश् च समाप्तः






अथ तृतीयः पटलः


सप्तमः खण्डः




        अथैनाम् आग्नेयेन स्थालीपाकेन याजयति ॥ ७।१ ॥


अथेति वचनादेतस्यामव रात्र्यां स्थालीपाको भवति / स्थाल्यां पच्यत इति स्थालीपाकः / तस्य देवताविधानम् — आग्नेयेनेति । ननु – विधास्यते “अग्निर् देवता स्वाहाकारप्रधानः” [आ॰ गृ॰ सू॰ ७।५] इति । सत्यम्, अपरम् अपि तत्र भवति  अग्निस्विष्टकृत् द्वितीय इति । ततश् च स एव यदि देवताविधिः स्यात् द्विदेवत्यम् इदं हविः स्यात् । ततश् च निर्वपणकाले ताभ्याम् उभाभ्यां सङ्कल्पः क्रियेत । यद्यपि वस्तुतो गुणभूतः स्विष्टकृद्यागः तथापि प्रधानवत् तत्र चोद्यते – “अग्निः स्विष्टकृद् द्वितीयः” [आ॰ गृ॰ सू॰ ७।७] इति । ततश् च तस्मा अपि सङ्कल्पः क्रियेत । तस्मात् केवलो ‘यम् आग्नेयस्थालीपाक इति । (वक्तव्यम् । एवम् आग्नेयस्यैव प्रदानस्य) यद्यप्रत्तदैवतम् इत्येतत् प्रायश्चित्तं भवति । स्विष्टकृतस् तु प्रत्तदैवतम् इत्येतदेव । “एनां याजयति” इति वचनात् सहत्वम् उभयोर् अस्मिन् कर्मणि नास्ति । वध्वा एवेदं कर्म, वरस्य त्व् आर्त्विज्यम् एव । तेन यद् इदं स्थालीपाकपरिवेषणं व्रीह्यादिदक्षिणा च तत् वधूधनस्यैव भवति । यत्रैदम् उच्यते “पत्नी हि पारीणह्यस्येशे” इति (त्स्।६।२।१) ॥ ७।१ ॥




पत्न्यवहन्ति ॥ ७।२ ॥


अरुन्धतीदर्शनानन्तरम् अगारं प्रविश्य व्रीहीन् यवान् वा नवानग्नये संकल्पितान् निर्वपति यावद् धोमाय ब्रह्मणभोजनाय च पर्याप्तं मन्यते । प्रोक्षणं च तूष्णीं संस्कृताभिर् अद्भिः / ततस् तान् पत्न्यवहन्ति । “एना पत्या” इत्यादिवत् सावहन्तीति सर्वनाम्ना निर्देशे कर्तव्ये पतीग्रहणं पत्नीकर्मेदं यथ् विज्ञायेत । इतरथा याजमानं विज्ञायेत । वधूर् इह यजमानेति कृत्वा पार्वणादिषु पत्युर् अवहननं प्राप्नोति ॥ ७।२ ॥




श्रपयित्वामिघार्य प्रचीनम् उदीचीनं वोद्वास्य प्रतिष्ठितम् अभिघार्याग्नेर् उपसमाधानाद् याज्यभागान्ते ‘न्वारब्धायां स्थालीपाकाज् जुहोति ॥ ७।३ ॥


ततस् तानवहतांस् त्रिष्फलीकृतान् प्रक्षाल्य श्रपयति वरः । अग्नेर् उपसमाधानादिवचनं तन्त्रविधानार्थं कालविधानार्थं च प्रतिष्ठिताभिघारणान्ते कथं तन्त्रं प्रतिपद्येत, न प्राग् इति । तेनाभिघारणम् असंस्कृतेनाज्येन भवति । अत्रापि सकृदेव पात्रप्रयोगः । तथा शम्याः विवाहशेषत्वादस्य । नेत्यन्ये ।
        आज्यभागान्तवचनम् अन्वारम्भकालोपदेशार्थम् । स्थालीपाकाद् इत्यनर्थकम्, तस्य होमार्थत्वात् । न च वाच्यं ब्राह्मणभोजनार्थं स्थालीपाकः, होमस् त्व् आज्यादेव प्राप्नोतीति । यागविधानात् देवताविधानाच् च । एवं तर्हि शैलीयम् आचार्यस्य – यत्रोभयं हविर् भवत्याज्यं चौषधयश् च तत्र प्रधानाहुतिविशेषणं करोति स्थालीपाकादन्नादपूपादाज्याहुतिर् इति । तेन यत्र विशेषणं नास्ति तत्रैकम् एव हविर् इति सिद्धं भवति । तेनाग्रयणे आज्यस्याभावः । ततश् च सकृदुपघातपक्ष एव तत्र भवति, आज्याभावेनोपस्तरणाभिघारणयोर् असम्भवात् । विवाहे च “यथास्थानम् उपविश्य” [आ॰ गृ॰ सू॰ ५।१] इत्यत्र आज्याहुतिर् इति विशेषणाभावादाज्यम् एव तत्र धर्मवद् धविः, लाजास् त्व् अधर्मका इति सिद्धम् ॥ ७।३ ॥




सकृदुपस्तरणाभिघारणे द्विरवदानम् ॥ ७।४ ॥


अनेन पौरोडाशिको ‘वदानकल्प इह प्रदर्शितो विज्ञेयः । “तस्मादङ्गुष्ठपर्वमात्रम्” (आप्श्र् २।१८।९) इत्याद्यपि भवति । पञ्चावत्तं च पञ्चावत्तिनाम् । प्रत्यभिघारणं च हविषः लाजावदानवत् । उपस्तीर्य द्विर् अवदाय द्विर् अभिघारयतीति वक्तव्ये सकृद्वचनम् उपस्तरणाभिघारणयोश् चतुरवत्तसंपादनार्थतां ज्ञापयितुम् । तेन चतुरवत्ताभावे उपस्तरणाभिघारणयोर् अप्यभावः । यथा “सकृदुपहत्य जुहुयात्” (आ॰ गृ॰ सू॰ ७।७) “दध्न एवाञ्जलिना” (आ॰ गृ॰ सू॰ २२।१०) इत्यादौ ॥ ७।४ ॥




अग्निर् देवता स्वाहाकारप्रदानः ॥ ७।५ ॥


प्रधानद्वित्वादुत्तरविवक्षया सिद्धानुवादो ‘यम् । अग्निर् एव देवता पूर्वस्य होमस्य येयम् आग्नेयेनेति विहिता । उत्तरस्यान्या विधीयत इति । स्वाहाकारेण प्रदानं प्रक्षेपो यस्मिन् सः स्वाहाकारप्रदानः । स्थालीपाकस्य होमः । अविशेषात् पूर्वश् चोत्तरश् च । तत्र स्वाहाकारसंयोगाद् देवताशब्दश् चतुर्थ्यन्तो भवति – अग्नेये स्वाहा, अग्नये स्विष्टकृते स्वाहेति । “जुहोतिचोदनः स्वाहाकारप्रदानः” (आप्पर् ३।४) इत्येव सिद्धे वचनम् इदं कल्पान्तरेषु केषुचित् मन्त्रेण प्रदानं चोदितम् “अमुष्मै स्वाहेति जुहुयात्, ऋचा वा तद्देवतया” इति “पुरोनुवाक्याम् अनूच्य याज्यया जुहुयात्” इति च तत्प्रतिषेधार्थम् । एवम् अपि ऽस्थालीपाकाज् जुहोत्यग्नये स्वाहेत्येव वक्तव्यं स्विष्टकृति च स्विष्टकृते स्वाहेति । इदं तु वचनं पार्वणातिदिष्टेषु “यथोपदेशं देवताः” [आ॰ गृ॰ सू॰ ७।२४] इत्यत्र मन्त्रप्रतिषेधार्थम् । तेन “पौर्णमास्यां पौर्णमासी” (आ॰ गृ॰ सू॰ ७।२८) इत्येवमादिषु यत्र स्थालीपाकस्य देवतैव चोद्यते तत्र देवताशब्देनैव होमः, न तद्दैवत्येन मन्त्रेणेति सिद्धम् ॥ ७।५ ॥




अपि वा सकृदुपहत्य जुहुयात् ॥ ७।६ ॥


यया दर्व्या होमस् तयैव सकृदुपहत्य जुहुयात् । अत्र पक्षे उपस्तरणाभिघारणयोर् अप्यभाव इति सिद्धम् । केचित् कुर्वन्ति । जुहुयाद् इति वचनं स्विष्टकृत्यपि प्राप्यत्यर्थम् ॥ ७।६ ॥




अग्निः स्विष्टकृद् द्वितीयः ॥ ७।७ ॥


अग्निः स्विष्टकृद् द्वितीयो भवति देवतात्वेन । द्वितीयवचनं पूर्वेण तुल्यधर्मत्वज्ञापनार्थम् । तेन “यथोपदेशं प्रधानाहुतीः” [आ॰ गृ॰ सू॰ २।७] इत्यादौ स्विष्टकृतो ‘पि ग्रहणं भवति । तथा “सकृदुपहत्य जुहुयात्ऽ” [आ॰ गृ॰ सू॰ ७।७] “स्वाहाकारप्रदानः” [आ॰ गृ॰ सू॰ ७।५] इत्येतयोश् च प्रवृत्तिः 
॥ ७।७ ॥




सकृदुपस्तरणावदाने द्विरभिघारणम् ॥ ७।८ ॥


अत्रापि पौरोडाजाशिकस्विष्टकृतो ‘वदानकल्पः प्रदर्शितो विज्ञेयः । “तेन द्विः पञ्चावत्तिनः उत्तरम् उत्तरं ज्यायांसम्, न हविः प्रत्यभिघारयति” (आप्श्र् २।२१-३,४,५) इति विशेषाः इहापि द्रष्टव्याः ॥ ७।८ ॥




मध्यात् पूर्वस्यावदानम् ॥ ७।९ ॥


पूर्वस्य प्रधानहोमस्येत्यर्थः । उपघातपक्षार्थं वचनम् । चतुरवत्तपक्षे तु पौरोजाशिकत्वात् सिद्धम्, ननु तत्रापि “पूर्वार्घाद् द्वितीयं पश्चार्धात् तृतीयम्” इत्येतयोर् देशविशेषयोः प्रतिषेधार्थं स्यात् । यद्येवम् उत्तरार्धादुत्तरस्येति स्विष्टकृति नारब्धव्यं, विशेषाभावात् । तस्मात् चतुरवत्तपक्षे पौरोडाशिक एव विधिः । इदं तु वचनम् उपघातपक्षार्थम् ॥ ७।९ ॥




मध्ये होमः ॥ ७।१० ॥


आघारसंभेदो मध्यम् । अत्रापि पौरोडाशिक एव होमदेशो दर्शितो विज्ञेयः । तेनाहुतीनाम् अनेकत्वे “पूर्वां पूर्वां संहिताम्” (आप्श्र् २।१९।९) इत्येवमादयो विशेषा इहापि भवन्ति 
॥ ७।१० ॥




उत्तरार्धादुत्तरस्य ॥ ७।११ ॥


अयम् अप्य् उपघातपक्षार्थ आरम्भः ॥ ७।११ ॥




उत्तरार्धपूर्वार्धे होमः ॥ ७।१२ ॥


अत्रापि पौरोडाशिकस्य स्विष्टकृतो धर्मो विज्ञेयः । तेन “असंसक्ताम् इतराभिः” (आप्श्र् २।२१।६) इति विशेष इहापि भवति । होमग्रहणे आश्रियमाणे उत्तरार्धपूर्वार्ध इत्यस्य लेपयोः प्रस्तरवद् इत्य् उत्तरेणापि सम्बन्धः संभाव्येत ॥ ७।१२ ॥




होमोपस्तरणाद्यर्थदर्वीद्वयलेपयोः पात्रप्रयोगार्थं संस्तीर्णस्य च बर्हिषः प्रतिपत्तिम् आह ।


लेपयोः प्रस्तरवत् तूष्णीं बर्हिर् अङ्क्त्वाग्नौ प्रहरति ॥ ७।१३ ॥


यस्मिन् बर्हिषि प्रतिष्ठितं हविर् आज्यं च तस्मात् किञ्चिदुपादाय तद् बर्हिर् अन्नस्य चाज्यस्य च यौ लेपौ तयोः प्रस्तरवत् तूष्णीम् अङ्क्त्वा प्रस्तरवदेव तूष्णाम् अग्नौ प्रहरति । अत एव प्रतिपत्तिविधानादपरेणाग्निं बर्हिषः स्तरणं भवति । हविषश् च तत्रासादनम् । कल्पान्तरे च स्पष्टम् एतत् । शृतानि हवींष्यभिघार्य उदग् उद्वास्य बर्हिष्यासाद्येति । केचिदग्निपरिस्तरणादञ्जनं मन्यन्ते । प्रस्तरवद् इति वचनात् त्रिषु स्थानेष्व् अञ्जनं भवति । तत्र चतुरवत्तपक्षे यया होमाः तस्याम् अग्रस्य, ययोपस्तरणाभिघारणे तस्यां मध्यस्य, आज्यस्थाल्यां मूलस्य चाञ्जनं भवति । उपघातपक्षे तूपस्तरणाभिघारणार्थाया दर्व्या अभावादाज्यस्थाल्यां मध्यस्य मूलस्य चरुस्थाल्याम् । अक्तस्य तृणम् अपादायेत्येतदपि भवति । तथा यया होमस् तस्यां प्रतिष्ठापनं च आग्नीध्रकर्म च स्वयम् एव करोति 
॥ ७।१३ ॥




अत्र वचनाभावात् जयादिनिवृत्तौ सत्यां तद्बद्धक्रमम् अपि परिषेचनं न निवर्तते, अग्न्यङ्गत्वाद् इत्याह ।


सिद्धम् उत्तरं परिषेचनम् ॥ ७।१४ ॥


उत्तरं तन्त्रं जयादि यथासिद्धम् अत्रापि कर्तव्यम् इत्यर्थः । कथं च सिद्धम्, उपजुहोतीति वचनात् । प्रधानहोमानन्तरं तेनोपहोमानाम् उपरिष्टाद् बर्हिषो ‘नुप्रहरणं भवति । अन्यथा प्रधानहोमानन्तरम् उपदेशादुपहोमानां पुरस्तादनुप्रहरणं स्यात् । 
        अत्र कृत्वेत्यध्याहर्तव्यम् । परिषेचनं कृत्वा परिषेचनान्तं कृत्वेत्यर्थः । किमर्थम् इदम्, परिषेचनान्ते ब्राह्मणभोजनाद्येव कर्म प्रतिपाद्येत नान्यद् इत्येवमर्थम् । अन्ये तु सिद्धम् उत्तरं परिषेचनम् इत्येकम् एव योगं पठन्तो व्याचक्षते । तेनेह स्थालीपाके प्रधानहोमानन्तरं तन्त्रशेषस्य प्राप्तस्य पर्षेचनम् एव सिद्धम् अन्यदसिद्धम् इति । तेनोपहोमानम् इह लोपश् चोद्यत इति । तेषाम् उत्तरम् इति व्यर्थम् ॥ ७।१४ ॥




तेन सर्पिष्मता ब्राह्मणं भोजयेत् ॥ ७।१५ ॥


सर्पिष्मतेति वचनम् अतिशयार्थम् अभिघारणेन प्राग् अपि सर्पिष्मत्वात् । लौकिकेन सर्पिषा प्रभूतेनोपसिच्येत्यर्थः । यो दक्षिणत आस्ते स इह ब्राह्मणः तं भोजयेत् वधूर् वरो वा 
॥ ७।१५ ॥




यो ‘स्यापचितस् तस्मा ऋषभं ददाति ॥ ७।१६ ॥


अस्य वरस्य यो ‘पचितः पूज्यः आचार्यः, तस्मै ऋषभं स्थालीपाकस्य दक्षिणां ददति वधूः । स्वकुलादानीयर्त्विजे वराय दातव्या सती दक्षिणा जायापत्योः अन्योन्यदानप्रतिग्रहाभावात् तदाचार्याय चोद्यते । तेनासौ परिक्तीतो भवति । दृश्यते चायं न्यायो धर्मशास्त्रे – “न पिता याजयेत् पुत्रं न पुत्रः पितृयाजनम्” इत्याद्य् उक्त्वाचार्याय दक्षिणां दद्युर् इति ॥ ७।१६ ॥




एवम् अत ऊर्ध्वं दक्षिणावर्जम् उपोषिताभ्यां पर्वसु कार्यः ॥ ७।१७ ॥


अतः स्थालीपाकाद् ऊर्ध्वं दक्षिणां वर्जयित्वा उपोषिताभ्यां “पर्वसु चोभयोर् उपवासः” (आ॰ ध॰ सू॰ २।१।४) इत्यनेन प्रकारेण कृतोपवासाभ्यां गृहमेधिभ्यां पर्वसु पौर्णमासीषु चामावास्यासु च एवम् एवाग्नेयस्थालीपाककल्पेन स्थालीपाकः कार्यः । कल्पातिदेशो ‘यम् – पर्वसु स्थालीपाकः कार्यः, तस्य च “आग्नेयेन स्थालीपाकेन याजयति” [आ॰ गृ॰ सू॰ ७।१] इत्येवमादिः तस्मा ऋषभं ददातीत्येवमन्तः कल्प इत्यर्थः । अत्रोपोषिताभ्याम् इति द्विवचननिर्देशादुभाव् अप्यधिकारिणौ तत्र तु पत्न्येव । दक्षिणा चेह नास्तीत्येतावान् विशेषः । तत्र पार्वणे विवाहनिमित्ता विशेषाः सकृत् पात्राणि शम्या इत्यादयो न कर्तव्याः । अन्वारम्भो ‘पि न कर्तव्यः, यजमानकर्मत्वात् । अत्र चोभयोर् यजमानत्वात् । अस्तु तर्ह्यन्यो याजयिता, अन्वारम्भश् चोभयोः । तदपि न, ज्ञापकात् । यदयं हृदयसंसर्गान्वारम्भं विदधाति तत् ज्ञापयति न पार्वणादिष्व् अन्वारम्भो भवतीति । अन्यथा पार्वणातिदेशादेवान्वारम्भः सिद्धः स्यात् । पाणिग्रहणादधि गृहमेधिनोर् व्रतम् इत्यादौ साङ्गं विवाहकर्म विवक्षितम् । तेन संवेशनान्ते विवाहिकर्मणि निष्ठिते पञ्चमहायज्ञादीनां गृहस्थधर्माणां प्रवृत्तिः । पार्वणस्थत्वस्य प्राग् अपि संवेशनात् स्यात् । पाकाद् ऊर्ध्वं पर्वप्राप्तौ प्रवृत्तिर् भवति । तदर्थम् आह – “अत ऊर्ध्वम्” (आ॰ गृ॰ सू॰ ७।१९) इति । तस्य च पौर्णमास्याम् उपक्रमो नामावास्यायाम् । श्रौतयोस् तथा दर्शनात् । तत्स्थानापन्नत्वाच् चानयोः । छन्दोगाश् चामनन्ति – अमावास्या चेत् पूर्वम् आपद्यते पौर्णमासेनेष्ट्वाथ तत् कुर्यात् । अकृत्वा पौर्णमासीम् आकाङ्क्षेद् इत्येके (खागृ २।१।२) इति । “पर्वसु चोभयोर् उपवास्ः” इत्येव सिद्धे उपोषिताभ्याम् इति वचनम् अस्मिन् कर्मणि उभयोर् अप्यधिकारप्रदर्शनार्थम् । एवम् अप्य् उभाभ्याम् इत्येव वक्तव्यं नोपोषिताभ्याम् इति । तस्मात् “पर्वसु चोभयोर् उपवासः” इति प्राप्तम् उपवासं प्रकृत्यंशेनानूद्य द्विवचनेन द्वयोर् अधिकारः प्रदर्श्यते – उपोषिताभ्याम् इति । तेन यजनीये ‘हन्येव स्थालीपाकः सिद्धो भवति । पञ्चदश्यां पूर्वेद्युः कर्म । तथा चाश्वलायनः “अथ पार्वणस्थालीपाकः । तस्य दर्शपूर्णमासाभ्याम् उपवासः । इध्माबर्हिषोश् च सन्नहनम्” (आश्गृ १।१०।१, २, ३) इति । उभाभ्यां पर्वसु कार्य इत्य् उच्यमाने पर्वस्व् एव स्थालीपाकः स्यात्, उपवासश् च, निर्देशतुल्यत्वात् ॥ ७।१७ ॥




पूर्णपात्रस् तु दक्षिणेत्येके ॥ ७।१८ ॥


पात्रशब्द उभयलिङ्गः । धान्यमुष्टिशतस्य पूर्णं पात्रं पूर्णपात्रम् इत्याहुः । दक्षिणा चेयं ब्रह्मणे देया ॥ ७।१८ ॥




सायं प्रातर् अत ऊर्ध्वं हस्तेनैते आहुती तण्डुलैर् यवैर् वा जुहुयात् ॥ ७।१९ ॥


अस्मात् स्थालीपाकाद् ऊर्ध्वं सायं च प्रातश् च एते आहुती व्रीहितण्डुलैर् यवैर् वा जुहुयात् । “अत ऊर्ध्वम्” इत्यस्य पार्वणवदेव प्रयोजनम् । तेन तस्याम् एव रात्राव् आरब्भः । तस्माद् ऊर्ध्वं दआ॰ मन्त्रपाठःअत्योः सायम् अशनम् । एते आहुती इत्य् उच्यते, ये अग्निहोत्राहुती आहिताग्नेस् ते एते इति प्रतिज्ञापनार्थम् । तेन तद्धर्माणाम् अत्र प्रवृत्तिः । यथा “पालाशी समित् द्व्यङ्गुले मूलात् समिधम्” (आप्श्र् ६।१०।४) इत्येवमादीनां प्रादुष्करणहोमकालयोश् च । तच् चोक्तम् आश्वलायनके “तस्याग्निहोत्रेण प्रादुष्करणहोमकालौ व्याख्यातौ” (आश्गृ १।९।५) इत्यादि । हस्तेनेति दर्व्या अपवादः । तन्त्रस्य चानुपदेशादपूर्वत्वम् । परिस्तरणं तु भवत्येव । परिषेचनं त्व् इहैव विधीयते ॥ ७।१९ ॥




स्थालीपाकवद् दैवतम् ॥ ७।२० ॥


देवतैव दैवतम् । अग्नये स्वाहेति पूर्वाहुतिः । अग्नये स्विष्टकृते स्वाहेत्य् उत्तरा ॥ ७।२० ॥




सौरी पूर्वाहुतिः प्रातर् इत्येके ॥ ७।२१ ॥


सौरी सूर्यदेवत्या । सूर्याय स्वाहेति वा पूर्वाहुतिर् भवति । अन्यत् समानम् । तत्र यथाकामी प्रक्रमेत । प्रक्रमात् तु नियम्यते ॥ ७।२१ ॥




उभयतः परिषेचनं यथा पुरस्तात् ॥ ७।२२ ॥


अस्य होमस्य परिषेचनम् अभयतः पुरस्तादुपरिष्टाच् च कर्तव्यम्, यथा पुरस्ताच् चोदितम् –अग्निं परिषिञ्चति पूर्ववत् परिषेचम् इति ॥ ७।२२ ॥




पार्वणेनातो ‘न्यानि कर्माणि व्याख्यातान्याचाराद्यानि गृह्यन्ते 
॥ ७।२३ ॥


पर्वसु भवः पार्वणः । तेन पार्वणेन स्थालीपाकेनातो ‘स्मात् पार्वणादन्यानि कर्माणि व्याख्यातानि यान्याचाराद् गृहयन्ते ज्ञायन्ते तानि सर्वाणि । अयम् अपि कल्पातिदेशः । यो ‘यं पार्वणस्य कल्पः, एवम् “अत ऊर्ध्वम्” (आ॰ गृ॰ सू॰ ७।१९) इत्यादिः पूर्णपात्रस् तु दक्षिणेत्येक इत्येवमन्तः स एव सर्वेषां पाकयज्ञानां कल्प इत्यर्थः । तत्रोपवासः पार्वणादन्यत्र न भवति । पर्वसंयोगेन प्रकरणान्तरे विधानात् उपोषिताभ्याम् इत्यस्य चाविधायकत्वात् । नन्व् अस्मिन् वैवाह्के धर्मा आम्नाताः पार्वणस्यापि तत एवातिदिष्टाः । ततश् चान्येषाम् अपि तत एवातिदेशः कर्तव्यः । “दक्षिणावर्जम्” (आ॰ गृ॰ सू॰ ७।१७) “पूर्णपात्रस् तु दक्षिणेत्येके” (आ॰ गृ॰ सू॰ ७।१८) इत्यस्य विशेषस्य परिग्रहार्थस् तु पार्वणेनातिदेशः । “अतो ‘न्यानि” इति वचनं समानजातीयपरिग्रहार्थम् । तेन पक्वगुणेष्व् एव स्थालीपाकेषु पशुषु चायम् अतिदेशो नाज्यगुणकेषु । केचित् तत्रापीच्छन्ति । कर्माणीति वचनात् कर्मणाम् एव पार्वणव्याख्यातत्वम् । न कालकर्तृधर्माणाम् । तेन “निरृतिं पाकयज्ञेन” (आ॰ ध॰ सू॰ १।२६।८) इत्यत्र पत्नीवत्वं पर्वनियमश् च न भवति । हृदयसंसर्गादिषूपवासश् च । व्याख्यातानीति वचनात् व्याख्यानम् एव पार्वणेनान्येषां कर्मणां, न प्रकृतिविकृतिभावः । तेनानारब्धपार्वणस्यापि कालागमे सर्पबल्यादौ प्रवृत्तिर् भवति । आचाराद्यानि गृह्यन्त इति वचनात् अस्मिन् शास्त्रे ‘नुपदिष्टानाम् अपि शास्त्रान्तरदृष्टानां पक्वगुणकानाम् अयम् उपदेशो भवति । यथा – काम्यानां स्थाने काम्याश् चरवः “षडाहुतिश् चरुः” इत्येवमादीनाम् ॥ ७।२३ ॥




यथोपदेशं देवताः अग्निं स्विष्टकृतं चान्तरेण ॥ ७।२४ ॥


पार्वणेनातो ‘न्यानीत्ययं कल्पातिदेशः इत्य् उक्तम् । तेन पार्वणे ये देवते यश् च स्थालीपाकः तेषां सर्वेषु कर्मसु प्रवृत्तिः । तत्र तत्रोपदिष्टाभिस् तु देवताभिः पार्वणदेवतयोः बाधे प्राप्ते तन्निवृत्त्यर्थं वचनं तत्र चोदितानां देवतानां देशविधानार्थं च – यो ‘यम् अग्निः पार्वणो यश् च स्विष्टकृत्, ताव् अन्तरेण तयोर् मध्ये ता देवता यष्टव्या इति । तत्र पार्वणस्याग्नेः पार्वणम् एव हविः तत्र तत्र विहितानां तत्र तत्र विहितम् । स्विष्टकृतस् तु सर्वो हविःशेषः, अन्यत्र तथा दर्शनात् । अन्ये तु तत्र विहितादेव हविषः पार्वणदेवतयोर् अपीज्याम् इच्छन्ति । 
        अपर आह — नात्र पार्वणदेवते अनूद्येते अग्निश् च स्विष्टकृच् च । किं तर्हि । आगन्तुके एते अनेनैव वचनेन विधीयेते । तत्र हविषो ‘नुपदिष्टत्वात् अग्नेर् आज्यं हविः । स्विष्टकृतस् तु सर्वो हविःशेष इति । सर्वथा सर्वेष्व् एव पार्वणातिदिष्टेष्व् अग्निः पूर्वं यष्टव्यः । तथा च श्रौतेषु दृश्यते “येन यज्ञेनेर्त्सेत् कुर्यादेव तत्राग्नेयम्” इति । यथा भाष्यं व्याख्यायते । पार्वणव्याख्यातेषु सर्वेष्व् एव कर्मसु यथोपदेशं देवता यजति अग्निं स्विष्टकृतं च यजति यो ‘यम् अग्निस्विष्टकृत् पार्वणे द्वितीयो देवताविशेषः तं च यजति तस्मादेव हविषः । यत् तत्र तत्रोपदिष्टानां हविर् इति । तत्र यथोपदेशं देवता इत्यनुवादः स्विष्टकृतः समुच्चयविधानार्थः । असति समुच्चये तेषु तस्य प्रवृत्तिर् न स्यात् । तत्र तत्रोपदिष्टभिर् देवताभिर् निवर्तितत्वात् । अग्नेर् इव स्विष्टकृतो ‘पि प्रधानदेवतावच् चोदितत्वात् — अग्निस्विष्टकृद् द्वितीय इति । अन्तरेण इत्यनेन तु तस्यैव स्विष्टकृतो देशो नियम्यते —प्रधानाहुतीश् चोपहोमांश् चान्तरणोग्निं स्विष्टकृतं यजतीति । तेन यत्राप्य् उत्तरा आहुतीर् हुत्वा जयादि प्रतिपद्यते, “आज्याहुतीर् उत्तराः जयादि प्रतिपद्यते” इति च क्रमपरं वचनं तत्रापि नित्यम् अग्निस्विष्टकृदस्मिन्नन्तराले यष्टव्यो भवतीति । प्रकरणाच् च प्रधानाहुतीर् उपहोमाश् चान्तरेणेत्यर्थो ‘पि लभ्यते ॥ ७।२४ ॥




अविकृतम् आतिथ्यम् ॥ ७।२५ ॥


या गौर् अतिथय आलभ्यते “गौर् इति गां प्राह” (आ॰ गृ॰ सू॰ १३।१५) इति तदातिथ्यं नाम कर्म तदविकृतम् अपूर्वं पार्वणधर्मास् तद्वपाहोमे न कर्तव्या इत्यर्थः । इदम् एव ज्ञापकं न स्थालीपाकेष्व् एव सो ‘तिदेशः । किं तर्हि । सर्वेषु पक्वगुणेषु पशुष्व् अपीति । तेनाष्टकायां काम्यपशुषु च शास्त्रान्तरदृष्टेषु पार्वणधर्मसिद्धिः ॥ ७।२५ ॥




वैश्वदेवे विश्वे देवाः ॥ ७।२६ ॥


“आर्याः प्रयता वैश्वदेवे” (आ॰ ध॰ सू॰ २।३।१) इति चोदिते वैश्वदेवाख्ये कर्मणि देवतोपदेशो ‘यं निर्वापकाले संकल्पार्थम् । यास् तु तत्र देवताः “षड्भिर् आद्यैः प्रतिमन्त्रम्” (आ॰ ध॰ सू॰ २।३।१६) इत्येवमाद्याः ताः प्रदानकाले देवताः, तेन विश्वेभ्यो देवेभ्यः इति संकल्प्य गृहस्थेन स्वगृहे पाकः कार्यः । तथा पक्वादेवान्नात् होमा बलयश् च तस्यै तस्यै देवतायै । “अहर् अहर् भूतबलीः” (आ॰ ध॰ सू॰ १।१२।१५) इत्येवमाद्याः पञ्चमहायज्ञानाम् उत्पत्तिविधयः । “आर्याः प्रयताः” (आ॰ ध॰ सू॰ २।३।१) इत्यादिकस् तु तेषाम् एव प्रयोगविधिः । तस्मात् न पृथक् पञ्चमहायज्ञाः कर्तव्याः तत्रैव वैश्वदेवम् । यदग्नौ क्रियते स देवयज्ञः । यत् बलिहरणं स भूतयज्ञः । यद् दक्षिणतः पितृलिङ्गेनेति स पितृयज्ञः । यदग्नं(?) च देयम् इत्यादि स मनुष्ययज्ञः । तत्र वैश्वदेवे सोमाय स्वाहेति द्वितीयाहुतिर् इति मन्त्रव्याख्याकारेणोक्तम् । न च षड्भिर् आद्यैर् इति विरोधः, तस्य प्रधानदेवताविषयत्वात्, स्विष्टकृतश् च तान्त्रिकत्वात् ।
        अथ कस्माद् इहैव वैश्वदेवस्य कृत्स्नकल्पो नोपदिश्यते । उच्यते – इहोपदेशे तस्य कल्पस्य सर्वचरणार्थता न स्यात्, इष्यते च । तस्मात् सर्वचरणसाधारणेषु सामयाचारिकेषूपदेशः । अथ तंहि (?) देवतोपदेशः तत्रैव कस्मान् न कृतः । इहोपदेशप्रयोजनम् अस्मिन् गृह्ये तदपि वैश्वदेवं कर्मोपदिष्टं यथा स्याद् इति । तेनास्मदीयानां स एव वैश्वदेवकल्पो नान्येषु धर्मशास्त्रेषु चोदितः । यज्ञोपवीतिना प्रदक्षिणम् इत्यादि परिभाषाप्रवृत्तिश् च भवति ॥ ७।२६ ॥




इदानीं प्रसङ्गात् सर्पबलेस् तदुत्सर्गस्य च देवताम् उपदिशति ।


पौर्णमास्यां पौर्णमासी यस्यां क्रियते ॥ ७।२७ ॥




इत्यापस्तम्बीये गृह्यप्रश्ने सप्तमः खण्डः




“श्रावण्यां पौर्णमास्याम् अस्तमिते स्थालीपाकः” (आ॰ गृ॰ सू॰ १९।३) इत्यादि पौर्णमास्यां यत् कर्म चोदितं तत्र पौर्णमासी देवता । का सा । यस्यां तत् कर्म क्रियते श्रावण्यै पौर्णमास्यै स्वाहेति । एवं स्थालीपाकाद् धोमः । ततो यथोपदेशं किंशुकानि समिध आज्याहुतयश् च, ततः स्थालीपाकात् स्विष्टकृत् । ततो जयादि । “यस्यां क्रियते” इत्यनुच्यमाने पौर्णमास्यै स्वाहेत्येव होमः स्यात् 
॥ ७।२७ ॥




इति हरदत्तविरचितायां गृह्यसूत्रवृत्ताव् अनाक्य्लायां
सप्तमः खण्डः समाप्तः




अथाष्टमः खण्डः




        उपाकरणे समापने च ऋषिर् यः प्रज्ञायते ॥ ८।१ ॥
        सदसस्पतिर् द्वितीयः ॥ ८।२ ॥


द्विविधम् उपाकरणम् — काण्डोपकरणम् अध्यायोपाकरणं चेति । तथा समापनम् । तथा चान्यपरे वाक्ये दर्शनं “काण्डोपाकरणे चामातृकस्य काण्डसमापने चापितृकस्य” [आ॰ ध॰ सू॰ १।११।१–२] इति । अध्यायोपाकरणं तु प्रसिद्धं – “श्रावण्यां पौर्णमास्याम् अध्यायम् उपाकृत्य” [आ॰ ध॰ सू॰ १।९।१०] इति । तथा समापनम् “तैष्यां पौर्णमास्यां रोहिण्यां वा विरमेत्” [आ॰ ध॰ सू॰ १।९।२०] इति । तत्र द्विविधे ‘प्य् उपाकरणे समापने चार्षिर् यः प्रज्ञायते काण्डानुक्रमण्यां काण्यऋषित्वेन स तत्र देवता । तत्र सदसस्पतिर् द्वितीयः । काण्डऋषये हुत्वा सदसस्पतये होतव्यम् इत्यर्थः । तत्र प्राजापत्यं सौम्यं आग्नेयं वैश्वदेवम् इति काण्डानि । प्रजापतिः सोमो ‘ग्निर् विश्वेदेवा इति काण्डर्षयः । सारस्वतं नाम संकीर्णानि काण्डानि । 
        यथाह बौधायनः — “पौरोडाशिकं याजमानं होतारो हौत्रं पितृमेध इति सब्राह्णणानि सानुब्राह्मणानि प्राजापत्यानि । आर्ध्वयवं ग्रहाः दाक्षिणानि समिष्टयजूंष्यवभृथयजूंषि वाजपेयः शुक्रियाणि सवा इति सब्राह्मणानि सानुब्राह्मणानि सौम्यानि । अग्न्याधेयं पुनराधेयम् अग्निहोत्रम् अग्नुपस्थानम् अग्निचयनं सावित्रनाचिकेतचातुर्होत्रियवैश्वसृजारुणा इति सब्राह्मणानि सानुब्राह्ममान्याग्येयानि । राजसूयः पशुबन्धः इष्टयो नक्षत्रेष्टयो दिवश्येनयो ‘पाघाः सत्रायणम् उपहोमाः सूक्तान्य् उपानुवाक्यं याज्या अश्वमेधः पुरुषमेधः सौत्रामण्यच्छिद्राणि पशुहौत्रम् उपनिषद इति सब्राह्मणानि सानुब्राह्मणानि वैश्वदेवानि” इति (बो॰ गृ॰ सू॰ ३-१।२१।२४) । अस्माकं च गृह्यमन्त्रप्रश्नद्वयम् अप्येकाग्निकाण्डं नाम वैश्वदेवकाण्डे द्रष्टव्यम् । तत्र काण्डोपाकरणे तस्य काण्डस्य ऋषिर् यः तस्मै होमः प्रजापतये काण्डऋषये स्वाहेति ।
ततः सदसस्पतिम् अद्भुतम् इति मन्त्रेण क्रमप्राप्तेन सहितमन्त्रस्वाध्यामार्थं विवाहप्रकरणे पठितः । तस्यैव विनियोगप्रदर्शनार्थम् इदं सूत्रम् अस्मिन् प्रदेशे पठितम् । अन्यथोपनयनानन्तरम् एव वक्तव्यं स्यात् ।
        एवं तस्य तस्य समापने तस्मै तस्मै काण्डर्षये होमः । सदसस्पतये द्वितीयः । न जयादयः, प्रापकाभावात् । सूत्रान्तराश्रयणेन केचिज् जुह्वति । तानीमानि चत्वारि वेदव्रतानि यानि प्रतिकाण्डम् उपाकरणानि । यानि समापनानि तानि व्रतविसर्जनानि । अध्यायोपकारणे तु सर्वेषां काण्डर्षीणां होमः ततः सदसस्पतेः । जयादयश् च भवन्ति वा, न वा । तत्र काण्डोपाकरणसमापनयोर् उदगयनादिप्राप्तेर् उपनयनानन्तरं तदानीम् एव प्राजापत्यं काण्डम् उपाकृत्य श्रावण्यां पौर्णमास्याम् उपाकृत्य प्राजापत्यस्य काण्डस्याध्ययनम् । तैष्याम् उत्सर्गः । तत्रैतावता कालेन प्राजाप्तयकाण्डस्य समाप्तौ तेनोत्सर्गः । अथ सौम्यस्योपाकारणम् । अथ यावदध्यायोपाकणं तावत् प्राजापत्यस्य काण्डस्य धारणाध्ययनं शुक्लपक्षेषु । कृष्णपक्षेष्व् अङ्गाध्ययनम् । श्रावण्याम् उपाकर्म । अथ सौम्यकाण्डस्याध्ययनम् । तैष्याम् उत्सर्गः । काण्डसमापनम् । एवम् इतरयोः । सर्वत्र उत्सर्जनाद् ऊर्ध्वं पूर्वगृहीतस्यांशस्य दारणाध्ययनम् अङ्गाध्ययनं च होमः प्रथमः कल्पः । अथ ये सारस्वतं पाठम् अधीयते तेषाम् उपनयनानन्तरं तदानीम् एव चत्वारि वेदव्रतानि क्रमेण कृत्वा काले ‘ध्यायम् उपाकृत्य यथापाठम् अध्ययनं तैष्याम् उत्सर्गः । पूर्ववद् धारणाध्ययनम् अङ्गाध्ययनं च पुनरुपाकरणम् इत्यादि । आद्यकल्पे तु केचिदुत्सर्जनं न कुर्वते । ओपाकरणादधीत्य पुनर् उपाकुर्वते । अन्ये तूत्सृज्य पुनर् अधीयते । वेदव्रतानि च यदा कदाचित् कुर्वते । तेषां मूलं मृग्यम् । सर्वेष्व् अपि पक्षेषु शुक्रियाणां पृथग् उपाकरणम् उत्सर्जनं च । 
        तत्र प्रयोगः — पर्वण्य् उदयगयन इत्यारभ्याज्यभागन्ते सोमाय काण्डर्षये स्वाहेति सदसस्पतिम् इति च हुत्वा जयादिपरिषेचनान्ते मदन्तीर् उपस्पृश्येत्येवमादि प्रतिपद्यते । एवम् एव पूर्ववत् विसृज्येत्यत्रापि प्रयोगः ॥ ८।१–२ ॥




“यस्याग्नौ न क्रियते न तद् भोक्तव्यम्” (आ॰ ध॰ सू॰ २।१५।१३) इति धर्मशास्त्रवचनात् शरीरस्थित्यर्थम् अपि भोजनं द्विजस्य वैश्वदेवशेषेणैव भवितव्यम् । चतूरात्रम् अहूयमानः “अग्निर् लौकिकः संपद्यते” इति वचनादहुते ‘ग्निहोत्रे सर्वक्रत्वर्थो ‘ग्निर् लौकिकः स्यात् । ततश् च ज्वरादिभिर् उपद्रवे सत्यपि वैश्वदेवाग्निहोत्रादेः तत्प्रायश्चित्तानां वा होमानाम् अवश्यकार्यत्वाद् ऋत्विगन्तरालाभे सत्यपि द्वयोर् अपि स्त्र्यनुपेतयोः येन केनचित् प्रकारेण मन्त्रलिङ्गलोपेनापि तत्र प्रसक्तिः । तथा वैश्वदेवस्य श्राद्धादिषु “अथ गृहमेधिनो यदशनीयस्य होमा बलयश् च” (आ॰ ध॰ सू॰ २।३।१२) इति वचनात्, सुवर्चका यवक्षाराभ्यां लवणेन चावरान्नेन च कोशधान्यापरनाम्ना माषादिना तिलव्यतिरिक्तेन संसृष्टस्यापि भवति हविषो होमे प्रसक्तिः । तदुभयनिषेधार्थम् आह ।


        स्त्रियानुपेतेन क्षारलवणावरान्नसंसृष्टस्य च होमं 
        परिचक्षते ॥ ८।३ ॥


पाकयज्ञाधिकारे सर्वत्रायं प्रतिषेधः श्राद्धादिष्व् अप्यवरान्नानि कोशीधान्यानि माषादीनि कृष्णधान्यानि चणककोद्रवादीनि । परिचक्षते वर्जयन्ति सिष्टाः । “न स्त्री जुहुयात् । नानुपेतः । न क्षारलवणहोमो विद्यते” (आ॰ ध॰ सू॰ २।१५।१७, १८, १४)  इति प्रतिषेधेनैव सिद्धे उत्तरार्थो ‘यं प्रतिषेधः । किं च “पाणिग्रहणादि गृह्यं परिचरेत् स्वयं पत्न्यपि वा पुत्रः कुमार्यन्तेवासी वा” (आश्गृ १।९।१) इति आश्वलायनवचनेन पत्न्यादीनाम् औपासनहोमप्राप्त्याशङ्कायां प्रतिषेधः ॥ ८।३ ॥




अस्य प्रतिषेधस्य प्रतिप्रसवम् आह ।


        यथोपदेशं काम्यानि बलयश् च ॥ ८।४ ॥


यो ‘यं स्त्र्यादीनां प्रतिषेधः स काम्येषु कर्मसु नादरणीयः यथोपदेशम् एव तानि कर्तव्यानि । तथा बलयश् च यथोपदेशम् एव कर्तव्याः । सिद्ध्यर्थे यदस्य गृहे पण्यं स्याद् इति काम्योदाहरणम् । एवम् अत ऊर्ध्वं यदशनीयस्येत्यादि बलीनां होमे चोदितस्य स्त्र्यादिप्रतिषेधस्य बलिषु प्रसङ्गाभावात् ज्ञापकम् इदम् — होमधर्मो बलिषु प्रवर्तत इति । तेन अपरेणाग्निं दक्षिणं जान्व् आच्येत्येवमादि बलिष्व् अपि भवति । “न काम्येषु बलिषु च” इत्येव सिद्धे यथोपदेशम् इति वचनम् उपदेशादेवैषां प्रवृत्तिः स्वशास्त्रेण शास्त्रान्तरेण वा न प्रतिनिधित्वेन ॥ ८।४ ॥




सर्वत्र स्वयं प्रज्वलिते ‘ग्नाव् उत्तराभ्यां समिधाव् आदध्यात् ॥ ८।५ ॥


सर्वत्र सर्वेषु पाकयज्ञेषु अग्नौ स्वयं प्रज्वलिते धमनादि पुरुषप्रयत्नम् अन्तरेणेत्यर्थः । एतस्मिन् निमित्ते संप्राप्ते उत्तराभ्याम् ऋग्भ्यां द्वे समिधाव् अग्नाव् आदध्यात् “उद्दीप्यस्व” “मा नो हिंसीः” इति । आदधातिचोदितत्वात् स्वाहाकारो नास्ति । सर्वत्रग्रहणात् सर्वपाकयज्ञेष्व् अयं विधिर् भवति । अन्यथा प्रकरणाद् विवाह एव स्यात् । सर्वत्र लौकिके वैदिके गार्ह्ये वाग्नाव् इति । एककर्मकालेष्व् इत्यन्ये ॥ ८।५ ॥




आपन् मा श्रीः श्रीर् मा गाद् इति वा ॥ ८।६ ॥


एताभ्यां यजुर्भ्याम् एते समिदाव् आदध्याद् इति मन्त्रविकल्पः ॥ ८।६ ॥




एतदहर् विजानीयाद् यदहर् भार्याम् आवहते ॥ ८।७ ॥


एतदहः एतन् नक्षत्रम् । विजानीयात् न विस्मरेत् । यदहः यस्मिन् नक्षत्रे भार्याम् आवहते तत्कुलादानयति । यस्मिन् नक्षत्रे पाणिग्रहणं कृतं तत् न विस्मर्तव्यम् इत्यर्थः । आवहत इत्यनेनादिपाणिग्रहणं विवक्षितम् । अविस्मरणोपदेशे प्रयोजनं संवत्सरे संवत्सरे तस्मिन् नक्षत्रे कर्मविशेषः । कः पुनर् असौ । “यच् चैनयोः प्रियं स्यात्” (आ॰ ध॰ सू॰ २।१।७) इत्यादि सामयाचारिकेषूपदिष्टः । न चासौ विधिः । पार्वणविशेषो यदि स्यात् तस्योपचारः पार्वणेन व्याख्यात इत्येतदसम्जसं स्यात् । अथ स विधिर् एवेह कस्मान् नोपदिश्यते । उच्यते – इहोपदेशे प्रकरणाद् विवाहाङ्गत्वं विज्ञायेत । ततश् च शम्यादयो ‘पि विवाहधर्माः स्युः । किं च सर्वचरणार्थः तत्रोपदेशः ॥ ८।७ ॥




त्रिरात्रम् उभयोर् अधःशय्या ब्रह्मचर्यं क्षारलवणवर्जनं च ॥ ८।८ ॥


स्थालीपाकादारभ्य त्रिरात्रम् उभयोः दआ॰ मन्त्रपाठःअत्योः अधःशय्या नोपरि खट्वादौ । ब्रह्मचर्यं मैथुनवर्जनं, क्षारलवणयोश् च वर्जनं भोजने । तत्र क्षारलवणवर्जनं स्थालीपाकात् प्राग् अध्वनि न भवति । ब्रह्मचर्यं तु तत्रापि भवति । चतुर्थ्यां समावेशनविधानात् इदं तु ब्रह्मचर्यवचनं दार्ढ्यार्थम् । यद्यपि सहशयनम् उभयोः, तथापि मैथुनवर्जने यत्नः कार्य इति ॥ ८।८ ॥




तयोः शय्याम् अन्तेरण दण्डो गन्धलिप्तो वाससा सूत्रेण वा परिवीतस् तिष्ठति ॥ ८।९ ॥


तयोः दआ॰ मन्त्रपाठःअत्योः शय्याम् अनतरेण शयनस्य मध्ये दण्डः क्षीरिवृक्षोद्भवः गन्धेन सुरभिणा लिप्तः पुष्पैश् चालङ्कृतः वाससा सूत्रेण वा परिवीतः तिष्ठति स्थापयितव्यः । अन्योन्यसंस्पर्शो मा भूद् इति ॥ ८।९ ॥




तं चतुर्थ्यापररात्र उत्तराभ्याम् उत्थाप्य प्रक्षाल्य निधायाग्नेर् उपसमाधानाद् याज्यभागान्ते ‘न्वारब्धायाम् उत्तरा आहुतीर् हुत्वा जयादि प्रतिपद्यते परिषेचनान्तं कृत्वापरेणाग्निं प्राचीम् उपवेश्य तस्याः शिरस्याज्यशेषाद् व्याहृतिभिर् ओङ्कारचतुर्थाभिर् आनीयोत्तराभ्यां यथालिङ्गं मिथः समीक्ष्योत्तरयाज्यशेषेण हृदयदेशौ संमृज्योत्तरास् तिस्रो जपित्वा शेषं समावेशने जपेत् ॥ ८।१० ॥


अपररात्रो रात्रेस् तृतीयो भागः उत्तराभ्याम् उदीर्ष्वात इत्येताभ्याम् । अत्र प्राप्तस्य निधानस्य विधानं पुनस् तस्मिन् शयने दण्डस्य निधानं मा भूद् इति ।
        उत्तराः सप्त प्रधानाहुतीर् जुहोति – “अग्ने प्रायश्चित्ते” (आ॰ मन्त्रपाठः १।१०।३) इत्येवमाद्याः । तत्रादितश् चतुर्षु मन्त्रेषु “त्वं देवानां प्रायश्चित्तिः” (आ॰ मन्त्रपाठः १।१०।३) इत्ययम् अनुषङ्गः । उत्तरे मन्त्रास् त्रयः । आज्यभाग इत्यन्वारम्भकालोपदेशः । जयादि प्रतिपद्यत इति च तन्निवृत्तिः ।
        तन्त्रशेषं समाप्य ततः ताम् अपरेणाग्निम् अग्नेः पश्चात् प्राचीं प्राङ्मुखीम् उपवेश्य यो हुतस्याज्यस्य शेषः तस्मादवदाय दर्व्या तस्या वध्वाः शिरसि व्याहृतिभिर् ओङ्कारचतुर्थाभिः स्वाहाकारान्ताभिः प्रतिमन्त्रम् आनयति ।
        ततः उत्तराभ्याम् ऋग्भ्यां “अपश्यं त्वा” (आ॰ मन्त्रपाठः १।११ १) इत्येताभ्यां यथालिङ्गं मिथः अन्यो ‘न्यं युगपत् समीक्षेत्, पूर्वया वधूः उत्तरया वरः । ततो वर उत्तरयर्चा “समञ्जन्तु” (आ॰ मन्त्रपाठः १।११।३) इत्येतया वधूवरयोर् उभयोर् हृदयदेशौ समनक्ति तेनैवाज्यशेषेण सकृत् गृहीतेनाज्येन सकृदेव मन्त्रे चोक्त्वा । ततः उत्तरास् तिस्त्रो जपति “प्रजापते तन्वम्” (आ॰ मन्त्रपाठः १।११।४) इत्याद्याः / ततः शेषम् अनुवाकशेषं “आरोहोरुम्” इत्यादि समावेशने समागमनकाले जपेत् । समावेशनं च तस्मिन्नेवापररात्रे नियमेन भवति । इदम् एव समावेशनं मन्त्रवत् नान्यानि । परिषेचनान्तवचनम् आनन्तर्यार्थम् । परिषेचनान्ते एतदेव कर्म यथा स्यात् । तेन भोजनं प्राग् एव भवति ॥ ८।१० ॥




अन्यो वैनाम् अभिमन्त्रयेत ॥ ८।११ ॥


अन्यो वा ब्रह्मणः कश्चित् एनौ जायापती समागमिष्यन्तौ अनुवाकशेषेणाभिमन्त्रयेत । न स्वयं वरो जपेत् / तत्र यत् वधूवासः प्राग् अनेन परिधापितं तत् व्रतान्ते विमुच्यान्यत् वासः परिधाय संस्पृशति वधूः । तेन हस्तस्पर्शने दोषदर्शनात् परादेहि शाबल्यम् इत्येतासु । व्रतचर्यायां तु दण्डेनान्तर्हितत्वादसंस्पर्शः । तद्वासः श्वोभूते परादेहि शाबल्यम् इत्येताभिश् चतसृभिः ऋग्भिः सूर्याविदे ब्राह्मणाय वरो दद्यात् । यथा वक्ष्यति – “वधूवास उत्तराभिर् एतद्विदे दद्यात्” (आ॰ गृ॰ सू॰ ९।११) इति । आश्वलायनेनाप्युक्तं  “सूर्याविदे वधूवस्त्रं दद्यात् । अन्नं ब्राह्मणेभ्यः” (आश्गृ १।८।१३–१४) इति ॥ ८।११ ॥




यदा मलवद्वासाः स्यादथैनां ब्राह्मणप्रतिषिद्धानि कर्माणि संशास्ति “यां मलवद्वाससम्” (त्स्। २।५।१) इत्य् 
एतानि ८।१२ ॥


मलवद्वासा इति रजस्वलाया अभिधानम् । यदेतिवचनं विवाहाद् ऊर्ध्वम् अपि प्राप्त्यर्थम् । अन्यथा विवाहमध्य एव स्यात्, प्रकरणात् । संशासनं च प्रथमर्तौ सकृत् भवति । तदेव सर्वार्थं भवति । यथा ब्रह्मचारिण उपनयने । एनाम् इत्यनुच्यमाने अन्य एनौ संशास्तीत्येवं विज्ञायेत । “अन्यो वैनाम्” (आ॰ गृ॰ सू॰ ८।११) इति प्रकृतत्वात् । ब्राह्मणप्रतिषिद्धानीत्य् उच्यते लोकप्रतिषिद्धान्य् उपरिशय्यासनादीनि लोकत एव प्रत्येतव्यानीति ज्ञापनार्थम् । कर्माणीति वचनात् कर्मणाम् एव शब्दान्तरैर् अवबोधनम्, न ब्राह्मणवाक्येन संप्रैषः । एतानीति वचनं “यां मलवद्वाससम्” इत्यादीनां प्रतिषिद्धानां विहितानां च संशासनं यथा स्यात् । तेन “तिस्त्रो रात्रीर् व्रतं चरेदञ्जलिना वा पिबेत्” (त्स् २।५।१) इति विहितयोर् अपि संशासनं भवति । एवं च “ब्राह्मणप्रतिषिद्धानि” इति प्रतिषिद्धग्रहणम् उपलक्षणम् । तत्र “यां मलवद्वाससम्” इति वाक्ये स्नानात् प्राक् समागमप्रतिषेधः । “याम् अरण्य” इति देशप्रतिषेधः । स्नातायाम् अपि “यां पराचीम्” इति पराङ्मुख्या गमनप्रतिषेधः । “या स्नाति” इति त्रिरात्रमध्ये स्नानस्य प्रतिषेधः । “याभ्यङ्ते” इत्यभ्यञ्जनस्य । “या प्रलिखत” इति शिरसि प्रलेखनस्य कङ्कतादिना । “याङ्ते” इति चक्षुषोर् अञ्जनस्य । “या दतः” इति दन्तधावनस्य । “या नखानि” इति नखनिकृन्तनस्य । “या कृणत्ति” इति कार्पासादेस् तन्तुकर्मणः । “या रज्जुम्” इति रज्जुक्रियायाः । “या पर्णेन” इति पर्णेनाशनस्य । “या खर्वेण” इति खर्वेण पात्रेण । एकदेशविलुप्तं कर्वम् । “तिस्रो रात्रीर्” इत्येतेषां प्रतिषेधानां कालनियमः । “अञ्जलिना वा पिबेद्” इत्यादिर् भोजने पात्राविधिः ॥ ८।१२ ॥




रजसः प्रादुर्भावात् स्त्नाताम् ऋतुसमावेशन उत्तराभिर् अभिमन्त्रयते ॥ ८।१३ ॥




इत्यापस्तम्बीये गृह्यप्रश्ने अष्टमः खण्डः




रजसः लोहिकस्य । ऋतौ यत् समावेशनं तत्र कर्तव्ये, उत्तराभिर् ऋग्भिः “विष्णुर् योनिम्” (आ॰ मन्त्रपाठः १।१२।१) इत्यादिभिः त्रयोदशभिर् अभिमन्त्रयेत । रजसः प्रादुर्भावाद् इति वचनात् सर्वस्मिन् रजसः प्रादुर्भावे ‘भिमन्त्रणं बवति । न संशासनवत् प्रथम एवर्तौ । स्नाताम् इत्येतत् ब्राह्मणप्रतिषिद्धानां सर्वेषां प्रतिप्रसवार्थम् । स्नातां कृतमङ्गलाम् इत्यर्तः । तेनाञ्जनाभ्यञ्जनान्यपि भवति ॥ ८।१३ ॥




इति श्रीहरहरदत्तविरचितायां गृह्यसूत्रवृत्ताव् अनाकुलायाम्
अष्टमः खण्डः 




अथ नवमः खण्डः




चतुर्थिप्रभृत्या षोडशीम् उत्तराम् उत्तरां युग्मां प्रजानिःश्रेयसम् ऋतुगमन इत्य् उपदिशन्ति ॥ ९।१ ॥


षोडशीम् इति पञ्चम्यर्थे द्वितीया । आषोडश्या इत्यर्थः । आङ्चाभिविधौ । रजसः प्रादुर्बावादारभ्य चतुर्थीषोडश्यौ गृह्येते, प्रकरणात् । चतुर्थीप्रभृत्या षोडश्याः सर्वा रात्रय ऋतुगमनकालाः । तत्रापि उत्तराम् उत्तरां युग्मां रात्रिं प्रजानिःश्रेयसं विद्याद् इति । ऋतुगमन इति वचनात्, वैवाहिके प्रथमगमने सत्यपि ऋतुनिमित्तेनायम् उपदेशः प्रवर्तते । चतुर्थ्या अपाररात्रे नियमेन गमनं भवति । तत्र च शेषं समावेशने जपेत् । उत्तराभिर् अभिमन्त्रयत इति च गमनमन्त्राणां समुच्चयो भवति । तत्र पूर्वम् ऋतुगमनमन्त्राः । पश्चात् समावेशनमन्त्राः । विपरीतम् अन्ये ॥ ९।१ ॥




अर्थप्राध्वस्य परिक्षवे परिकासने चाप उपस्पृश्योत्तरे यथालिङ्गं जपेत् ॥ ९।२ ॥


अध्वानं प्रस्थितः प्राध्वः । अर्थः प्रयोजनम् । यत् किंचित् प्रयोजनम् उद्दिश्य यो ‘ध्वानं प्रस्थितः, तस्य अर्थप्राध्वस्य । परिक्षवे परिकासने वा दुर्निमित्ते प्राप्ते प्रायश्चित्तं अप उपस्पृस्योत्तरे ऋचौ जपेत् “अनुहवं परिहवं” इत्येते । परितः क्षवः परिक्षवः । सर्वतः स्थितैर् जनैः कृतक्षवथुः । तथा परिकासनम्।/ उपस्पर्शनं पाणिना संस्पर्शः, स्नानम् आचमनं वा । तत्र यस्मिन् कृते प्रयतो मन्यते तत्र तत् कुर्यात् । यथालिङ्गम् इत्यनुपपन्नम्, परिक्षवपरिकासलिङ्गभावात् । अथ पूर्वस्याम् ऋचि परिक्षवशब्द एकदेशविकृतो लिङ्गम् इत्य् उच्यते, तथाप्य् उत्तरस्यां परिकासनलिङ्गं नास्त्येव । तस्मादेवं व्याख्येयम् —एतयोर् निमित्तयोर् एकस्मिन्नपि सति मन्त्रयोर् एतयोर् जपः कार्यः । अन्येषु च मन्त्रलिङ्गप्रतीतेष्व् अनुहवादिषु दुर्निमित्तेष्व् इति । तत्र पृष्ठत आह्वानम् अनुहवः । सर्वत आह्वानं परिहवः । परिवादो ‘भिशंसनम् । परिक्षव उक्तः । दुःस्वप्नः प्रसिद्धः । दुरुदितम् अल्पायुर् इत्यादि । अनुहूतं परिहूतम् इति शकुनेर् अशोभना वाग् उच्यते । अशाकुनम् अनिमित्तभूतम् । मृगस्य सृगालादेः । अक्ष्णया सृतम् तिर्यग्गमनम् अपसव्यादि । एतेषाम् एकस्मिन्नपि निमित्ते द्वयोर् अपि मन्त्रयोर् जपः कार्यः । परिक्षवपरिकासनयोश् च लिङ्गाभावे ‘पि । परिक्षवशब्दस् तु क्षवधुलिङ्गं न भवति, रूपभेदात् । एकदेशविकारस् तु परिक्षवस्यापि संभवति । तन्निमित्ते तु अन्यस्मिन् प्रकरणे एतद् वक्तव्यम् । इह च वचनप्रयोजनं विवाहार्थं गच्छतो ‘पि एतेषु निम्त्तेषु प्रायश्चित्तम् एतत् यथा स्याद् इति । प्रकरणान्तरे तु श्रुतानां विवाहाद् ऊर्ध्वम् एव प्रवृत्तिः । इदं तु अर्थप्राध्वस्येति वचनात् सर्वार्थं च भवति । प्रकरणात् विवाहे ‘पि स्वाध्यायस्थाननियम् आर्थं च मन्त्रयोर् एतयोर् इह पाठः ॥ ९।२ ॥




एवम् उत्तरैर् यथालिङ्गं चित्रियं वनस्पतिं शकृद्रीतिं सिग्वातं शकुनिम् इति ॥ ९।३ ॥


एवम् इत्यनेन अर्थप्राध्वेति च, अप उपस्पृश्येति च, जपेद् इति चापेक्ष्यते । एवं च यथालिङ्गवचनं विस्पष्टार्थम् । चित्रियः प्रसिद्धः तत्रार्थप्राध्वः चित्रियं वृक्षम् आसाद्याप उपस्पृश्य “आरात् ते अग्निर् अस्तु” (आ॰ मन्त्रपाठः १।१३।७) इति एतयर्चानुमन्त्रयते । “नयः शकृत्सदे” इति शकृद्रीतिम् उपतिष्ठेत । “सिगसि” (आ॰ मन्त्रपाठः १।१३।९) इति सिग्वातम् अन्यकृतम् । आत्मसंस्पृष्टो वाससा कृतो वातः सिग्वातः । सिगसि नासीति दीर्घान्ते प्राप्ते छान्दसो ह्रस्वः । शकुनिं शुभां वाचम् अनुमन्त्रयेत उद्गातेव शकुने इत्येतयर्चा अशुभवचने तु प्रागुक्तो जपः । केचिद् इदम् अपि तत्रैवेच्छन्ति ॥ ९।३ ॥




उभयोर् हृदयसंसर्गेप्सुस् त्रिरात्रावरं ब्रह्मचर्यं चरित्वा स्थालीपाकं श्रपयित्वाग्नेर् उपसमाधानाद्याज्यभागान्ते ‘न्वारब्धायां स्थालीपाकादुत्तरा आहुतीर् हुत्वा जयादि प्रतिपद्यते परिषेचनान्तं कृत्वा तेन सर्पिष्मता युग्मान् द्व्यवरान् ब्राह्मणान् भोजयित्वा सिद्धिं वाचयीत ॥ ९।४ ॥


यदि वरस्य मनो वर्ध्वा न तुष्येत् अथ तस्सिद्धिकामेन वध्वाः पित्रादिना तपोयुक्तेनेदं कर्म कर्तव्यम् अज्ञातं वरस्य, वशीकरणार्थत्वात् । औपासने च कर्तव्यम् । तदुक्तं पुरस्तात् ब्रह्मचर्यविधानस्य दृष्टार्थत्वात् यावता तपसार्थसिद्धिं मन्यते तावत् कर्तव्यम् । पुनर्वस्वोश् चेदं कर्म भवति, “श्वस्तित्येण” (आ॰ गृ॰ सू॰ ९।५) इति वचनात् । किं पुनस् तत् कर्म । स्थालीपाकः, पाठार्चनं च । सर्वं कर्म पार्वणवत् । विवाहप्रकरणे तूपदेशात् सकृत् पात्रप्रयोगः शम्याश् च । कालस्य चानियमः । विवाहप्रकरणे चास्याः समाप्तिः तच्छेषभूतस्य वासोदानस्योपरिष्टादुपदेशादवगन्तव्या । एवमर्थम् एव च तस्योपरिष्टादुपदेशः । सप्त प्रधानाहुतयः प्रातर् अग्निम् इत्येवमाद्याः । ततः स्विष्टकृत्, ततो जयादि । पार्वणातिदेशात् एकस्यैव ब्राह्मणस्य भोजने प्राप्ते बहुत्वं विधीयते । तेन स्थालीपाको महान् कर्तव्यः । सर्पिष्मद्वचनं नियमार्थं परिषेचनाद् ऊर्ध्वं पार्वणधर्माणां सर्पिष्मत्वम् एव भवतीति । तेन “पूर्णपात्रस् तु दक्षिणेत्येके” (आ॰ गृ॰ सू॰ ७।१८) इत्येतन् न भवति । सिद्धिं वाचयीत तैर् भुक्तवद्भिः संकल्पसिद्धिर् अस्त्व् इति वाचनम् । परिषेचनान्तवचनं कर्तृनियमार्थम् । कथम् । यो होमस्य कर्ता स एव ब्राह्मणभोजनं सिद्धिवाचनं च कुर्याद् इति तेन यदुत्तरं कर्म परिकिरणादि तस्य वधूः कर्त्रीति ॥ ९।४ ॥




श्वस्तिष्येणेति त्रिः सप्तैर् यवैः पाठां परिकिरति “यदि वारुण्यसि वरुणात् त्वा निष्क्रीणामि यदि सौम्यसि सोमात् त्वा निष्क्रीणामि” इति ॥ ९।५ ॥


श्वो यत् करणीयं कर्म तत् तिष्येण नक्षत्रेण सआ॰ मन्त्रपाठःआद्यत इति कृत्वा पूर्वेद्युः सिद्धिवाचनान्ते कर्मणि कृते पित्रादिना ऋत्विजा यजमानभूता वधूः यत्र प्रदेशे पाठा तिष्ठति तत्र गत्वा तां पाठां त्रिः सप्तैः एकविंशत्या यवैः परिकिरति “वारुण्यसि” इइत्येताभ्याम् । त्रिः सप्तैर् इति छान्दसो निर्देशः । पाठा ओषधिविशेषः । आथर्विणिकास् तु पाशेत्यधीयते ॥ ९।५ ॥




श्वोभूते उत्तरयोत्थाप्योत्तराभिस् तिसृभिर् अभिमन्त्र्योत्तरया प्रतिच्छन्नां हस्तयोर् आबध्य शय्याकाले बाहुभ्यां भर्तारं परिगृह्णीयादुपधानलिङ्गया ॥ ९।६ ॥


कृत्वा परिकिरणम् उपोष्य ततः श्वोबूते तां पाठां उत्थापयति खनित्रेण खात्वोत्खिदति उत्तरयर्चा “इमां खनामि” (आ॰ मन्त्रपाठः १।१५।१) इत्येतया । ततस् ताम् उत्तराभिस् तिसृभिः ऋग्भिः अभिमन्त्रयेत “उत्तानपर्णे” (आ॰ मन्त्रपाठः १।१५।२) इत्येताभिः । तस्या मूलं द्वेधा प्रच्छिद्य हस्तयोर् आवध्नाति उत्तरयर्चा “अहम् अस्मि” (आ॰ मन्त्रपाठः १।१५।५) इत् येतया । प्रतिच्छन्नां यथा भर्ता न पश्यति तथेत्यर्थः । उभयत्र मन्त्रस्यावृत्तिः आबध्य ततो रात्रौ शय्याकाले भर्तारं परिगृह्णीयात् । उपधानलिङ्गयाऋचा “उपते ‘धाम्” (आ॰ मन्त्रपाठः १।१५।६) इत्येतया उत्तरयेति वक्तव्ये उपधानलिङ्गयेति वचनं परिग्रहे विशेषविधानार्थम् । यथा मूलयोः अन्यतरदधस्तादुपधानं भवति इतरच् चोपरिष्टादपिधानं तथा परिग्रहः कर्तव्यः ॥ ९।६ ॥




वश्यो भवति ॥ ९।७ ॥


यदि भार्या भर्तरि न रमते तदा नैवैतत् कर्म भवतीति प्रदर्शनार्थम् इदं वश्यः पतिर् भवति भार्यायाः, न भार्या भर्तुर् इति । इदं स्पष्टम् । वश्य इति पुल्लिङ्गनिर्देशात् वधूर् इह यजमाना ॥ ९।७ ॥




अस्य अधिकारान्तरसंयोगम् आह ।


सपत्नीबाधनं च ॥ ९।८ ॥


न केवलम् उभयोर् हृदयसंसर्गसाधनम् एवैतत् कर्म । किं तर्हि । सपत्नीबाधनं च सपत्न्यप्यनेन बाधितुं शक्येत्यर्थः । अस्मिन्नपि पक्षे औपासन एवाग्निः यो ‘स्या विवाहेन संपादितः या सप्तनीं बाधते । विवाहभेदाद् ध्यग्निः संसृज्यते । तथा च राजसूय इत्य् उक्तं – “तस्या औपासने प्रतिनिहितम्” (आप्श्र् १८।१६।१४) इति । तथा – अग्निसंसर्गो बौधायनीये ‘भिहितः संसर्गाद् ऊर्ध्वम् अपि तस्मिन्नेव भवति । यथा बाध्यमाना सपत्नी न जानाति । केचित् पूर्वस्मिन्नेवाग्नौ द्वितीयं विवाहम् इच्छन्ति । तेषाम् अपि तस्मिन्नेव कर्म 
॥ ९।८ ॥




अथान्यदपि सपत्नीबाधनम् आह ।


एतेनैव कामेनोत्तरेणानुवाकेन सदादित्यम् उपतिष्ठते ॥ ९।९ ॥


एतेनैव सपत्नीबाधनेन कामेन उत्तरेणानुवाकेन “उदसौ सूर्यो अगात्” (आ॰ मन्त्रपाठः १।१६।१) इत्यनेन सदा अहर् अहः आदित्यम् उपतिष्ठते । सदार्थक एवकारः पौनर्वाचनिकः ॥ ९।९ ॥




यक्ष्मगृहीताम् अन्यां वा ब्रह्मचर्ययुक्तः पुष्करसंवर्तमूलैर् उत्तरैर् यथालिङ्गम् अङ्गानि संमृश्य प्रतीचीनं निरस्येत् ॥ ९।१० ॥


यक्ष्मा राजयक्ष्मा क्षयरोगः । तेन गृहीतां भार्याम् अन्यां वा स्वां स्त्रियं मातृप्रभृतिं ज्ञात्वा भैषज्यम् इदं कर्तव्यम् । किं तत् । उत्यते – ब्रह्मचर्येण युक्तः पुष्करस्य संवर्तमूलैः परिमण्डलाकारैः मूलैः । संवर्तमूलैश् चेत्यन्ये । संवर्तिका नवदलम् इति नैघण्टुकाः । उत्तरैर् मन्त्रैः “अक्षीभ्यां ते नासिकाभ्याम्” (आ॰ मन्त्रपाठः १।१७।१) इत्यादिभिः । यथालिङ्गं तस्या अक्ष्यादीन्यङ्गानि समृश्य प्रतीचीनं यथा तथा निरस्येत् । यथालिङ्गवचनात् प्रतिमन्त्रं संमर्शनं निरसनं च । एकैकेन मूलेन संमर्शनम्, बहुवचनस्य सर्वापेक्षत्वात् । आन्त्रादीनाम् अन्तर्गतत्वात् बहिस् तत्प्रदेशे संमार्जनम् ॥ ९।१० ॥




वधूवास उत्तराभिर् एतद्विदे दद्यात् ॥ ९।११ ॥




इत्यापस्तम्बीये गृह्यप्रश्ने नमः खण्डः


समाप्तस् तृतीयः पटलः


विवाहकाले यत् वासः परिधापितं, तत् एतद्विदे ब्राह्मणाय दद्यात्, यो ऽस्मिन् प्रश्ने पठितान् मन्त्रान् सार्थान् वेद तस्मै । केचित् – भैषज्यशेषम् इदं मन्यन्ते । आनन्तर्यात् । तेषां वधूवास इति विशेषणम् अन्यस्याः स्त्रियाः यक्ष्मगृहीतायाः वाससो दाननिवृत्त्यर्थम् । एतद्विद इति च भैषज्यकर्मकृत इत्यर्थः । मन्त्रेषु तु परादेहि इत्यादिषु विवाहकाले परिहितस्य वधूवाससः स्पर्शनिन्दा । सूर्याविदे ब्राह्मणाय तद्दानं च दृश्यते । कल्पान्तरे च तद् व्यक्तम्  – “चरितव्रतः सूर्याविदे वधूवस्त्रं दद्यात्” (आश्गृ १।८।१३) इति । तस्मात् भैषज्यशेषत्वम् अनुपपन्नम् । यत् पुनर् उक्तम् आनन्तर्याद् इति, तत्र कारणम् उक्तम् एव । कथम् । एवमन्तं विवाहप्रकरणं स्याद् इति ॥ ९।११ ॥




इति श्रीहरदत्तविरचितायाम् आपस्तम्बगृह्यवृताव् अनाकुलायां
नवमः खण्डः




अथ चतुर्थः पटलः


दशमः खण्डः




अथ मन्त्राम्नानक्रमप्राप्तम् उपनयनव्याख्यानं प्रतिजानीते ।


                उपनयनं व्याख्यास्यामः ॥ १०।१ ॥


येन आचार्यकुलम् उपनीयते कुमारः तदुपनयनं नाम कर्म श्रौतः पुरुषसंस्कारः । “गर्भाषटमेषु ब्राह्मणम् उपनयीत” (आ॰ गृ॰ सू॰ १०।२) इति वक्ष्यमाणेनैवोपनयनाधिकारे सिद्धे प्रतिज्ञाकरणं प्राधान्यख्यापनार्थम् । यथा “अग्न्याधेयं व्याख्यास्यामः” (आप्श्र् ५।१।१) इत्यादौ । कथं पुनर् उपनयनस्य प्राधान्यम् । यस्मादनुपनीतस्य श्रौतस्मार्तेषु सर्वेषु कर्मस्व् अनधिकारः । उपनयने तु गर्भाधानदिभिर् असंस्कृतस्यानधिकारः । यत्र ब्रह्मचारिधर्माः सामयाचारिकेषु तत्रैवोपनयने ‘प्य् उच्यमाने सर्वचरणार्थता स्यात् । इष्यते चास्मदीयानाम् एवायं कल्पः । तस्मादत्रोपदेशः ॥ १०।१ ॥




                गर्भाष्टमेषु ब्राह्मणम् उपनयीत ॥ १०।२ ॥


यस्मिन् वर्षे गर्भो भूत्वा शेते तद् वर्षं गर्भशब्देनोच्यते तदष्टमं येषां तानीमानि गर्भाष्टमानि वर्षाणि । बहुवचनं सौरादिभेदेन वर्षाणं भिन्नत्वात् । अपर आह – जन्मप्रभृति सप्तानां वर्षाणां गर्भम् अष्टमं भवति । तेन सप्तस्व् अपि वर्षेषूपनयनं चोद्यते । तत्र चतुर्षु वर्षेष्व् अयोग्यत्वात् चौलादिसंस्कारान्तरविरोधाच् च पञ्चमादिषु त्रिषूपनयनम् इति । अत्र षष्ठसप्तमयोः काम्यम् उपनयनम् अष्टमे नित्यम् इत्ययं विसेषो न स्यात् । सर्वत्र नित्यम् एव स्यात् । किं च पञ्चमे षष्ठे वा वर्षे वर्तमाने कथं गर्भवर्षम् अष्टमं भवति । न ह्यसत्यपूरणीयेषु पूरणत्वम्  उपपद्यते । तस्मात् सप्तमे वर्तमान एव गर्भवर्षम् अष्टमं भवति । तस्मादविवक्षितं बहुवचनम् । पूर्वोक्तो वा निर्वाहः । काम्यं तूपनयनं विध्यन्तरलभ्यम् । उपनयीतेति पाठः श्रुत्यनुसारेण । शब्विकरणस् तु धातुः । राजन्यवैश्ययोः विशेषोपदेशादेव गर्भाष्टमविधेः ब्राह्मणविषयत्वे सिद्धे ब्राह्मणविधिः श्रुत्यनुवाद एव । पुनर् उपनयीतेत्यनुच्यमाने पूर्वम् उपनयनग्रहणम् अधिकारार्थम् एव स्यात्, तम् अर्थं न साधयेत् यस् तत्र साध्यः ॥ १०।२ ॥




गर्भैकादशेषु राजन्यं गर्भद्वादशेषु वैश्यम् ॥ १०।३ ॥
वसन्तो ग्रीष्मः शरद् इत्य् ऋतवो वर्णानुपूर्व्येण ॥ १०।४ ॥


उदगयने वसन्तनियमः ब्राह्मणस्य । क्षत्रियस्यापवादो नियमो वा । वैश्यापवादः । पूर्वपक्षादयस् तु स्थिता एव । वर्षाण्य् ऋतवश् च विधीयन्ते इह सामयाचारिकेषु च । तत्र सामयाचारिकेषु विधानं सर्वचरणार्थम् । इह विधानं वर्णनियमार्थम् । शास्त्रान्तरदृष्टानां कालान्तराणाम् इह प्रवृत्तिर् मा भूद् इत्येवं ब्रुवन्नेतत् ज्ञापयति – चौलादिषु शास्त्रान्तरदृष्टो ‘पि कालः पक्षे भवतीति ॥ १०।३–४ ॥




ब्राह्मणान् भोजयित्वाशिषो वाचयित्वा कुमारं भोजयित्वानुवाकस्य प्रथमेन यजुषापः संसृज्योष्णाः शीतास्व् आनीयोत्तरया शिर उनत्ति ॥ १०।५ ॥


अथोपनयनविधिः – पूर्वेद्युर् नान्दीश्राद्धम् । ततः श्वोभूते ब्राह्मणान् भोजयित्वा तैर् आशिषो वाचयति – पुण्याहं स्वस्त्य् ऋद्धम् इति । ततः कुमारं भोजयेत् । एवमन्तं पित्रादेः कर्म । अथाचार्यः उष्णाः शीताश् चापः संसृजति । अनुवाकस्योत्तरस्य प्रथमेन यजुषा “उष्णेन वायौ” (आ॰ मन्त्रपाठः २।१।१) इत्येतेन । संसृजंश् चोष्णाः शीतास्व् आनयति, न शीता उष्णासु । ततस् ताभिर् अद्भिः कुमारस्य शिर उनत्ति क्लेदयति – उत्तरयर्चा “आप उन्दन्तु” (आ॰ मन्त्रपाठः २।१।२) इत्येतया । उत्तरेण यजुषेत्येव सिद्धे अनुवाकस्य प्रथमेन यजुषेत्य् उक्तं संज्ञाकरणार्थम् । तेन उष्णेन वायाव् उदकेनेत्येष इत्यत्रानुवाकस्य ग्रहणं भवति । अन्यथा संशयः स्यात् – अनुवाको मन्त्रा वेति । उष्णाः शीतास्व् आनीयेत्येव सिद्धे संसृज्येति वचनं सर्वार्थत्वप्रदर्शनार्थम् । अत्मनश् च नापितस्य च या उन्दनार्थास् ताः संसृजति तच् चान्येषां व्यक्तम् – नापितं शिष्यात् – शीतोष्णाभिर् अद्भिर् अबर्थं कुर्वाणो ‘क्षण्वन् कुशलीकुर्विति ॥ १०।५ ॥




त्रींस् त्रीन् दर्भानन्तर्धायोत्तराभिश् चतसृभिः प्रतिमन्त्रं प्रतिदिशं प्रवपति ॥ १०।६ ॥


प्रवपति प्रथमं वपति वपनं प्रारभत इत्यर्थः । तेन पूर्वं मन्त्रवद् वपनं करोत्याचार्यः पश्चान् नापित इत्य् उक्तं भवति । तत्रायं प्रयोगः – कुमारस्य शिरसि प्राच्यां दिशि त्रीन् दर्भानन्तर्धाय “येनावपत्” (आ॰ मन्त्रपाठः २।१।३) इत्येतया प्रच्छिनत्ति क्षुरेण । असाव् इत्यस्य स्थाने तस्य नाम प्रथमया विभक्त्या गृह्णाति । यथा असाव् अयं यज्ञदत्तशर्मा । एवं सर्वत्रादसः प्रयोगे नाम निर्देष्टव्यम् । प्रच्छिद्यानडुहे शकृत्पिण्डे यवम् अति केशान् प्रक्षिपति । अथाप उपस्पृश्य तथैव दक्षिणस्यां दिशि “येन पूषा” इति । प्रतीच्यां “येन भूयः” इति । उदीच्यां “येन पूषा” इति । अत्र संबुध्या नामग्रहणं – तेन ते वपामि यज्ञदत्तशर्मन्नायुषेति ॥ १०।६ ॥




वपन्तम् उत्तरयानुमन्त्रयते दक्षिणतो माता ब्रह्मचारी 
वा ॥ १०।७ ॥


एवम् आचार्येण प्रतिदिशं प्रवपने कृते नापितस् तस्य केशान् वपति संसृष्टाभिर् एवाद्भिर् अबर्थं कुर्वाणः । तं नापितं वपन्तम् उत्तरयर्चा “यत् क्षुरेण” (आ॰ मन्त्रपाठः २।१।७) इत्येतयानुमन्त्रयत आचार्यः ॥ १०।७ ॥




दक्षिणतो माता ब्रह्मचारी वानडुहे शकृत्पिण्डे यवान् निधाय तस्मिन् केशानुपयम्योत्तरयोदुम्बरमूले दर्भस्तम्बे वा 
निदधाति ॥ १०।८ ॥


अथ कुमारस्य माता ब्रह्मचारी वा कश्चित् तस्य दक्षिणत उपविश्य कस्मिश्चित् पात्रे आनडुहं शकृत्पिण्डं कृत्वा यवाश् च तस्मिन् पिण्डं निधाय तस्मिन् केशानुपयच्छति उपगृह्णाति यथा भूमौ न पतन्ति तथा सर्वानुपयम्य ततस् तान् केशानुदुम्बरस्य वृक्षस्य मूले दर्भस्तम्बे वा निदधाति । उत्तरयर्चा “उप्त्वाय केशान्” (आ॰ मन्त्रपाठः २।१।८) इत्येतया । यदि माता ताम् अन्तो मन्त्रं वाचयति ॥ १०।८ ॥




स्नातम् अग्नेर् उपसमाधानाद् याज्यभागान्ते पालाशीं समिधम् उत्तरयाधाप्योत्तरेणाग्निं दक्षिणेन पदाश्मनम् आस्थापयत्यातिष्ठेति ॥ १०।९ ॥


“स्नातं कुमारं शुचिवाससंबद्धशिखं यज्ञोपवीतम् आसञ्जति – यज्ञोपवीतं परमं पवित्रम् इति । ततस् तं यज्ञोपवीतिनं देवयजनम् उदानयति” (बो॰ गृ॰ सू॰ २।५) इति बौधायनः । तस्य सर्वस्योपलक्षणं स्नातवचनम् । ततो ऽवग्नेर् उपसमाधानादि तन्त्रं प्रतिपद्यत आचार्यः । विवाहवदग्न्युत्पत्तिः । शम्याः परिध्यर्थे । सकृत् पात्रप्रयोगः ।  वासोमेखलादीनाम् अपि सह सादनम् । तत आज्यभागान्ते कुमारं पालाशीं समिधम् आधापयति उत्तरयर्चा “आयुर्दा देव” (आ॰ मन्त्रपाठः २।२।१) इत्येतया / कुमारो मन्त्रेण समिधम् आदधाति । तम् आचार्यः प्रयुङ्क्ते मन्त्रं च वाचयति, समिधं चाधापयति । देवताया अभिधेयत्वान् न मन्त्रलिङ्गविरोधः । अन्ये त्व् आचार्यस्यैव मन्त्रप्रयोगम् इच्छन्ति । आधाप्य समिधम् उत्तरेणाग्निम् अश्मानं प्रतिष्ठितम् अनेनास्थापयति दक्षिणेन पदा “आतिष्ठेमम्” इति मन्त्रेण । अयं मन्त्र आचार्यस्यैव, कुमारस्याभिधेयत्वात् । तेनाचार्यो मन्त्रम् उक्तत्वा दक्षिणं पादं हस्ताभ्यां गृहीत्वाश्मनि निधापयति ॥ १०।९ ॥




वासः सद्यःकृत्तोतम् उत्तराभ्याम् अभिमन्त्र्योत्तराभिस् तिसृभिः परिधाप्य परिहितम् उत्तरयानुमन्त्रयते ॥ १०।१० ॥


एकस्मिन्नेवाहनि तन्तुक्रिया वयनाक्रिया च यस्य तत् सद्यःकृत्तोतम् । एवंभूतं वास उत्तराभ्यां ऋग्भ्यां “रेवतीस् त्वा” (आ॰ मन्त्रपाठः २।२।३) इत्येताभ्यां अभिमन्त्रयेत । ततस् तदुत्तराभिस् तिसृभिः “या अकृन्तन्” (आ॰ मन्त्रपाठः २।२।५) इत्येताभिः परिधापयति । आचार्यस्यैव मन्त्राः । वचनादेकम् इति तिसृणाम् अन्ते परिधापनम् । ततः तं परिहितवन्तं कुमारं आचार्यः उत्तरया “परीदं वासः” (आ॰ मन्त्रपाठः २।२।८) इत्येतया अनुमन्त्रयते ॥ १०।१० ॥




मौञ्जीं मेखलां त्रिवृतां त्रिः प्रदक्षिणम् उत्तराभ्यां परिवीयाजिनम् उत्तरम् उत्तरया ॥ १०।११ ॥


अथ मेखलाम् उत्तराभ्याम् ऋग्भ्याम् “इयं दुरुक्तात्” (आ॰ मन्त्रपाठः २।२।९) इत्येताभ्यां त्रिः प्रदक्षिणं परिव्ययति कुमारम् । स्वयम् एव मन्त्रम् उक्त्वा तं वाचयत्याचार्यः । मन्त्रलिङ्गात् त्रिवृत् मेखला मौञ्जी मुञ्जतृणैः कल्पिता । त्रिवृत् त्रिगुणा । त्रिवृताम् इति छान्दसो दीर्घपाठः । ततो ‘जिनम् उत्तरं वासः करोति उत्तरयर्चा । मित्रस्य चक्षुर् इत्येतया स्वयम् एव मन्त्रम् उक्त्वा । सामयाचारिकेषु वर्णविशिष्टा मेखलाविशेषाश् चोदिताः । इदं तु सर्ववर्णानां मौञ्जीप्राप्त्यर्थं वचनम् । अजिनविशेषास् तु सामयाचीरिका इहापि प्रत्येतव्याः “कृष्णं ब्राह्मणस्य” (आ॰ ध॰ सू॰ १।३।३) इत्यादयः ॥ १०।११ ॥




उत्तरेणाग्निं दर्भान् संस्तीर्य तेष्व् एनम् उत्तरयावस्थाप्योदकाञ्जलिम् अस्मा अञ्जलाव् आनीयोत्तरया त्रिः प्रोक्ष्योत्तरैर् दक्षिणे हस्ते गृहीत्वोत्तरैर् देवताभ्यः परीदायोत्तरेण यजुषोपनीय “सुप्रजा” इति दक्षिणे कर्णे 
जपति ॥ १०।१२ ॥




इत्यापस्तम्बीये गृह्यप्रश्ने दशमः खण्डः




अथाचार्यः उत्तरेणाग्निं दर्भान् संस्तीर्य तेष्व् एनं कुमारम् उत्तरया “आगन्त्रा समगन् महि” (आ॰ मन्त्रपाठः २।३।१) इत्येतयावस्थापयति । कुमारस्य मन्त्रः आचार्यो वाचयति । अवस्थाप्य स्वयं च पश्चात् भूमाव् अवस्थाय स्वम् अञ्जलिम् उदकेन पूरयित्वा तम् जलिम् अस्मै कुमाराय प्रतिमुखं दर्भेष्व् अवस्थिताय प्रोक्षणार्थम् आनयति तस्याञ्जलौ । अस्मा इति चतुर्थीनिर्देशात् कुमारार्थो ‘यम् उदकाञ्जलिः । तेन प्रोक्षणस्य कुमारः कर्ता भवति । आनीय ततः प्रोक्षणं प्रयोजयत्याचार्यः । उत्तरयर्चा “समुद्राद् ऊर्मिः” (आ॰ मन्त्रपाठः २।३।२) इत्येतया । कुमारस्य मन्त्रः । आचार्यो वाचयति । (त्रिः प्रोक्षयति  । सकृत् मन्त्रेण द्विस् तूष्णीम् । सव्येन धारणम् उदकस्य, दक्षिणेन प्रोक्ष्णम् । प्रोक्ष्येत्यत्र णिचो लोपो द्रष्टव्यः) । अथ कुमारस्य हस्तं गृह्णाति उत्तरैर् दशभिर् मन्त्रौः “अग्निष्टे हस्तम् अग्रभीत्” (आ॰ मन्त्रपाठः २।३।३) इत्यादिभिः । प्रतिमन्त्रं ग्रहणावृत्तिः । तत उत्तरैर् एकादशभिः “अग्नये त्वा परिददामि” (आ॰ मन्त्रपाठः २।३।१३) इत्यादिभिः तं देवताभ्यः परिददाति । सर्वेष्व् असौशब्देषु नामग्रहणं संबुध्या । परिदाय तम् उत्तरेण यजुषा “देवस्य त्वा सवितुः” (आ॰ मन्त्रपाठः २।३।२४) इत्येतेन उपनयते विद्यानुष्ठानार्थम् आचार्यः स्वकुलं प्रापयतीत्यर्थः । यजुरुच्चारणम् एव तत्र व्यापारः, नान्यः कश्चित् । नामग्रहणं च संबुध्या । केचित् — असाव् इत्यन्तोदातस्य पाठात् आचार्यस्य नाम प्रथमया निर्देश्यं मन्यन्ते । एतत्सम्बन्धात् समस्तम् एव कर्मोपनयनम्, यथा पशुबन्ध इति । उपनीय सुप्रजा इति दक्षिणे कर्णे जपति । “सुपोषः पोषैर्” इत्येवमन्तो जपः ॥ १०।१२ ॥




इति गृह्यसूत्रवृत्ताव् अनाकुलायां
दशमः खण्डः




अथैकादशः खण्डः




        “ब्रह्मचर्यम् आगाम्” इति कुमार आह ॥ ११।१ ॥


सवित्रा प्रसूत इत्येवमन्तो मन्त्रः । आहेति वचनं उच्चैः प्रयोगार्थम् ॥ ११।१ ॥




                प्रष्टं परस्य प्रतिवचनं कुमारस्य ॥ ११।२ ॥


को नामासीत्येवमादयः चत्वारो मन्त्राः पृष्टप्रतिवचनार्थाः । तत्र यत्र पृष्टं तत आरभ्य कर्माचार्यस्येत्यर्थः । प्रष्टम् इति संप्रसारणाभावश् छान्दसः, अपपाठो वा । यत् प्रतिवचनं तत् कुमारस्य । असौशब्देषु नाम निर्दिशति कुमारः प्रथमया । आचार्यः संबुध्या कुमारस्य नाम । तत्र को नामासीत्याचार्यः । यज्ञशर्मनामास्मीति कुमारः । कस्य ब्रह्मचार्यसि श्रीयज्ञशर्मनित्याचार्यः, प्राणस्य ब्रह्मचार्यस्मि यज्ञशर्मेति कुमारः । आहेत्यनुवृत्तेर् उच्चैः प्रयोगः ॥ ११।२ ॥




                शेषं परो जपति ॥ ११।३ ॥


पृष्टप्रतिवचनाद् ऊर्ध्वम् अनुवाकस्य यः शेषः तं “एष ते देव सूर्य” इत्यादिकं पर आचार्यो जपति ॥ ११।३ ॥




        प्रत्यग् आशिषं चैनं वाचयति ॥ ११।४ ॥


तत्रैव शेषे या प्रत्यग् आशीः “अध्वनाम् अध्वपते” (आ॰ मन्त्रपाठः २।३।३२) इत्येवमाद्या ताम् एनं कुमारं वाचयति 
॥ ११।४ ॥




                उक्तम् आज्यभागान्तम् ॥ ११।५ ॥
                अत्रैनम् उत्तरा आहुतीर् हावयित्वा जयादि 
                प्रतिपद्यते ॥ ११।६ ॥


आज्यभागान्तं तन्त्रं प्राग् एवोक्तम् । अत्रेदानीम् एनं कुमारम् उत्तरा एकादश प्रधानाहुतीर् हावयति “योगे योगे” (आ॰ मन्त्रपाठः २।४।१) इत्येवमाद्याः । उत्तरैर् मन्त्रैः कुमारो जुहोति । तम् आचार्यः प्रयुङ्के मन्त्रवाचनेन । द्वितीयचतुर्थयोर् अपि मन्त्रयोः कुमार एव वक्ता, देवताभिधानार्थत्वात् । अपर आह – लिङ्गविरोधादाचार्यो वक्ता कुमारस् तु होतेति । प्रधानहोमेषु हावयित्वेति वचनात् उपहोमेष्व् आचार्य एव कर्ता ॥ ११।६ ॥




परिषेचनान्तं कृत्वापरेणाग्निम् उदगग्रं कूर्चं निधाय तस्मिन्नुत्तरेण यजुषोपनेतोपविशति ॥ ११।७ ॥


उत्तरेण यजुषा राष्ट्रभृदसीत्येतेन । परिषेचनान्तवचनम् आनन्तर्यार्थम् । केचित् सावित्रं नाम व्रतम् अस्मिन् काल उपाकुर्वन्ति । केचित् त्रिरात्रान्ते सावित्रीम् अनुब्रुवते । तदुभयम् अप्यनिष्टम् आचार्यस्य । निधायेति वचनादाचार्य एव निधाने कर्ता, न माणवकः । अधिकारादेव सिद्धे उपनेतेति वचनम् उत्तरार्थम् । पुरस्तात् प्रत्यङ्ङ् आसीन इत्यत्र उपनेतुः पुरस्तात् यथा स्यात् अग्नेः पुरस्तात् मा भूत् इति । तथा दक्षिणेन पाणिना दक्षिणं पादम् इत्यत्रोपनेतुः पादो न माणवकस्य ॥ ११।७ ॥




पुरस्तात् प्रत्यङ्ङ् आसीनः कुमारो दक्षिणेन पाणिना दक्षिणं पादम् अन्वारभ्याह “सावित्रीं भो अनुब्रूहि” इति ॥ ११।८ ॥


दर्भेष्व् आसीन इति गृह्मान्तरे । दक्षिणेनेति वचनम् उभाभ्याम् एवोभाव् इत्ययं पक्षो ‘त्र मा भूद् इति । तेन सकुष्ठिकम् उपसंगृह्णीयाद् इत्ययं विशेषः प्रवर्तते ॥ ११।८ ॥




तस्मा अन्वाह “तत्सवितुर्” इति ॥ ११।९ ॥
पच्छो ‘र्धर्चशस् ततः सर्वाम् ॥ ११।१० ॥


तस्मा इति वचनात् कुमारस्य ग्रहणार्थम् अनुवचनम् । तेन त्रिष्व् अपि वचनेषु कुमारस्यानुग्रहणं भवति । अनुशब्दो ‘नुग्रहद्योतनार्थः । अनुग्रहेणाह अन्वाहेति । तेन यद्यसमर्थः कुमारः तावत् वक्तुं ततो यथाशक्ति वाचयति । स्वयं विधिवत् पूर्वम् उक्त्वा प्रथमं पच्छः पादे पादे ‘वसानम् । द्वितीयम् अर्धर्चशः, ततस् सर्वाम् अन्वाहेति । उत्तरम् इति वक्तव्ये तत्सवितुर् इति निर्देशः सावित्रीप्रदेशेषु सावित्र्या समित्सहस्रम् आदध्यात् (आ॰ ध॰ सू॰ १।२७।१) इत्यादिषु अस्या एव ग्रहणं यथा स्यात् । यस्याः कस्याश्चित् सवितृदेवत्याया मा भूद् इत्येवमर्थम् । तत इति वचनादेतावदेवास्मिन्नहन्यनुवचनम् । एतैर् वचनैर् अग्रहणे कालान्तरे ‘ध्यापनम् ॥ ११।९–१० ॥




अथ तस्मिन्नेवानुवचने विशेषम् आह ।


व्याहृतीर् विहृताः पादादिष्व् अन्तेषु वा ॥ ११।११ ॥
तथार्धर्चयोर् उत्तमां कृत्स्नायाम् ॥ ११।१२ ॥


तत्रावानुवचने विशेषः – प्रथमे वचने पादानां त्रयाणां आदिष्व् अन्तेषु वा तिस्त्रो व्याहृतयः क्रमेण वक्तव्याः । द्वितीये वचने अर्धर्चयोर् आदितः अन्ततो वा द्वे व्याहृती क्रमेण वक्तव्ये । तत उत्तमा शिष्यते सुवर् इति । ताम् उत्तमां कृत्सनायां वचने ‘नुब्रूयाद् इति । तत्र प्रयोगः – प्रणवो ‘ग्रे वक्तव्यः । “ओंकारः स्वर्गद्वारम्, तस्माद् ब्रह्माध्येष्यमाणः” (आ॰ ध॰ सू॰ १।१३।६) इति वचनात् / ॐ भूः तत् सवितुर् वरेण्यम् । ॐ भुवः भर्गो देवस्य धीमहि । ॐ सुवः धियो यो नः प्रचोदयात् । ॐ भूः तत् सवितुर् वरेण्यं भर्गो देवस्य धीमहि । ॐ भुवः धियो यो नः प्रचोदयात् । ॐ सुवः तत् सवितुर् वरेण्यं भर्गो देवस्य धामहि धियो यो नः प्रचोदयात् ॥ ११।११–१२ ॥




कुमार उत्तरेण मन्त्रेणोत्तरमोष्ठम् 
उपस्पृशते ॥ ११।१३ ॥


अथ तत्रैवासीनः कुमारः उत्तरेण मन्त्रेण “वृधम् असौ सोम्य” इत्यनेन स्वयम् उत्तरम् ओष्ठम् उपस्पृशते । अप उपस्पृशति । ओष्ठयोर् द्वित्वात् उत्तरम् इति विशेषणम् । मन्त्रग्रहणम् उत्तरशब्दस्य दिग्वाचिताशङ्का मा भूद् इत्येवमर्थम् । मन्त्रे असाव् इत्यनेन प्राणो ‘भिधीयते नाचार्यो नापि माणवकः । तेन नामनिर्देशो न कर्त्तव्यः ॥ ११।१३ ॥




कर्णाव् उत्तरेण ॥ ११।१४ ॥


उत्तरेण मन्त्रेण “ब्रह्मण आणी स्थः” (आ॰ मन्त्रपाठः २।४।१५) इत्यनेन । सकृन् मन्त्रः । कर्णाव् इति द्विवचनयोगात् क्रमेणोपस्पर्शनम् ॥ ११।१४ ॥




दण्डम् उत्तरेणादत्ते ॥ ११।१५ ॥


उत्तरेण मन्त्रेण “सुश्रवः सुश्रवसम्” (आ॰ मन्त्रपाठः २।५।१) इत्यनेन ॥ ११।१५ ॥




पालाशो दण्डो ब्राह्मणस्य नैय्यग्रोधः स्कन्धजो ‘वाङ्ग्रो राजन्यस्य बादर औदुम्बरो वा वैश्यस्य ॥ ११।१६ ॥


राजन्यवैश्ययोः विशेषविधानादेव सिद्धे ब्राह्मणग्रहणं अयम् अपि विधिर् वर्णसंयुक्तो यथा स्याद् इति । तेन “वार्क्षो दण्डः” (आ॰ ध॰ सू॰ १।२।३८) इत्ययं विकल्पो ब्राह्मणस्यापि भवति । इतरथा राजन्यवैश्ययोर् एव स्यात् तयोर् एव वर्णसंयुक्तं विधानम् इति कृत्वा । न्यग्रोधस्य विकारो नैय्यग्रोधः । स्कन्धे जातः स्कन्धजः । अवाचीनाग्रः अवाङग्रः । ङ्कारपाठश् छान्दसः । बदर्या विकारो बादरः । वृक्षप्रकरणादुदुम्बरो वृक्षः, न ताम्रम् ॥ ११।१६ ॥




वार्क्षो दण्ड इत्यवर्णसंयोगेनैक उपदिशन्ति ॥ ११।१७ ॥


वृक्षस्य विकारो वार्क्षः । यज्ञियस्य वृक्षस्य इति कल्पान्तरे । पूर्वो विधिर् वर्णसंयुक्तः, अयं तु सर्वसाधारणो न केनचित् वर्णविशेषेण संयुज्यते । अत्र च सामयाचारिक एव दण्डविधिः सर्वचरणार्थः संनिहानूद्यते नैय्यग्रोधादिषु मन्त्रप्रापणार्थम् । अन्यथा पालाशस्यैव मन्त्रेणादानं स्यात् तूष्णीम् अन्येषाम्, “सुश्रवः” (आ॰ मन्त्रपाठः २।५।१) इत्यस्य पालाशाभिधानत्वात् । “देवा वै ब्रह्मन्नवदन्त तत् पर्ण उपाशृणोत् सुश्रवा वै नाम” इति(त्स् ३।५।७) वार्क्षो दण्ड इत्येतावतैव सिद्धे अवर्णसंयोगेनेति वचने कल्पान्तरयोर् असंभेददर्शनार्थम् – यदि वर्णसंयुक्तः कल्पः प्रक्रान्तः स एवासमावर्तनात् कर्तव्य इति ॥ ११।१७ ॥




“स्मृतं च म” इत्येतद् वाचयित्वा गुरवे वरं दत्वोदायुषेत्य् उत्थाप्योत्तरैर् आदित्यम् उपतिष्ठते ॥ ११।१८ ॥


अथ दण्डम् आदाय तत्रैवासीनः कुमारः “स्मृतं च मे” (आ॰ मन्त्रपाठः २।५।२) इत्येतत् व्रतसंकीर्तनम् आह । ततो गुरवे वरं ददाति । तत उदायुषेति मन्त्रेणोत्तिष्ठेत् उत्तरैर् मन्त्रैर् आदित्यम् उपतिष्ठते “तच् छक्षुः” (आ॰ मन्त्रपाठः २।५।१२) इत्यादिभिः “सूर्यं दृशे” (आ॰ मन्त्रपाठः २।५।२१) इत्यवमन्तैः । व्रतसंकीर्तनादि पदार्थचतुष्टयस्य कुमार एव कर्ता । हेत्वभिधानं तूभयत्राविवक्षितं – वाचयित्वोत्थाप्येति च । विवक्षिते तु तस्मिन् वरदाने उपस्थाने चाचार्य एव कर्ता स्यात् । तस्मादर्थप्राप्तस्य हेतुव्यापारस्यानुवादः ॥ ११।१८ ॥




अथ काम्यम् आह ।


यं कामयेत नायं मच्छिद्येतेति तम् उत्तरया दक्षिणे हस्ते गृह्णीयात् ॥ ११।१९ ॥


यं किमारं उपनेता कामयेत गुरुः, किम् इति, अयं मत्तो न छिद्येत न वियुज्येत मदधीन एव स्यादा समावर्थनाद् इति तम् एतस्मिन् काले दक्षिणे हस्ते गृह्णीयात् उत्तरयर्चा “यस्मिन् भूतम्” (आ॰ मन्त्रपाठः २।५।२२) इत्येतया । नामनिर्देशः संबुध्या । काम्यो ऽयं विधिः न नित्यः । एतदेव ज्ञापकम् आ समावर्तनात् नोपनेतुर् एव समीपे वर्तितव्यम् इति ॥ ११।१९ ॥




त्र्यहम् एतम् अग्निं धारयन्ति ॥ ११।२० ॥


एतम् उपनयनाग्निं त्र्यहं धारयन्ति अविनाशिनं कुर्वन्ति पित्रादयः ॥ ११।२० ॥




क्षारलवणवर्जनं च ॥ ११।२१ ॥


क्षारलवणयोर् वर्जनं भवति भोजने त्र्यहम् । अस्य ब्रह्मचारिणः सामयाचारिकः प्रतिषेधः सार्वकालिकः । अयं तु त्र्यहसम्बन्धः । तयोर् विकल्पः । मध्वादिप्रतिषेधस् तु सामयाचारिको नित्यम् एव भवति ॥ ११।२१ ॥




“परि त्वा” ति परिमृज्य तस्मिन्नुत्तरैर् मन्त्रैः समिध आदध्यात् ॥ ११।२२ ॥


तम् उपनयनाग्निं “परि त्वा” (आ॰ मन्त्रपाठः २।६।१) इत्यनेन मन्त्रेण परिमृज्य सर्वतो मार्जनम् उदकेन कृत्वा उत्तरैर् मन्त्रैः “अग्नये समिधम्” (आ॰ मन्त्रपाठः २।६।२) इत्यादिभिः द्वादशभिः प्रतिमन्त्रं समिधो नित्यम् आदध्यात् ब्रह्मचारी । “सायं प्रातः” (आ॰ ध॰ सू॰ १।४।१६) इति विशेषः सामयाचारिकः प्रत्येतव्यः । “सायम् एवाग्निपूजेत्येके” (आ॰ ध॰ सू॰ १।४।१७) इति च । अयं तूपदेशो ‘स्मिन् काले प्रारम्भार्थः । तेन प्रातर् उपक्रमं समिदाधानं सायम् अपवर्गम् पक्षान्तरे सायम् एवोपक्रमः, नान्यस्मिन् काले । तत्र यथाकामी प्रक्रमे । अधिकारादेव सिद्धे तस्मिन्निति वचनं त्र्यहाद् ऊर्द्वम् अपि तस्मिन्नुपनयनाग्नाव् एव समिदाधानं यथा स्याद् इति । तेन नित्यधारणम् अप्यस्य विकल्पेन साधितं भवति । व्याहृतिभिर् अप्यन्ते चतस्रः समिध आदधाति । तत् प्रायश्चित्तत्वेन द्रष्टव्यम्, कल्पान्तरदर्शनाच् च । “यत् ते अग्ने तेजः” इत्यादिभिर् उपस्थानं समाचाराद् भसितदारणम् ॥ ११।२२ ॥




एवमग्निपूजापरशब्दं समिदाधानं सविधिकमभिधाय, इदानीं तसेयैवाधिकारसम्बन्धं गुणान्तरं चाह ।


एवम् अन्यस्मिन्नपि ॥ ११।२३॥
सदारण्यादेधानाहृत्य ॥ ११।२४ ॥


यथास्योपनयनाग्नेः नित्यधारणपक्षे समिधादानं नित्यत्वेन चोदितं, एवं त्र्यहं धारणपक्षे त्र्यहाद् ऊर्ध्वम् अन्यस्मिन्नप्यग्नाव् इदं कर्म कर्तव्यम् इत्यर्थः । अरण्यग्रहणात् ग्राम्याणां फलवतां वृक्षाणां प्रतिष्धः । आहृत्येति वचनादन्यैर् आहृतानां प्रतिषेधः । एधाः काष्ठानि । एधग्रहणम् अग्नेर् आहरणशङ्कानिवृत्यर्थम् । सामयाचारिकेषु विधिः गुर्वर्थं ब्रह्मचारिणः समिदाहरणं विधत्ते । इदं त्व् आत्मार्थम् ॥ ११।२३–२४ ॥




उत्तरया संशास्ति ॥ ११।२५ ॥


अथं तम् उत्तरयर्चा “ब्रह्मचार्यसि” (आ॰ मन्त्रपाठः २।६।१४) इत्येतया संशास्ति गुरुः संशिक्षयतीत्यर्थः यथापाठम् ऋचा संशासनम् अर्थं च कथयति । ब्रह्मचार्यसि ब्रह्मचर्याश्रमं प्राप्तो ‘सि । तस्मात् कामचारवादभक्षो मा भूः । बाढम् इति प्रतिवचनम् । अपो ‘शान, मयाननुज्ञातः
अप एवाशान, नान्यत् । पूर्ववत् प्रतिवचनं सर्वत्र । वार्म कुरु गुरुशुश्रूषणादि । मा सुषुप्थाः दिवा स्वापप्रतिषेधः । “दिवा मा स्वाप्सीः” (आश्गृ १।२२।२) इत्येवाश्वलायनः । अपर आह — अथ यः पूर्वोत्थायी जघन्यसंवेशी तम् आहुर् न स्वपितीति । एवंविधो ‘त्र स्वापाभाव इति । भिक्षाचर्यं चरेति नियमेन भैक्षविधिः । आचार्याधीनो भव मातापित्रोर् अपि वशं त्यक्त्वा आचार्यवशे वर्तस्वेत्यर्थः । संशासनानन्तरं भिक्षाचरणम् । अत्र बोधायनः: “अथास्मा अरिक्तं पात्रं प्रयच्छान्नाह मातरम् एवाग्रे भिक्षस्व” (बो॰ गृ॰ सू॰ २।७) इति । आश्वलायनस् तु: “अप्रत्याख्यायिनम् अग्रे भिक्षेताप्रत्याख्यायिनीं वा” (आश्गृ १।२२।७) इति ॥ ११।२५ ॥




वासश् चतुर्थीम् उत्तरयादत्ते ‘न्यत् परिधाप्य ॥ ११।२६ ॥




इत्यापस्तम्बीये गृह्यप्रश्ने एकादशः खण्डः


समाप्तस् तुरीयः पटलः


अथ त्रिरात्रे निवृत्ते चतुर्थीं रात्रिं सप्तम्यर्थे द्वितीया । चतुर्थ्याम् इत्यर्थः । तत्र किम् । यद् वासः कुमारस्य धार्यं सद्यःकृत्तोतं परिधापितं तदाचार्य आदत्ते उत्तरयर्चा “यस्य ते प्रथमवास्यम्” (आ॰ मन्त्रपाठः २।६।१४) इत्येतया । अन्यद् वासः परिधाप्य । त्र्यहे तु तस्मिन् नियमेन सद्यःकृत्तोतम् एव । चतुर्थीम् इत्यत्र न रात्रिर् विवक्षिता । किं तर्हि । अहोरात्रसमुदायः । तत्राहन्यवादानं वाससः “उदगयनपूर्वपक्षाहः” (आ॰ गृ॰ सू॰ १।२) इति नियमात् । 
                मेखलाम् अजिनं दण्डम् उपवीतं कमण्डलुम् ।
                अप्सु प्रास्य विनष्टानि धार्याण्यन्यानि मन्त्रवत् ॥ ११।२६ ॥




इति गृह्यसूत्रवृत्ताव् अनाकुलायां एकादशः खण्डः


चतुर्थः पटलः






[थे फ़ोल्लोwइन्ग् पटल दोएस् नोत् हवे अ खण्ड नुम्बेर्; इत् इस् नोत् इन्च्लुदेद् इन् wइन्तेर्नित्ज़्’स् एदितिओन्]


अथोपाकर्मोत्सर्जनपटलः




        अथात उपाकरणोत्सर्जने व्याख्यास्यामः ॥ १ ॥


अथशब्दः आदौ मङ्गलार्थः प्रकरणान्तरत्वात् । अतःशब्दौ हेतौ । यस्मादेतयोर् व्याख्यानम् अन्तरेण प्रयोगो न शक्यते कर्तुम् अत एते व्याख्यास्यामः इति ॥ १ ॥


श्रवणापक्ष ओषधीषु जातासु हस्तेन पौर्णमास्यां वाध्यायोपाकर्म ॥ २ ॥


श्रवणापक्षे श्रवणस्य मासस्य पूर्वपक्ष इत्यर्थः । ओषधीषु जातासु प्रवर्षणाद् रूढासु हस्तेन नक्षत्रेण पौर्णमास्यां वा श्रावणस्य कर्तव्यम् इत्यर्थः । अध्यायस्योपाकरणम् अध्यायोपाकर्मप्रारम्भ इत्यर्थः । ओषधीषु जातास्व् इति वचनादाजातास्व् ओषधीषु प्रोष्ठपद्यां भवति । तथा च कल्पान्तरम् – श्रावण्यां पौर्णमास्यां प्रोष्ठपद्याम् आषाढ्यां वेति ॥।२ ॥




अग्नेर् उपसमाधानाद्याज्यभागान्ते ‘न्वारब्धेषु काण्डऋषिभ्यो जुहोति सदसस्पतये सावित्र्या ऋग्वेदाय यजुर्वेदाय सामवेदायाथर्वणवेदायेति हुत्वा उपहोमो वेदाहुतीनाम् उपरिष्टात् सदसस्पतिम् इत्येके ॥ ३ ॥


एवम् उपाकरणस्य काल उक्तः । अथ प्रयोगः — अग्नेर् उपसमाधानादि तन्त्रं प्रतिपद्यते । अग्निश् च श्रोत्रियागाराद् वाहार्यः, मन्थ्यो वा, न त्व् औपासनो बहूनाम् अत्र सहत्वाभावात् । भार्यायाश् च सहत्वाभावात् वचनम् अत्र प्रयोग । विद्यासंस्कारार्थम् इदं कर्म वेदसंयुक्तम् । तत्राज्यभागान्ते ‘न्वारब्धेषु शिष्येषु प्रधानाहुतीर् जुहोति / काण्डऋषिभ्यः प्रजापतिः सोमो ‘ग्निर् विश्वदेवा ब्रह्मा स्वयंभूः इति पञ्च काण्डऋषयः । तत्र प्रजापतये स्वाहेति होमः । प्रजापतये काण्डऋषये स्वाहेत्यन्ये । “सदसस्पतिम् अद्भुतम्” (आ॰ मन्त्रपाठः १।९।८) इत्यनेन सदसस्पतये जुहोति । तत् सवितुर् इत्येतया सावित्र्यै, कल्पान्तरे तथा दर्शनात् । ऋग्वेदाय यजुर्वेदाय सामवेदायाथर्वणवेदायेति चतस्रो वेदाहुतयः । तत उपहोमाः । जयादि प्रतिपद्यते इत्यर्थः । एक आचार्या वेदाहुतीनाम् उपरिष्टात् सदसस्पतिं होतव्यं मन्यन्ते 
॥ ३ ॥




परिषेचनान्तं कृत्वा त्रीननुवकानादितो ‘धीयीरन् ॥ ४ ॥


तन्त्रशेषं समाप्य वेदस्यादितः त्रीननुवाकानधीयीरन् “इषे त्वोर्जेत्वाऽ,” “आप उन्दन्तु,” (आ॰ मन्त्रपाठः २।१।२) “उद्धन्यानम्” “अनुमत्यै पुरोडाशम् अष्टाकपालं निर्वपति धेनुर् दक्षिणा” । एते प्राजापत्यसौम्याग्नेयवैश्वदेवानाम् आदितश् चत्वारो ‘नुवाकाः । “सह वै देवानां चासुराणां च” इति स्वयंभुवः । एतेषां वा पञ्चानां अनुवाकानां अध्ययनम् ॥ ४ ॥




प्रथमोत्तमाव् अनुवाकौ वा ॥ ५ ॥


यदि वा वेदस्य प्रथमोत्तमौ अनुवाकाव् अधीयीरन् “इषे त्वा,” “भृगुर् वै वारुणिर्” इति ॥ ५ ॥




त्र्यहम् एकाहं वा क्षम्याधीयीरन् ॥ ६ ॥


यस्मिन्नहन्य् उपाकरणं कृतं तत आरभ्य त्र्यहम् एकाहं वा क्षम्य विरम्याधीयीरन् । उपाकृते त्र्यहम् एकाहं वानध्याय इत्यर्थः । तत्र काण्डोपकरणे एकाहः पारायणोपाकरणे त्र्यहः । अधीयीरन्निति वचनम् उपाकृत्य त्र्यहाद् ऊर्ध्वं नियमेनाध्ययनं यथा स्याद् इति 
॥ १२।६ ॥




यथोपाकरणम् अध्यायः ॥ ७ ॥


येन प्रकारेणोपाकरणं कृतं तथाध्ययनं कर्तव्यम् । यदि सर्वेभ्यः काण्डऋषिभ्यो हुत्वा वेदादौ त्रयाणाम् अनुवाकानाम् आरम्भः कृतः प्रथमोत्तमयोर् वा तथा सति यथाध्यायम् अध्ययनं कर्तव्यम् । यदि तु काण्डादीनां सर्वेषाम् आरम्भः तथा सति यथाकाण्डम् अध्येतव्यम् । यस् तु कृत्स्नं वेदम् अरण्ये ‘नुवाक्यानि परिहाप्य प्राग् उत्सर्जनादध्येतुं न शक्नोति तस्य पृथक् काण्डोपाकरणम् । तत्र तस्यैव काण्डस्यैक ऋषिः सदसस्पतिः सावित्री वेदाहुतय उपहोमाः परिष्चनान्ते तस्यैव काण्डस्यानुवाकम् एकाहम् अनध्यायः तस्यैव काण्डस्याध्ययनम् ॥ ७ ॥




तैषीपक्षस्य रोहिण्यां पौर्णमास्यां वोत्सर्गः ॥ ८ ॥


एवम् उपाकृत्यानध्यायवर्जं वेदं काण्डं वारण्ये ‘नुवाक्यानि परिहाप्याधीयानस्य रोहिण्याम् उत्सर्गः कर्तव्यः । पौर्णमास्यां वा तैषीपक्षस्यैव । तत्रास्मिन् कर्मणि होमो ‘पि भवति । कथं भवति । उपाकरणवत् समानविधानादुपाकरणवद् गृहे हुत्वैव क्षम्यमाणं कर्म प्रतिपद्यते । हिरण्यकेशिनां तु तर्पणाद् ऊर्ध्वम् उदकान्ते होमः 
॥ ८ ॥




प्राचीम् उदीचीं वा सगणो दिशम् उपनिष्क्रम्य यत्रापः पुरस्तात् सुखाः सुखावगाहा अवकिन्यः शङ्खिन्यः तासाम् अन्तं गत्वाभिषेकान् कृत्वा सुरभिमत्याब्लिङ्गाभिर् वारुणीभिर् हिरण्यवर्णाभिः पावमानीभिर् इति मार्जयित्वान्तर्जलगतो ‘घमर्षणेन त्रीन् प्राणायामान् धारायित्वोत्तीर्याचम्योपोत्थाय दर्भानन्योन्यस्मै सआ॰ मन्त्रपाठःरदाय शुचौ देशे प्राक्कूलैर्  दर्भैर् आसनानि कल्पयन्ति ॥ ९ ॥


सगणः सशिष्यः यत्रापः पुरस्तद् इति यत्र देशे पूर्वस्यां दिशि अपः पश्यतीत्यर्थः । सुखाः सुखस्पर्शाः । सुखावगाहाः सुतीर्थाः यास्ववका भवन्ति ताः अवकिन्यः तथा शंखिन्यः तासाम् अन्तं समीपं गत्वाबिषेकान् कुंभैः कृत्वा ततः सुरभिमत्या दधिक्रावण्ण इत्येतयाब्लिङ्गाभिः “आपोहि ष्ठा मयो भुव” (२।७।१३) इति तिसृभिः वारुणीभिः अवते हेड उदुत्तमम् इमं मे वरुण तत्त्वायीमीत्येताभिः हिरण्यवर्णीयाभिः “हिरण्यवर्णाः शुचयः पावकाः” (आ॰ मन्त्रपाठः २।७।१६) इति चतसृभिः पावमानीभिः पवमानः सुवर्जन, इत्येतेनानुवाकेन मार्जयित्वा अभ्युक्ष्य प्रतिमन्त्रं क्रियाभ्यावृत्तिः प्रतिपादम् इत्यन्ये । ततो ‘न्तर्जलगतः जलस्यान्तर्निमग्नो ‘घमर्षणेन तृचेन “ऋतं च सत्यं च” इत्यघमर्षणदृष्टेन त्रीन् प्राणायामान् धारयति । सर्वत्र सगण इत्येव । अप्सु निमज्यैतम् अनुवाकं सकृज् जपति स एकः प्राणायामः । एवं त्रिर् धारयित्वोत्तीर्य गृह्यान्तरदर्शनात् प्रक्षालितोपदातान्याक्लिष्टानि वासांसि परिधायाचम्योत्थाय द्वौ संभूय दर्भानन्योन्यस्मै संप्रदाय ततः शुचौ देशे उदकान्त एव स्थण्डिलानि पृथक् कृत्वा दर्भैः प्रागग्रैः आसनानि कल्पयन्ति ॥ ९ ॥




केभ्यः । देवेभ्यः पितृभ्यः ऋषिभ्यश् च ।


ब्रह्मणे प्रजापतये बृहस्पतये ‘ग्नये वायवे सूर्याय चन्द्रमसे नक्षत्रेभ्यः ऋतुभ्यः संवत्सराय इन्द्राय राज्ञे सोमाय राज्ञे यमाय राज्ञे वैश्रवणाय राज्ञे वसुभ्यो रुद्रेभ्य आदित्येभ्यो विश्वेभ्यो देवेभ्यः साध्येभ्यो मरुद्भ्य ऋभुभ्यो भृगुभ्यो ‘ङ्गिरोभ्य इति देवगणानाम् 
॥ १० ॥


देवगण इति देवानां च तद्गणानां चेत्यर्थः । अत्र ब्रह्मादि दश देवताः । इन्द्रादयः पञ्च राजानः । वस्वादयः दश देवगणाः । सर्वान्ते कल्पयन्तीति वचनात् सर्वत्र कल्पयामीत्यस्य संबन्धः । ब्रह्मणे कल्पयामि प्रजापतये कल्पयामीति । एतानि पञ्चविंशतिरासनान्य् उदगपवर्गाणि । तर्पणं चैषां दैवेन तीर्थेन भवति ॥ १० ॥




अथर्षयः – विश्वामित्रो जमदग्निर् भरद्वाजो गौतमो ‘त्रिर् वसिष्ठः कश्यप इत्येते सप्तर्षयः, सप्तर्षिभ्यः कल्पयित्वा दक्षिणतो ‘गस्त्याय कल्पयन्ति ॥ ११ ॥


देवानाम् उत्तरतः सप्तर्षीणाम् आसनानि, दक्षिणतो ‘गस्त्याय, कश्यपाद् ऊर्ध्वम् अरुन्धत्याः, गृह्यान्तरदर्शनात् ॥ १२।११ ॥


ततो यावदेकवैद्यन्तैः कल्पयन्ति ॥ १२ ॥


ततः अनन्तरं यावन्तः एकवेद्यन्ता समानवेद्यन्ताः सप्तर्षिभिः, तेभ्यः कल्पयन्ति । के पुनस्ते । कृष्णद्वैपायनादय ऋषयः । एतदुक्तं भवति । कृष्णद्वैपायनाय जातूकर्ण्याय तरुक्षाय तृणीबिन्दवे सोमशुष्मिणे सोमशुष्काय वर्मिणे सनद्वाजाय बृहदुक्थाय वामदेवाय वाचरत्नाय हरितयज्वनः उदमयाय गौतमाय ऋणञ्जयाय कृत्जयाय बभ्रवे त्र्यरुणाय त्रिधातवे त्रिवर्षाय शिबिन्ताय पराशराय वसिष्टायेन्द्राय मृत्यवे कर्त्रे त्वष्ट्रे धात्रे सवित्रे भृतश्रवसे सावित्र्यै वेदेभ्यश् चेति पृथक् । एते कृष्णद्वैपायनादयंश् चतुस्त्रिंशदृषयः । वेदाश् चत्वार इत्यष्टात्रिंशदेकवेद्यन्ताः सप्तर्षिभिः । केचिदथर्वाङ्गिरस इतिहासपुराणानि सर्वदेवजनान् सर्वभूतानीत्येतेषाम् अपि वेदग्रहणेन ग्रहणम् इच्छन्ति, कल्पान्तरे तथा दर्शनात् ॥ १२ ॥




प्राचीनावीतानि कृत्वा दक्षिणतो वैशआ॰ मन्त्रपाठःआयनाय पैङ्गये तित्तिरये उखायात्रेयाय पदाकाराय कौण्डिन्याय वृत्तिकाराय बौधायनाय प्रवचनकाराय आपस्तम्बाय सूत्रकाराय भरद्वाजाय सूत्रकाराय, सत्याषाढाय हिरण्यकेशाय आचार्येभ्य ऊर्ध्वरेतोभ्य एकपत्नीभ्यो वानप्रस्थेभ्यः कल्पयामीति ॥ १३ ॥


ततः सर्वे प्राचीनावीतानि कृत्वा वैशंपायनादिभ्यो द्वादशभ्य आसानानि कल्पयन्त दक्षिणतो देवानाम् अगस्त्यस्य च । तत्र दक्षिणाप्रवणदेशे दक्षिणाग्रैः प्रत्यग् अपवर्गम् इति कल्पान्तरम् ॥ १३ ॥




अथ यथास्वं पितृभ्यः कल्पयन्ति मातामहेभ्यश् च 
पृथक् ॥ १२।१४ ॥


यथास्वं यस्य ये पितरः पितामाहाः प्रपितामहा मातामहाश् च मातुर् ये पितृपितामहप्रपितामहाः सर्वेभ्य उभयेभ्यः कल्पयन्तीत्यर्थः । प्राचीनावीतानि कृत्वा दक्षिणत इति चानुवर्तते । तत्र यथास्वं पित्रादीनां नामभिः कल्पनं – रुद्रशर्मणे विष्णुशर्मण इति । अन्ये पितृभ्य इत्येव कल्पयन्ति । किमर्थ तर्हि यथास्वम् इति । जीवपितृकाणाम् इहापि पिण्डदानवदुपायविशेषप्रतीत्यर्थः ॥ १४ ॥




यज्ञोपवीतानि कृत्वा तेष्व् एव देशेषु तयैवानुपूर्व्या तैर् एव नामाभिर् देवान् ऋषींश् च तर्पयन्ति वैशआ॰ मन्त्रपाठःआयनप्रभृतींस् तु मातुः प्रपितामहपर्यन्तान् प्राचीनावीतिनस् तर्पयन्ति – अमुं तर्पयाम्यमुं तर्पयाम्यमुं तर्पयामीति ॥ १५ ॥


अथ कल्पान्तरे दृष्टो विशेषः — अमुष्मै नमो ‘मुष्मै नम इति गन्धपुष्पधूपदीपैः, अमुष्मै स्वाहामुष्मै स्वाहेत्यन्नेन, अमुं तर्पयाम्यमुं तर्पयामीति फलोदकेनेति 
॥ १२।१५ ॥




अभिप्यन्ते वान्योन्यम् ॥ १६ ॥


आप्नोतेरेतद्रूपम् । अभिप्या प्रार्थना । इहोत्सर्जने कर्मणि शिष्याणाम् उपाध्यायस्य च स्नानादिषु कर्मसु सह प्रवृत्तिश् चोदिता । सर्वत्र बहुवचननिर्देशात् – अभिषेकान् कृत्वासनानि कल्पयन्तीति । तत्रायं विशेषो वैकल्पिक उपदिश्यते अन्योन्यम् अभिप्यन्ते वा द्वौ द्वौ सम्भूयान्योन्यं प्रार्थयन्ते वासः प्रवृत्यर्थ न सर्वे सहेति । अधीत्सन्त इति पाठे ऋध्यतेरेतद्रीपम् । उपसर्गवशाच् च स एवार्थः । ये त्व् अधिशब्दात् परं तकारम् एवाधीयते न ररेफमपि तेषां धातुर्मग्यार्थ एव ॥ १६ ॥




यज्ञोपर्वातानि कृत्वा त्रीनादितो ‘नुवाकानधीयीरन् ॥ १७ ॥


अध्ययनप्रकार उपाकरणेन व्याख्यातः ॥ १७ ॥




काण्डादीन् प्रथमोत्तमौ वा ॥ १८ ॥


अयम् अपि विकल्प उपाकरणे व्याख्यातः ॥ १८ ॥




“काण्डात् काण्डात् प्ररोहन्ति” इति द्वाभ्याम् उपोदके दूर्वा रोपयन्ति ॥ १९ ॥


अथ समूलं दूर्वास्तम्बम् आहृत्य तम् उदकस्य समीपे रोपयत् । यथा दूर्वा प्ररोहति तथा निखनन्ति “काण्डात् काण्डात् प्ररोहन्ति” इति द्वाभ्याम् ऋग्भ्याम् । तत्र दूर्वा इत्येकवचनश्रवणात् एक एव मुख्यो निखनति तम् इतरे ‘न्वारभेरन् । अन्ये प्रतिपूरुषम् इच्छन्ति ॥ १९ ॥




अपः प्रगाह्योदधिं कुर्वन्ति ॥ २० ॥


अथापः प्रविश्य तत्रोदधिं कुर्वन्ति । उदधिः समुद्रः तम् इव क्षोभयन्तीत्यर्थः 
॥ २० ॥




कथं तद् इत्याह ।


सर्वतः परिवार्योर्मिम् अन्तः कुर्वन्ति ॥ २१ ॥


बहुभिः परिवार्य सर्वतः संनिरुध्य यथोर्मयस् तत्रोत्पद्यन्ते तथा कूर्वन्तीत्यर्थः । एवं त्रिः कुर्वन्ति ॥ १२।२१ ॥




उद्गाह्यातमितोर् आजिं धावन्ति ॥ २२ ॥


उद्गाह्य उत्तीर्य आतमितोः आश्रमजननात् आजिं धावन्ति । प्राचीम् उदीचीं वा दिशम् अभिधावन्ति । तथापवर्गः ॥ २२ ॥




प्रत्येत्याभिदानादि सक्तुभिर् ओदनेनेति ब्राह्मणान् भोजयित्वाशिषो वाचयति ॥ २३ ॥


प्रत्येत्य गृहान् प्रविश्येत्यर्थः । आशिषः पुण्याहाद्याः पुण्याहं स्वस्त्य् ऋध्यताम् इति वाचयित्वेति ॥ २३ ॥




एवं पारायणसमाप्तौ च काण्डादि दूर्वारोपणोदधिधावनवर्जम् ॥ २४ ॥


यथास्मिन् वार्षिके ‘प्यध्याये समाप्ते उत्सर्गश् चोदितः एवम् एव पारायणसमाप्ताव् अपि कर्तव्यम् । तत्र वर्ज्याणि — काण्डादीनाम् अध्ययनम्, दूर्वारोपणम् उदधिकरणम् आजिधावनं चेति ॥ २४ ॥




प्रत्येत्य ब्राह्मणभोजनादि कर्म प्रतिपद्यते ॥ २५ ॥


काण्डादिग्रहणात् पारायणाध्ययने यथाकाण्डम् एवाध्ययनम्, न तु संभिन्नस्य पाठस्येति केचित् । अन्ये तु काण्डादिग्रहणस्योपलक्षणत्वात् सर्वप्रकारस्यानुवाकाध्ययनस्य प्रतिषेधः । पारायणे च यथारुच्यध्ययनाम् इत्याहुः ॥ २५ ॥




एवम् एवाद्भिर् अहर् अहर् देवान् ऋषीन् पितॄंश् च तर्पयेत् ॥ १२।२६ ॥


अद्भिर् इति वचनात् अहर् अहस् तर्पणम् अद्भिर् एव । तेनोत्सर्गकर्मणि पूर्वोक्तानां गन्धादीनाम् अपि प्रवृत्तिः । अहर् अहस् तर्पणं ब्रह्मज्ञानन्तरम्, कल्पान्तरे दर्शनात् ॥ २६ ॥




इति गृह्यसूत्रवृत्ताव् अनकुलायां उपाकर्मोत्सर्जनपटलः
द्वादशः खण्डः


अथ पञ्चमः पटलः


अथ द्वादशः खण्डः




पूर्वत्रोपनयनं व्याख्यातम् । उपनीतस्य च धर्मशास्त्रे “अथ ब्रह्मचर्यविधिः” (आ॰ ध॰ सू॰ १।२।१८) इत्यारभ्य धर्मा उपदिष्टाः । अध्यायकाण्डव्रतानाम् उपाकरणसमापनर्योर् विधिश् च “उपाकरणे समापने च ऋषिर् यः प्रज्ञायते” (आ॰ गृ॰ सू॰ ८।१०) इत्यत्र सआ॰ मन्त्रपाठःऊर्णम् एव व्याख्यातः । अथेदानीम्,
        वेदं व्रतानि वा पारं नीत्वा ह्य् उभयम् एव वा । (य्ध् १।५१) 
इत्यादिवचनार्थानुष्ठानेन कृतकृत्यस्य गुरुकुलात् समावृत्तस्यानुष्ठेयं समावर्तनापरपर्यायं स्नानाख्यं कर्म व्याख्यायते ।
        केचित् — “उपाकरणे समापने च” (आ॰ गृ॰ सू॰ ८।१) इत्यत्रैतयोः कल्पस्याप्रसिद्धत्वात्, अवश्यम् अन्यत्र प्रसिद्ध आश्रयितव्य इति वदन्तः “अथात उपाकरणोत्सर्जने व्याख्यास्यामः” इत्यादिकं व्रतपटलं नाम उपनयनानन्तरं व्याचक्षते । 
        नैतत्, “उपाकरणे समापने च” (आ॰ गृ॰ सू॰ ८।१) इत्यत्रैवानयोर् विध्योर् भाष्यकारेण सआ॰ मन्त्रपाठःऊर्णम् एव व्याख्यातत्वात्, व्रतपटलाध्ययनस्य च विप्रतिपन्नत्वात्, भाष्ये प्रसङ्गभावाच्च ॥ 


वेदम् अधीत्य स्नास्यन् प्रग् उदयाद् व्रजं प्रविश्यान्तर्लोम्ना चर्मणा द्वारम् अपरिधायास्ते ॥ १२।१ ॥


एवम् उपनीतश् चरितब्रह्मचर्यो ‘धीतवेदषडङ्गो यद्याचार्यकुलादन्यम् आश्रमं प्रेप्सुर् भवति तस्य स्नानं नाम कर्मोपदिश्यते । यस्मिन् कर्मणि नियमेन विशिष्टं स्नानं विधिवत् भवति तदेतत् स्नानम् इत्य् उच्यते । स्नानं समावर्तनं तत् करिष्यान्नित्यर्थः । प्राग् उदयादित्याद् इत्य् आदयो गृह्यते । नैनम् एतदहर् आदित्य इति दर्शनात् । व्रजं गोष्ठम् । अन्तः अभ्यन्तरं लोमानि यस्य तेन चर्मणा यस्य कस्यचित् मृगस्य । आसनवचनं निष्क्रमणप्रतिषेधार्थम् । वेदम् इत्यविवक्षितम् एकवचनम् । वेदं वेदौ वेदान् वा अधीत्य पाठतश् चार्थतश् चाधिगम्येत्यर्थः । स्नास्यन्निति वचनं नैष्ठिकस्य उत्तरं कर्म मा भूद् इति ॥ १२।१ ॥




नैनम् एतदहर् आदित्यो ‘भितपेत् ॥ १२।२ ॥


एनम् एतत् कर्म कुर्वाणम् । एतदहः एतस्मिन्नहनि कदाचिदपि नाभितपेदादित्यः । तेन मूत्रपुरीषादिकम् अपि तत्रैव व्रजे छायायाम् अपि कर्तव्यम् । आदित्यग्रहणादग्नितापस्य न प्रतिषेधः ॥ १२।२ ॥




मध्यन्दिने ‘ग्नेर् उपसमाधानाद् याज्यभागान्ते पालाशीं समिधम् उत्तरयाधायापरेणाग्निं कट एरकायां वोपविश्योत्तरया क्षुरम् अभिमन्त्र्योत्तरेण यजुषा वप्त्रे प्रदायापां संसर्जनाद्या केशनिधानात् समानम् ॥ १२।३ ॥


अथ तस्मिन्नहनि मध्यन्दिने कर्म प्रतिपद्यते । अग्नेर् उपसमाधानादि । शम्याः । सकृत् पात्राणि क्षुरादिभिः सह । स्वयम् एव कर्ता नाचार्यः । आज्यभागान्तवचनं समिदाधानादेर् उत्तरस्य कर्मणः कालोपदेशार्थम् । अनेनैव तन्त्रप्राप्ताव् अपि सिद्धायाम् अग्नेर् उपसमाधानादिवचनं तन्त्रारम्भस्यैव मध्यन्दिननियमः, न कृत्स्नस्य कर्मणः । उत्तरयर्चा “इमं स्तोमम्” (आ॰ मन्त्रपाठः २।७।१) इत्येतया । न स्वाहाकारः, जुहोतिचोदनाभावात् । कटः प्रसिद्धः एरका तत्प्रकृतिभूतं तृणम् । कशिप्व् इत्यन्ये । उत्तरयर्चा “त्र्यायुषम्” (आ॰ मन्त्रपाठः २।७।२) इत्येतया । क्षुरम् अभिमन्त्र्य । उत्तरेण यजुषा “शिवो नामासि” (आ॰ मन्त्रपाठः २।७।३) इत्यनेन । वप्ता नापितः नाचार्यः । तस्मै क्षुरं प्रदाय ततः “उष्णाः शीतास्वानीय” इत्यादि यदपां संसर्जनादि कर्म केशनिधानान्तं तदुपनयनेन समानम् । किं । कारयतीत्यधायाहारः । केन कारयति । आचार्येण । यद्यप्याचार्यकुलादयं निवृत्तः, तथापि स्नानकाले विवाहकाले च समवैत्याचार्यः, समानवचनसामर्थ्यात् । यो ‘स्यापचितस् तम् इतरया (आ॰ गृ॰ सू॰ ३।९) इति च दर्शनात् । स्पष्टं चाश्वलायनके “अथैतान्य् उपकल्पयति समावर्तमानः” (आश्गृ ३।७।१) इत्यादि । अन्ये त्व् आचार्यकुल एव समावर्तम् इच्छन्ति । तत्राचार्यः संसर्जनोन्दने कृत्वा क्षुरं नापितादपादाय प्रतिदिशं प्रवाप्य पुनस् तस्मै प्रदाय तं च वपन्तम् उत्तरयानुमन्त्रयते । एवमन्तम् आचार्यकर्म ॥ १२।३ ॥




जघनार्धे व्रजस्योपविश्य विस्रस्य मेखलां ब्रह्मचारिणे प्रयच्छति ॥ १२।४ ॥


अथोप्तकेशश्मश्रुनखो व्रजस्य जघनार्धे पश्चार्धे उपविश्य मेखला विस्रस्य विमुच्य, कस्मैचित् ब्रह्मचारिणे प्रयच्छति ॥ १२।४ ॥




तां स उत्तरेण यजुषोदुम्बरमूले दर्भस्तम्बे 
वोपगूहति ॥ १२।५ ॥


प्रच्छादयति । उत्तरेण यजुषा “इदम् अहम् अमुष्यामुष्य” (आ॰ मन्त्रपाठः २।७।१२) इत्यादिना तत्रादःसब्देषु नामग्रहणम् – इदम् अहं यज्ञशर्मणो गार्ग्यस्य पाप्मानम् अपगूहाम्य् उत्तरो यज्ञशर्मा द्विषद्भ्य इति । अथ यदि वा स्यात् यज्ञशर्मणो गार्ग्यायणेति । दण्डाजिनयोर् अप्यस्मिन् काले त्यागः ॥ १२।५ ॥




एवंविहिताभिर् एवाद्भिर् उत्तराभिः षड्भिः स्नात्वोत्तरयोदुम्बरेण दतो धावते ॥ १२।६ ॥


एवंविहिताभिः पूर्ववत् संसृष्टाभिः शीतोष्णाभिर् इत्यर्थः । तत्र संसर्जने मन्त्रस्य लोपः ऋग्भिः आपोहिष्ठीयाभिः हिरण्यवर्णीयाभिश् च । तत्र “यासु जात” इत्यासां ग्रहणम् । प्रतिमन्त्रं चाभिषेकः । दतो धावते दन्तेभ्यो मलम् अपनयति । उत्तरयर्चा “अन्नाद्याय व्यूहध्वम्” (आ॰ मन्त्रपाठः २।७।१९) इत्येतया ॥ १२।६ ॥




स्नानीयोच्छादितः स्नातः ॥ १२।७ ॥


उत्तरेण यजुषाहतम् अन्तरं वासः परिधाय सार्वसुरभिणा चन्दनेनोत्तरैर् देवताभ्यः प्रदायोत्तरयानुलिप्य मणिं सौवर्णं सोपधानं सूत्रोतम् उत्तरयोदपात्रे त्रिः प्रदक्षिणं परिप्लाव्योत्तरया ग्रीवस्व् आबध्यैवम् एव बादरं मणिं मन्त्रवर्जं सव्ये पाणाव् आबध्याहतम् उत्तरं वासो “रेवतीस् त्वा” इति समानम् ॥ १२।८ ॥


ततः स्नानीयैः स्नानार्हैः क्लीतकादिभिः उच्छादितः उद्वर्तितः अपकृष्टमलः पुनर् अपि तभिर् एवाद्भिः स्नातः उत्तरेण यजुषा “सोमस्य तनूर् असि” (आ॰ मन्त्रपाठः २।७।२०) इत्यनेन अहतम् अन्तरं वासः येन कटिः प्रच्छद्यते तदन्तरम् इत्य् उच्यते । येन बहिर् नीवि प्रच्छादनं उपवीतं वा क्रियते तदुत्तरम् इति । तयोर् अन्तरं वासः परिधाय चतुर्थ्यानुलेपनं करोति । केन । चन्दनेन । कीदृशेन । सर्वसुरभिणा सर्वाणि सुरभिद्रव्याणि यत्र भवन्ति तत् सर्वसुरभि । सार्वसुरभिणेति पाठे रूपसिद्धिर् मृग्या । तत्र पूर्वम् उत्तरैर् मन्त्रैस् त्रिभिर् देवताभ्यः प्रयच्छति “नमो ग्रहाय” (आ॰ मन्त्रपाठः २।७।२१) चेत्येवमादिभिः । तत उत्तरया “अप्सरःसु यो गन्धः” (आ॰ मन्त्रपाठः २।७।२४) इत्येतया आत्मनो ‘नुलेपनम् । “मुखम् अग्रे ब्राह्मणो ‘नुलिआ॰ मन्त्रपाठःएत् बाहू राजन्यः, उदरं वैश्यः” (आश्गृ ३।७।१०-१२) इत्याश्वलायनः । अथ मणिम् आबध्नाति ग्रीवासु प्रतिमुञ्चति । स च मणिः सौवर्णो भवति । उपदानेन च वैडूर्यादिनोपहितः । सूत्रोतः सूत्रेणोतः । सपाश इत्यर्थः । तं मणिं उत्तरयर्चा “इयम् ओषधे” (आ॰ मन्त्रपाठः २।७।२५) इत्येतया उदपात्रे त्रिः परिप्लावयति । सकृदेव मन्त्रः । अथ तं उत्तरयर्चा “अपाशो ‘स्युरः” (आ॰ मन्त्रपाठः २।७।२६) इत्येतया ग्रीवास्व् आबध्नाति । ग्रीवाशब्दो ‘यं धमनिवचनः बहुवचान्तः तध्योगात् कण्ठे प्रयुज्यते । अस्याम् ऋचि पृथिवी स्तूयते । तस्माद् इयम् ओषधिस् त्रायमाणेति भवितव्यम् । सकारलोपश् छान्दसः / अथ बादरं बदुरीबीजेन कल्पितम् एव सूत्रोतम् उदपात्रे त्रिः प्रदक्षिणं परिप्लाव्य सव्ये पाणाव् आबध्नाति । तूष्णाम् एव परिप्लावने च बन्धने च मन्त्रप्रतिषेधः । पुनर् मणिग्रहणादुपधानम् अस्य न भवति । सूत्रोतस् तु भवति । आबध्य मणिं तत उत्तरं वासः करोति आहतम् एव । तत्र रेवतीस् त्वेत्येवमादि कर्म समानम् उपनयनेनैव प्रत्येतव्यम् । रेवतीस् त्वेत्येताभिर् इति वा उत्तराभिर् इत्येव वा सिद्धे समानवचनम् उपनयनवत् प्रयोगार्थम् । तेन उत्तराभ्याम् अभिमन्त्र्येत्यादि परिहितानुमन्त्रणान्तं गुरोः कर्म ॥ १२।८ ॥




तस्य दशायां प्रवर्तौ प्रबध्य दर्व्याम् आधायाज्येनाभ्यानायन्नुत्तरा आहुतीर् हुत्वा जयादि 
प्रतिपद्यते ॥ १२।९ ॥


तस्योत्तरस्य वाससो दशायां प्रवर्तौ कर्णालङ्कारौ सौवर्णौ प्रबध्य दर्व्याम् आधायाज्येन उत्तरा अष्टौ प्रधानाहुतिः जुहोति । अभ्यानायन् प्रवर्तयोर् उपर्याज्येनानयनं कारयन्नित्यर्थः । अभ्यानयनिति वा पाठः । अस्मिन् पक्षे सव्येन पाणिनाभ्यानयनम् । अभ्यानायम् इति णमुलन्तस्य युक्तः । अब्यानीयाभ्यानीयेत्यर्थः । सर्वथा प्रवर्तयोर् उपर्यासिक्तेनाज्येन प्रधानहोमः । जयादिनचनं प्रवर्ताव् अपनीय यथासिद्धं प्रतिपद्येतेत्येवमर्थम् ॥ १२।९ ॥




परिषेचनान्तं कृत्वैताभिर् एव दक्षिणे कर्ण आबध्नीतैताभिः सव्ये ॥ १२।१० ॥


परिषेचनान्तवचनम् आनन्तर्यार्थम् । तेनास्याहनि भोजनं न भवति । एताभिर् एवाहुतिभिः आहुत्यर्थैर् मन्त्रैर् इत्यर्थः । वचनादेकं कर्म बहुमन्त्रं स्वाहाकारवांश् च मन्त्रः प्रयोज्यः । सव्ये चेत्य् उच्यमाने मन्त्राणां विभज्य विनियोगः स्यात् । तस्मात् पुनर् एताभिर् इत्य् उक्तम् ॥ १२।१० ॥




एवम् उत्तरैर् यथालिङ्गं स्रजः शिरस्याञ्जनम् आदर्शावेक्षणम् उपानहौ छत्रं दण्डम् इति ॥ १२।११ ॥


एवम् उत्तरैर् अपि मन्त्रैर् यथालिङ्गं स्रागादीनि षट् द्रव्याण्य् उपयुञ्जीत यथार्हम् । तत्र “शुभिके शिरः” (आ॰ मन्त्रपाठः २।८।९) इति द्वाभ्यां स्रजः शिरसि बन्धनम् । यथालिङ्गवचनात् द्वाभ्याम् “इमां ताम् अपिनह्य” इति । स्रज इति षष्ठ्येकवचनम्, न प्रथमाया द्वितीयाया वा बहुवचनम्, “इमां ताम्” (आ॰ मन्त्रपाठः २।८।१०) इत्येकवचनात् । शिरसीति वचनात् अस्ंअयोर् न भवति । “न मालोक्ताम् । माले चेत् ब्रूयुः, स्रग् इत्यभिधापयीत” (आश्गृ ३।८।१२) इत्याश्वलायनः । 
        अथ “यदाञ्जनं त्रैककुदम्” (आ॰ मन्त्रपाठः २।८।११) इति द्वाभ्याम् अञ्जनं अक्ष्णोर् उपयुञ्जीत । तत्र द्वाभ्याम् अपि मन्त्राभ्यां पूर्वं दक्षिणस्याञ्जनम् । अथ ताभ्याम् एव सव्यस्य । यद्यपि “तेन वामाञ्जे” इति मन्त्रे द्विवचनं भवति । तथापि एवम् इत्यतिदेशसामर्थ्यात् प्रवर्तयोर् आबन्धनवत् क्रियाभ्यावृत्तिर् मन्त्राभ्यावृत्तिश् च भवति । तत्र सान्नाय्यकुम्भीवत् द्विवचनम्, यथा “अप्रस्नसं साययज्ञस्योखे उपदधाम्यहम्”  इति । 
        अथादर्शस्यावेक्षणम् “यन् मे वर्चः” (आ॰ मन्त्रपाठः २।९।२) इत्येतया । अवेक्षणम् इत्यनुच्यमाने आदानम् एव स्यादस्मिन् काले; “इदं तत् पुनर् आदद” (आ॰ मन्त्रपाठः २।९।२) इति लिङ्गात् तस्मादवेक्षणग्रहणम् । ततः उपानहाव् उपमुञ्चते “प्रतिष्ठे स्थः” (आ॰ मन्त्रपाठः २।९।३) इति यजुषा । आञ्जनवत् क्रियाभ्यावृत्तिर् मन्त्रस्यावृत्तिश् च भवति । ततश् छत्रम् आदायात्मानम् आच्छादयति “प्रजापतेः शरणम् असि” (आ॰ मन्त्रपाठः २।९।३) इति यजुषा । “देवस्य त्वा” (आ॰ मन्त्रपाठः २।९।५) इति यजुषा दण्डम् आदत्ते । “वैणवम्” इत्याश्वलायनः (आश्गृ ३।७।१५) ॥ १२।११ ॥ 




वाचं यच्छत्या नक्षत्रेभ्यः ॥ १२।१२ ॥


उदितेषु नक्षत्रेषु प्राचीम् उदीचीं वा दिशम् उपनिष्क्रम्योत्तरेणार्धर्चेन दिश उपस्थायोत्तरेण नक्षत्राणि चन्द्रमसम् इति ॥ १२।१३ ॥


ततः उत्तरेणार्धर्चेन “देवीः षड् उर्वीः” (आ॰ मन्त्रपाठः २।९।६) इत्यनेन प्राङ्मुखः प्राञ्जलिः सर्वा दिशो मनसि कृत्वा मन्त्रान्तेन प्रदक्षिणम् आवृत्य समनुवीक्षते । षड् एव दिशः । षडुर्वीर् इति लिङ्गात् । प्राच्याद्याश् चतस्रः ऊर्ध्वा अधरा चेति । तत उअत्तरेणार्धर्चेन “मा हास्महि” (आ॰ मन्त्रपाठः २।९।६) इत्यनेन नक्षत्राणि चन्द्रमसं च सहोपतिष्ठते ॥ १२।१२–१३ ॥




रातिना सम्भाष्य यथार्थं गच्छति ॥ १२।१४ ॥




इत्यापस्तम्बीये गृह्यप्रश्ने द्वादशः खण्डः




रातिना बन्धुना संभाष्य किं मया कर्तव्यम्, क आश्रमः प्रतिपत्तव्यः, इति संभाषणं कृत्वा तेन रातिना सह गच्छति अवधृतम् आश्रमं प्रतिनद्यत इत्यर्थः । “बुद्ध्वा कर्माणि यत् कामयेत तदारभेत” (आ॰ ध॰ सू॰ २।२१।५) इत्यनेनैव सिद्धे पुनर् वचनं प्रव्रजतो ‘पि संभाषणान्तं स्नानकर्म यथा स्याद् इति ॥ १२।१४ ॥




इत्य् गृह्यसूत्रवृत्ताव् अनाकुलायां द्वादशः कण्डः




अथ त्रयोदशः खण्डः


एवम् स्नानस्य मुख्यकल्पं विधायानुकल्पं विदधाति ।


अथैतदपरं तूष्णीम् एव तीर्थे स्नात्वा तूष्णीं समिधम् आदधाति ॥ १३।१ ॥


व्याख्यातं स्नानकर्म गरीयश् च मुख्यं च । अथेदानीम् एतदपरं स्नानविधानं लघीयश् च गौणं च व्याख्यायते । किं तत् । तूष्णाम् एव तीर्थे भूमिष्ठे जले स्नाति । नोद्धृताभिः शीताभिः । तूष्णीं च समिधम् आदधाति, न म्नत्रेण । पालाशी समित् । एतावदेवास्मिन् विधौ कार्यम् । नान्यत् किंचित् “प्राग् उदयात् व्रजम्” इत्यादिकम् । वपनादि तु लौकिकम् अधर्मकं भवति । तत्र प्रयोगः — केशश्मश्रुनखलोमानि वापयित्वा मेखलादण्डम् अजिनम् इत्यपनीय तूष्णीम् एव तीर्थे स्नात्वा दन्तधावनम् औदुम्बरेण काष्ठेन कृत्वा स्नानीयाच् छादितः पुनः स्नात्वा अहते वाससी परिधायाचम्याग्निम् उपसमाधाय संपरिस्तीर्य पालाशीं समिधम् अग्निं मनसा ध्यायन्नाधाय मणिप्रभृतीन्यलङ्करणानि यथोपपादम् उपादत्ते तूष्णीम् एव सर्वम् ॥ १३।१ ॥




यत्रास्मा अपचितिं कुर्वन्ति तत्कूर्च उपविशति 
यथापुरस्तात् ॥ १३।२ ॥


उक्तयोर् अन्यतरेण स्नातको भवति । तस्यास्मिन् काले बन्धुभिर् अपचितिः कार्या, गोमधुपर्कार्हो वेदाध्याय इति वचनात् । “आवेद्यार्घ्यं दद्यात्” (बो॰ गृ॰ सू॰ १।२।१) इति कल्पान्तरम् । साधु व्रतस्नातम् अर्घयिष्यामो भवन्तम् इति निगदेनावेदनं कौषीतकिनः समामनन्ति । “विष्टरं पाद्यम् अर्घ्यम् आचमनीयं मधुपर्को गौर् इत्येतेषां त्रिस् त्रिर् एकैकं वेदयन्ते” (आश्गृ १।२१।६) इत्याश्वलायनः । तत्र यत्र देशे ऽस्मै अपचितिं कुर्वन्ति बान्धवाः, तत्र तैर् दत्त्ं कूर्चे उपविशति यथापुरस्तादुपनयने आचार्यः । कूर्चं प्रत्तम् उपादायोदगग्रं निधाय तस्मिन् “राष्ट्रभृदसि” (आ॰ मन्त्रपाठः २।९ ७) इत्यनेनोपविशतीत्यर्थः ॥ १३।२ ॥




एवम् उत्तराभ्यां यथालिङ्गं राजा स्थपतिश् च ॥ १३।३ ॥


एवं राजा स्थपतिश् च यथा ब्राह्मणः स्नातकः कूर्चे उपविशति । यथालिङ्गम् आचार्यासन्दीति । एवं राजा स्थपतिश् च पूज्यमानौ उत्तराभ्यां यजुर्भ्यां यथालिङ्गम् उपविशतः । तत्र क्षत्रियो राष्ट्राधिपतिर् अभिष्क्तो राज्याय साम्राज्यं तस्य लिङ्गम् । स एव जनाधिपतिः । स्थापत्त्यायाभिषिक्तः स्थपतिः । आधिपत्यं तस्य लिङ्गम् । उत्तराभ्यां राजा स्थपतिश् चेत्येव सिद्धे “एवं” “यथालिङ्गम्” इत्य् उच्यते – यथा प्रथमस्य मन्त्रस्य लिङ्गात् विनियोगः एवम् उत्तरयोर् अपि प्रज्ञापनार्थम् । तेन प्रथमो मन्त्रो ब्राह्मणस्यैव भवति, आचार्यासन्दीति लिङ्गात्, ब्राह्मण आचार्यः स्मर्यत इति चोक्तत्वात् । तेन क्षत्रियवैश्ययोः तूष्णीम् उपवेशनम् । तत्र “आचार्यर्त्विजे श्वशुराय राज्ञे” इति रज्ञो ‘पचितिः । अधिपतेस् तु श्वशुरत्वेनापचितिः ॥ १३।३ ॥




“आपः पाद्याः” इति प्राह ॥ १३।४ ॥


अथ मधुपर्कप्रदाता पादप्रक्षालनार्थम् अप उपसंगृह्य “आपः पाद्याः” इति प्राह ॥ १३।४ ॥




उत्तरयाभिमन्त्र्य दक्षिणं पादं ब्राह्मणाय प्रयच्छेत् सव्यं शूद्राय ॥ १३।५ ॥


अथ पूज्यमानस् ता अपः उत्तरयर्चा “आपः पादावनेजनी” इत्येतयाभिमन्त्र्य प्रक्षालयित्रे “ब्राह्मणाय दक्ष्णं पादं पूर्वं प्रयच्छेत् प्रसारयेत् । सव्यं शूद्राय क्षत्रियवैश्याभ्याम् अनियमः, पुंलिङ्गस्याविवक्षितत्वात् । स्त्रीष्व् अप्येवम् । “स्त्री प्रक्षालयति पुमानभिषिञ्चति । विपरीतम् एके” (बो॰ गृ॰ सू॰ १।२।२२) इति कल्पान्तरम् । पत्नीयजमानौ जङ्घे धावत इति यज्ञे विशेषः । आपः पाद्या इति प्रकरणादेव सिद्धे पादग्रहणम् उत्तरत्र पादप्रत्ययो मा भूद् इत्येवमर्थम् । तेन प्रक्षालयित्रुपस्पर्शनं पादे न भवति ॥ १३।५ ॥




प्रक्षालयितारम् उपस्पृश्योत्तरेण यजुषात्मानं प्रत्यभिमृशेत् ॥ १३।६ ॥


तथा “स्वेन हस्तेनावनेक्तुः पाणी संस्पृशेत्” (बो॰ गृ॰ सू॰ १।२?) इति कल्पान्तरम् । उत्तरेण यजुषा “मयि महः” (आ॰ मन्त्रपाठः २।९।११) इत्यनेन प्रतीचीनम् अभिमर्शनम् । तच् च हृदयदेशे भवति । आत्मनः स्थानं हि तत् ॥ १३।६ ॥




कूर्चाभ्यां परिगृह्य मृन्मयेन “अर्हणीया आपः” इति 
प्राह ॥ १३।७ ॥


ततः प्रदाता मृण्मये पात्रे उपनीता अपः कूर्चाभ्याम् अधस्तादुपरिष्टाच् च परिगृह्य “अर्हणीया आपः” इति प्राह निवेदयति । पुष्पाक्षतैः संयुक्ता इति कल्पान्तरम् ॥ १३।७ ॥




उत्तरयाभिमन्त्र्याञ्जलाव् एकदेश आनीयमान उत्तरं यजुर् जपेत् ॥ १३।८ ॥


अर्हणीया अपः निवेदिता उत्तरया “आ मा गन्” (आ॰ मन्त्रपाठः २।९।१२) इत्येतया अभिमन्त्रयते । पूज्यमानस् ततो ‘ञ्जलिं कृत्वा हस्तेन ततस् तस्याञ्जलौ एतासाम् एकदेशम् आनयति प्रदाता । तस्मिन्नानीयमाने उत्तरं यजुः “विराजो दोहो ‘सि” (आ॰ मन्त्रपाठः २।९।१३) इत्येतज् जपेत् पूज्यमानः ॥ १३।८ ॥




शेषं पुरस्तान् निनीयमानम् उत्तरयानुमन्त्रयते 
॥ १३।९ ॥


अथ तासाम् अपां शेषं पूर्वस्यां दिशि नयति प्रदाता । तत् नीयमानम् उत्तरयर्चा “समुद्रं वः” (आ॰ मन्त्रपाठः २।९।१४) इत्येतयाभिमन्त्रयते पूज्यमानः । एतस्मिन् काले वस्त्रयुगलं कुण्डलयुगं गां स्रजं यच् चान्यदलङ्करणार्थं तत् सर्वं दद्यात् । भोजनान्त इत्यन्ये । तत् सर्वम् अपचितिशब्देन चोदितं द्रष्टव्यम् ॥ १३।९ ॥




दधि मध्व् इति संसृज्य कांस्येन वर्षीयसा पिधाय कूर्चाभ्यां परिगृह्य “मधुपर्कम्” इति प्राह 
॥ १३।१० ॥


वर्षीयसा बृहता कांस्येन पात्रेण मधुपर्कं  प्राह । कांस्येन वर्षीयसा पिधायेत्येवम् अपि संबन्धः । तेनोभयोः पात्रयोः कांस्यनियमः सिद्धो भवति । इतिशब्दः प्रकारे – दधि मध्व् इति वा पयो मध्व् इति वेति ॥ १३।१० ॥




त्रिवृतम् एके घृतं च ॥ १३।११ ॥


त्रयाणां द्रव्याणां समुदायः त्रिवृत् । पूर्वोक्ते द्वे दधि मध्व् इति वा पयो मध्व् इति वा घृतं च तृतीयम् ॥ १३।११ ॥




पाङ्क्तम् एके धानाः सक्तूंश् च ॥ १३।१२ ॥


पञ्चानां द्रव्याणां समुदायः पाङ्क्तम् । दधि मधु घृतं धानाः सक्तवः इति ॥ १३।१२ ॥




उत्तराभ्याम् अभिमन्त्र्य यजुर्भ्याम् अप आचामति पुरस्तादुपरिष्टाच् चोत्तरया त्रिः प्राश्यानुकआ॰ मन्त्रपाठःयाय प्रयच्छेत् 
॥ १३।१३ ॥


अथ तं मधुपर्कम् उत्तराभ्याम् ऋग्भ्याम् “त्रय्यै विद्यायै”, “आ मा गन्” (आ॰ मन्त्रपाठः २।१०।१–२) इत्येताभ्याम् अभिमन्त्र्य पूज्यमानः प्रतिगृह्णाति । पाद्यादीनाम् अभिमन्त्र्य प्रतिग्रहदर्शनाद् मधुपर्कस्याभिमन्त्र्य प्रतिग्रहः, न प्रतिगृह्याभिमन्त्रणम् । ततस् तं “यन् मधुनः” (आ॰ मन्त्रपाठः २।१०।५) इत्येतया त्रिः प्राश्नाति । सकृन् मन्त्रेण द्विस् तूष्णीम् । ततः प्राशनस्य पुरस्तादुपरिष्टाच् च यजुर्भ्याम् अनन्तरपठिताभ्याम् “अमृतोपस्तरणम् असि, अमृतापिधानम् असि” (आ॰ मन्त्रपाठः २।१०।३–४) इत्येताभ्यां यथाक्रमम् अप आचामति । तत्र प्रयोगः – “अमृतोपस्तरणम् असि” इत्युपस्तरणीया अप आचम्य मधुपर्कं मन्त्रेण प्राश्याचम्य एवं द्विस् तूष्णीं प्राश्यापिधानीया अप आचामति । पश्चात् शौचार्थम् आचमनम् । शेषं मधुपर्कप्राशनशेषम् अनुकआ॰ मन्त्रपाठःयाय अनुग्राह्याय पुत्राय भ्रात्रे वा समावृत्तायैव प्रयच्छेत् । सो ‘पि तं प्राश्नाति । सोमभक्षणे मधुपर्कप्राशने भोजने च मध्ये नोच्छिष्टतेति शिष्टाः स्मरन्ति ॥ १३।१३ ॥




प्रतिगृह्यैव राजा स्थपतिर् वा पुरोहिताय ॥ १३।१४ ॥


एवकारात् प्राशनम् अकृत्वा पुरोहिताय प्रदानम् । स विधिवत् प्राश्नाति ॥ १३।१४ ॥




गौर् इति गां प्राह ॥ १३।१५ ॥


अथाचाम्योपविष्टाय गां निवेदयते-गौर् इति । स्त्री च गौर् भवति, गौर् धनुभव्येति दर्शनात् । यद् वा पुमानपि भवति । श्रूयते हि “तद् यथैवादो मनुष्यराज आगते ‘न्यस्मिन् वार्हति उक्षाणं वेहतं वा क्षदन्ते” इति (ऐत्ब्र् १।३।४) । एवमर्थम् एवात्र गाम् इत्य् उक्तं गोजातिमात्रस्य निवेदनं यथा स्यात् । अन्यथा गौर् इति प्रहेत्येतावता सिद्धं यथा पाद्यदिषु ॥ १३।१५ ॥




उत्तरयाभिमन्त्र्य तस्यै वपां श्रपयित्वोपस्तीर्णाभिघारितां मध्यमेनान्तमेन वा पलाशपर्णेनोत्तरया जुहोति ॥ १३।१६ ॥


अनुजानीयद् इत्यध्याहारः । कल्पान्तरे तथा दर्शनात् । ओंकुरुत्ति कारयिष्यननुजानीयाद् इति । प्रोक्तायां गवि ताम् उत्तरया “गौर् अस्यपहतपाप्म” (आ॰ मन्त्रपाठः २।१०।६) इत्येतया पूज्यमानो ‘भिमन्त्र्य । यद् यस्य आलम्भनम् इच्छननुजानीयात् । यद्यप्येक एवार्धर्चः समाम्नायते तथापि स्त्रीलिङ्गनिर्देशाद् ऋग् एवैषा गायत्री । तत्रामुष्येत्यस्य स्थाने प्रदातुर् नामनिर्देशः – मम च यज्ञशर्मणश् चेति ।
        ततः प्रदाता तेनासम्भने ‘नुज्ञाते लौकिक्यावृता तस्या गोर् आलम्भं कृत्वा वपाम् उत्खिद्य वपाश्रपणीभ्यां परिगृह्य औपासने पचने वा श्रपयित्वा ताम् उपस्तीर्णाभिघारितां मध्यमेनान्तमेन वा पलाशपर्णेनोत्तरयर्चा “अग्निः प्राश्नातु” (आ॰ मन्त्रपाठः २।१०।७) इत्येतया तस्मिन्नेवाग्नौ जुहोति । उपस्तीर्याभिघारिताम् इति उपस्तरणाभिघारणे कृत्वेत्यर्थः । हुत्वा ततो मांसं संस्कृत्यान्नेन सह तस्मा उपहरन्ति । “अविकृतम् आतिथ्यम्” (आ॰ गृ॰ सू॰ ७।२६) इति वचनात्, उपस्तरणाभिघारणयोर् अप्रसङ्गे वचनम् । पलाशपर्णेनेत्येव सिद्धे मध्यमेनान्तमेनेति वचनं द्विपर्णस्य पलाशवृन्तस्य पर्णेन होमो मा भूद् इति । अभावविकल्पार्थं वा पूर्वं मध्यमेन तदभावे अन्तमेनेति ॥ १३।१६ ॥




यद्य् उत्सृजेदुपांशूत्तरां जपित्वोम् उत्सृजतेत्य् उच्चैः ॥ १३।१७ ॥


अथ यदि गाम् उत्सृजत्ययं पूज्यमानः स गौर् इति प्रोक्ते मन्त्रानुत्तरांश् चतुरो “यज्ञो वर्धताम्” (आ॰ मन्त्रपाठः २।१०।८) इत्य् उपांशु जपति । जपित्वा “ओम् उत्सृजत” इत्य् उच्चैः प्रसौति । प्रदाता च ताम् उत्त्सृज्यान्यन् मांसं कल्पयति, “नामांसो मधुपर्को भवति” (आश्गृ १९।२८) तु कल्पान्तरात् । तत्र पुङ्गवालम्भे गौर् धेनुभव्या माता रुद्राणाम् एतयोर् लोपः लिङ्गविरोदात्, नेत्यन्ये । जपत्वादेव सिद्धे उपांशुवचनं नियमार्थम् — उत्तरे चत्वार एव मन्त्राः उपांशु वक्ततव्याः । न प्रणव इति । शास्त्रान्तरदर्शनात् प्रसङ्गः । प्रणवद् युच्चैः, ऊर्द्वं वा प्रणवात् इति । तेन ब्रह्मणः एवैष विकल्पः सिद्धो भवति । इह प्रसवविधेर् अभावे ‘पि उत्यैर् इति वचनादेव प्रसौतिर् द्रष्टव्यः ॥ १३।१७ ॥




अन्नं प्रोक्तम् उपांशूत्तरैर् अभिमन्त्र्य ॐ कल्पयतेत्य् उच्चैः ॥ १३।१८ ॥


अथान्नं सामिषं समाहृत्य तस्मै प्राह — भूतम् इति । “सिद्धे ‘न्ने भूतम् इति प्राह” (बो॰ गृ॰ सू॰ १।२।५५) इति कल्पान्तरम् । अस्माकं च वैश्वदेवे । तस्मात् भूतम् इत्येव निवेदनम् । तदन्नं प्रोक्तम् उत्तरैः पञ्चभिर् मन्त्रैर् भूतम् इत्यादिभिः भोक्तोपांश्व् अभिमन्त्र्य ॐ कल्पयतेत्य् उच्चैः प्रसौति । प्रसूताः परिवेष्टारः परिवेविषन्ति “चतुरो नानागोत्रान् ब्राह्मणान् भोजयतेति ब्रूयात् । तेषु भुक्तवत्स्व् अन्नम् अस्मा उपाहरन्ति” इति (बो॰ गृ॰ सू॰ १।२।५८–५९) कल्पान्तरम् ॥ १३।१८ ॥




आचार्यायर्त्विजे श्वशुराय राज्ञ इति परिसंवत्सरादुपतिष्ठद्भ्य एतत् कार्यम् ॥ १३।१९ ॥


आचार्यादयः प्रसिद्धाः । तेभ्यश् चतुर्भ्यः परिसंवत्सरं विप्रोष्योपतिष्ठद्भ्यः गृहम् आतिथ्येनागतेभ्यः एतदपचितिकर्म कूर्चादि भोजनान्तं कर्तव्यम् । केन । गृहस्थेन । निवेशे हि वृत्ते नैयमिकानि श्रूयन्ते, अग्निहोत्रम् अतिथयः इति वचनात् । अत्र केचिदाहुः —
आचार्यायर्त्विजे श्वशुराय राज्ञ इत्येतत् कार्यम् । इत्येको योगः । अथ परिसंवत्सरादुपतिष्ठद्भ्यश् चायं कार्यः इति । तेन विवाहादनन्तरम् आचार्यश्वशुराभ्यां निमन्त्र्यापचितिः कर्तव्या । ऋत्विजे च कर्मणि, राज्ञे चाभिषेकानन्तरम् । अथ तेभ्य एव संवत्सरं विप्रोष्योपगतेभ्यश् च कर्तव्यम् इति ॥ १३।१९ ॥




सकृत् प्रवक्त्रे चित्राय ॥ १३।२० ॥


सकृत् न प्रतिवतसरं कलौ गोर् आलम्भस्य निषेधाद् रौर् इत्य् उक्ता यज्ञो वर्धताम् इत्यादि जपेत् मध्यमन्त्रलोपः प्रवक्त्रे वेदस्य वेदार्थस्य च चित्राय प्रसिद्धाय भिन्नसंशयायेत्यर्थः । एवंभूतायोपस्थिताय सकृदेतदपचितिकर्म कर्तव्यं, न प्रतिसंवत्सरम् इति 
॥ १३।२० ॥






अथ षष्ठः पटलः 




चतुर्दशः खण्डः 




मन्त्राम्नानक्रमेण विवाहादयः संस्कारा व्याख्याताः । अनन्तरं तत्क्रमेणैव सीमन्तादयो व्याख्यायन्ते ।


सीमन्तोन्नयनं प्रथमे गर्भे चतुर्थे मासि ॥ १४।१ ॥


सीमन्तो नाम केशमध्ये रेखाविशेषः । स उन्नीयते यस्मिन् कर्मणि तत् सीमन्तोन्नयनं नाम कर्म गर्भसंस्कारः । तच् चतुर्थे मासि कर्तव्यम् । प्रथमनियमादाधारसंस्कारो ‘यम् । आधारे च संस्कृते तत्राहिताः सर्व एव गर्भाः संस्कृता भवन्ति ॥ १४।१ ॥




ब्राह्मणान् भोजयित्वाशिषो वाचयित्वाग्नेर् उपसमाधानाद्याज्यभागान्ते ‘न्वारब्धायाम् उत्तरा आहुतीर् हुत्वा जयादि प्रतिपद्यते ॥ १४।२ ॥


तत्र पूर्वेद्युर् नान्दीश्राद्धम् । अथ तस्मिन्नहनि ब्राह्मणान् भोजयित्वा तैर् भुक्तवद्भिः आशिषो वाचयित्वा अग्नेर् उपसमाधानादि प्रतिपद्यते सकृत्पात्राणि शलल्यादयश् च सह शम्याः । अष्टौ प्रधानाहुतयो “धाता ददातु नो रयिम्” (आ॰ मन्त्रपाठः २।११।१) इति चतस्रो “यस् त्वा हृदा कीरिणा” (आ॰ मन्त्रपाठः २।११।५) इति चतस्रः ॥ १४।२ ॥




परिषेचनान्तं कृत्वापरेणाग्निं प्राचीम् उपवेश्य त्रेण्या शलल्या त्रिभिर् दर्भपुञ्जीलैः शलालुग्लप्सेनेत्य् ऊर्ध्वं सीमन्तम् उन्नयति व्याहृतीभिर् उत्तराभ्यां च ॥ १४।३ ॥


प्राचीं प्राङ्मुखीं स्वयं प्रत्यङ्मुखः । त्रिषु प्रदेशेषु एनी श्वेता त्रेणी । इकारलोपश् छान्दशः । णत्वं च । शलली शल्यकस्य रोमसूची । सविशाखा नाडी पुञ्जीलम् इत्य् उच्यते । दर्भस्य पुञ्जीलानि त्रीणि भवन्ति । उदुम्बरस्य फलसङ्घातविशेषस् तरुणः शलालुग्लप्स इत्य् उच्यते । पिशाचोदुम्बरस्येत्यन्ये । एतानि द्रव्याणि युगपद् गृहीत्वा तैः सीमन्तम् उन्नयति ऊर्ध्वम् उदूहति भूर् भुवः सुवर् इत्येताभिः उत्तराभ्यां च “राकाम् अहं” (आ॰ मन्त्रपाठः २।११।१०) “यास् ते राक” (आ॰ मन्त्रपाठः २।११।११) इत्येताभ्याम् । त्रयाणाम् अन्ते सकृदुन्नयनम् । इह मन्त्रसमाम्नाये व्याहृतीनां पाठो न कर्तव्यः । व्याहृतिभिर् इत्येतेनैव सिद्धः सआ॰ मन्त्रपाठःरत्ययः । यथा व्याहृतीश् च जपित्वा, व्याहृतीर् विहृताः, इत्यादौ । एवं सिद्धे व्याहृतीनां पाठः समाम्नायार्थम् । किं चासति पाठे व्याहृतिभिर् उत्तराभ्यां चेत्य् उच्यमाने याजमानसमाम्नायात् ग्रहणं प्राप्नोति — व्याहृतिभिर् उत्तराभ्यां च मन्त्राभ्याम् “उच्छुष्मो अग्न” इत्येताभ्याम् इति, तत्र पाठस्य प्रसिद्धत्वात् । “राकाम् अहंऽ” “यास् ते राक” (आ॰ मन्त्रपाठः २।११।१०–११) इत्येतयोश् च प्रधानाहुतित्वं विज्ञायेत, विशेषाभावात् । तस्मादस्मादेव समाम्नायद् ग्रहणं यथा स्याद् इति व्याहृतीनाम् इह पाठः ॥ १४।३ ॥




“गायतम्” इति वीणागाथिनौ संशास्ति ॥ १४।४ ॥


वीणया यो गाथां गायति स वीणगाथी । ताव् उभौ प्राग् एवानीतौ भवतः । तौ संशास्ति संप्रेष्येति गायतम् इति । तौ गायतः । तत्र ऋङ्नियमः ॥ १४।४ ॥




उत्तरयोः पूर्वा साल्वानां ब्राह्मणानाम् इतरा ॥१४।५ ॥


उत्तरयोः ऋचोः या पूर्वा “यौगन्धरिः” (आ॰ मन्त्रपाठः २।११।१२) इत्येषा । सा साल्वानां सीमन्तकर्मणि गाथा साल्वदेशनिवासिनाम् अस्याम् ऋचि गानं कर्तव्यम् इत्यर्थः । स देशो यमुनातीरे भवति । वैश्याश् च तत्र भूयिष्ठं भवन्ति । तेषाम् एव राजा यौगन्धरिः । इतरा “सोम एव नो राजा” (आ॰ मन्त्रपाठः २।११।१३) इत्येषा । न सर्वेषां ब्राह्मणानाम् अपि तु साल्वानाम् ॥ १४।५ ॥




नदीनिर्देशश् च यस्यां वसन्ति ॥ १४।६ ॥


द्वितीये मन्त्रे असौ शब्दस्य स्थाने नद्या नाम संबुध्या निर्देष्टव्यम् । यस्यां वसन्ति याम् उपजीवन्तीत्यर्थः । यथा – तीरेण कावेरि तवेति । क्षत्रियाणां तु सर्वेषां कल्पान्तरदृष्टायां सार्ववर्णिक्याम् ऋचि गानं भवति । “सोम एव नो राजेइत्याहुर् मानुषीः प्रजाः । विवृत्तचक्रा आसीना” (आ॰ मन्त्रपाठः २।११।१३) इति । अत्रापि नदीनिर्देशः संबुध्या ॥ १४।६ ॥




यवान् विरूढानाबध्य वाचं यच्छत्या नक्षत्रेभ्यः 
॥ १४।७ ॥


विरूढानङ्कुरितान् सूत्रबद्धानाबध्नाति शिरसि वध्वाः । सैव वाचं यच्छति । एवम् उपदेशो भोजनं चास्यास्मिन्नहनि नेच्छन्ति । यवाश् च प्राग् एव वप्तव्याः । यथास्मिन् काले विरूढा भवन्ति ॥ १४।७ ॥




उदितेषु नक्षत्रेषु प्राचीम् उदीचीं वा दिशम् उपनिष्क्रम्य वत्सम् अन्वारभ्य व्याहृतीश् च जपित्वा वाचं विसृजेत् ॥ १४।८ ॥


वत्सः पुमान् गौश् च भवति । व्याहृतयः समस्ताः याजमानसमाम्नायात् प्रत्येतव्याः ॥ १४।८ ॥




पुंसुवनं व्यक्ते गर्भे तिष्येण ॥ १४।९ ॥


पुमान् येन सूयते तत् पुंसुवनं नाम कर्म । उवङादेशश् छान्दसः । मन्त्रदर्शनात् पुंसुवनम् असीति । आश्वलायनस् तु गुणम् एव प्रायुङ्क्त । तत्,व्यक्ते गर्भे कर्तव्यम् । गर्भव्यक्तिश् च तृतीये चतुर्थे वा मासि । यदापि चतुर्थे तदा सीमन्तात् पूर्वम् एव पुंसवनम्, निमित्तस्य पूर्वत्वात् । पश्चादुपदेशस्य तु प्रयोजनं वक्ष्यामः । तिष्येण तच् च तिष्ये कर्तव्यम् । “नक्षत्रे च लुपि” (पाण् २।३।४५) इति अधिकरणे तृतीया ॥ १४।९ ॥




न्यग्रोधस्य या प्राच्य् उदीची वा शाखा ततः सवृषणां शुङ्गाम् आहृत्य सीमन्तवदग्नेर् उपसमाधानादि ॥ १४।१० ॥


न्यग्रोधस्य वृक्षस्य या प्राची शाखोदीची वा तस्याः शुङ्गाम् अग्राङ्कुरं सवृषणां फलं वृषणम् इति व्यपदिश्यते सादृश्यादेव । तद्वतीं शुङ्गाम् आहृत्य सीमन्तवदग्नेर् उपसमाधानादिपरिषेचनान्तं कर्म प्रतिपद्यते । अग्नेर् उपसमाधानादिवचनात् ततः पूर्वं ब्राह्मणभोजनम् आशीर्वचनं च न भवति । अन्ते तु भवति “शुचीन् मन्त्रवतः सर्वकृत्येषु भोजयेत्” (आ॰ ध॰ सू॰ २।१५।११) इति । तथा यत् परिषेचनाद् ऊर्ध्वं संशासनादि तदपि न भवति । अपरेणाग्निं प्राचीम् इति पुनर् इहोपदेशात् ।
        तत्रप्रयोगः — पूर्वेद्युर् नान्दीश्राद्धम् । अपरेद्युर् अग्नेर् उपसमाधानादि सकृत् पात्रप्रयोगः । शुङ्गया सह परिधय एव, न शम्याः । आज्यभागान्ते ‘न्वारब्धायां “धाता ददातु नो रयिम्” (आ॰ मन्त्रपाठः २।११।४) इति चतस्रो “यस् त्वा हृदा कीरिणा” (आ॰ मन्त्रपाठः २।११।५) इति चतस्रः । जयादि प्रतिपद्यते । परिषेचनान्ते ततो वक्ष्यमाणं कर्म ॥ १४।१० ॥




अथ समाप्ते तन्त्रशेषे कर्तव्यम् आह ।


अनवस्नातया कुमार्या दृषत्पुत्रे दृषत्पुत्रेण पेषयित्वा परिप्लाव्यापेरणाग्निं प्राचीम् उत्तानां निपात्योत्तरेण यजुषाङ्गुष्ठेन दक्षिणे नासिकाच्छिद्रे ‘पिनयति ॥१४।११ ॥


यस्याः प्रादुर्भूतं रजः सा अवस्नाता । तद्विपरीता अनवस्नाता । एवंभूता कन्या कर्त्री पेषणस्य । प्रयोजकः पतिः । उपलो दृषत्पुत्रः । दृषदर्थे ‘पि दृषत्पुत्र एव । तत्र शुङ्गां पेषयित्वा वस्त्रेण परिप्लाव्य अपरेणाग्निं प्राचीं प्राङ्मुखीम् उत्तानाम् ऊर्ध्वमुखीं, निपात्य शाययित्वा उत्तरेण यजुषा “पुंसुवनम् असि” (आ॰ मन्त्रपाठः १।११।१४) इत्यनेन तं रसं अङ्गुष्ठेन तस्या नासिकाच्छिद्रे दक्षिणे अपिनयति अपिगमयति । प्राङ्मुख एव । (पिधाय नयनं स्वयं च प्राङ्मुखः) 
॥ १४।११ ॥




पुमांसं जनयति ॥ १४।१२ ॥


एवम् अनेन कर्मणा संस्कृता स्त्री पुमासं जनयति । केचिदर्थवादम् इदं मन्यन्ते । फलविधौ कामसंयोगेन क्रियाया अनित्यत्वप्रसङ्गात् । यद्यर्थवादः प्रतिगर्भम् आवृत्तिप्रसङ्गः । एवं तर्हि प्रथमे गर्भे इत्यनुवर्तते । एवमर्थम् एव चास्य पश्चादुपदेशः । व्यक्तं चैतत् छन्दोगानां — प्रथमे गर्भे तृतीये मासि पुंसवनम् इति । अन्ये फलविधिं मन्यन्ते । तत्र च “एष वा अनृणो यः पुत्री” इति (त्स् ६।३।१०) वचनात् पुत्रस्य सकृदुत्पादनं नित्यम् इति यावदेकः पुत्र उत्पद्येत तावद् गर्भेषु भवति । ऊर्ध्वं तु पुत्रेच्छायां सत्यां भवति दुहितुर् ईप्सायां न भवति । प्रथमग्रहणं च नानुवर्तते, पुनर् गर्भग्रहणात् । पुंसुवनस्य तु पश्चादुपदेशो यथा चतुर्थे मासि तत् क्रियते तस्य पश्चात् प्रयोगार्थ इति ॥ १४।१२ ॥




क्षिप्रं सुवनम् ॥ १४।१३ ॥


येन कर्मणा क्षिप्रं सूयते तत् क्षिप्रं सुवनं नाम कर्मोच्यते ॥ १४।१३ ॥




अनाप्रीतेन शरावेणानुस्रोतसम् उदकम् आहृत्य पत्तस् तूर्यन्तीं निधाय मूर्धञ् छोष्यन्तीम् उत्तरेण यजुषाभिमृश्यैताभिर् अद्भिर् उत्तराभिर् अवोक्षेत् ॥ १४।१४ ॥


अनाप्रीतेनास्पृष्टोदकेनानुस्रोतसम् उदकस्य प्रस्नवतो न प्रतीपं । पत्तः पादयोर् अधस्ताद् यस्याः श्वेतोपमानि पत्राणि पीतोपमानि पुष्पाणि या च मध्याःणे पुष्यति सा तूर्यन्ती वनेषु जायते । वेणुपत्रोपमानि च यस्याः पत्राणि रक्तोपमानि च पुष्पाणि यां चाग्निशिखेत्याहुः । सा शोष्यन्ती तत् ओषधिद्वयं समूलपत्रम् आदाय सुष्लिष्टं निदधाति । मुर्धन् मुर्धनीत्यर्थः । अपरे पिष्टिवा आलिआ॰ मन्त्रपाठःअन्ति । अथ ताम् उत्तरेण यजुषा “आभिष्ट्वाहं दशभिर् अभि मृशामि” (आ॰ मन्त्रपाठः २।११।१५) इत्यनेनाभिमृशति । दशभिर् इति लिङ्गादुभाभ्यां पाणिभ्याम् अभिमर्शनम् । अनुलोमं मुखादारभ्य तत एताभिर् आहृताभिर् एवाद्भिस् ताम् अवोक्षेत् । उत्तराभिस् तिसृभिः ऋग्भिः “यथैव सोमः पवते” (आ॰ मन्त्रपाठः २।११।१६) इत्येताभिः प्रतिमन्त्रम् अवोक्षणम् ॥ १४।१४ ॥




अथान्यद् भैषज्यम् आह


यदि जरायु न पतेदेवंविहिताभिर् एवाद्भिर् उत्तराभ्याम् अवोक्षेत् ॥ १४।१५ ।




इत्याप्स्तम्बीये गृह्यप्रश्ने चतुर्दशः खण्डः




जरायु गर्भावेष्ठनम्, तद् यदि न पतेत्, तत उत्तरो विधिः कर्तव्यः । कः पुनर् असौ । क्षिप्रं सुवने यो विधिश् चोदितः “अनाप्रीतेन शरावेण” इत्यादि (एवं विहिताभिर् अद्भिः उत्तराभ्यां मन्त्राभ्यां “तिलदे ‘व पद्यस्व,” (आ॰ मन्त्रपाठः २।११।१९) “निरैतु पृश्नि शेवलम्” (आ॰ मन्त्रपाठः २।११।२०) इत्येताभ्यां प्रतिमन्त्रम् अवोक्षेत् । एते च कर्मणी स्वभार्याविषयौ) यक्ष्मगृहीताम् अन्यां वेति कर्मान्तरे यत्नकरणात् । अन्ये पुनर् अविशेषेणेच्छन्ति ॥ १४।१५ ॥




इति श्रीहरदत्तविरचितायां गृह्यसूत्रवृत्ताव् अनाकुलायां
चतुर्दशः खण्डः




अथ पञ्चदशः खण्डः




जातं वात्सप्रेणाभिमृश्योत्तरेण यजुषोपस्थ आधायोत्तराभ्यम् आभिमन्त्रणं मूर्धन्यवघ्राणं दक्षिणे कर्णे जापः ॥ १५।१ ॥


जातम् इति पुल्लिङ्गस्य विवक्षितत्वात् पुंस एवायं जातकर्माख्यः संस्कारः । न स्त्रियाः । वत्सप्रीर् नाम ऋषिः । तेन दृष्टं वात्सप्रं दिवस्परीत्येषो ‘नुवाकः । प्रत्यृचम् अभिमर्शनम् । सर्वान् त इत्यन्ये ।
        उत्तरेण यजुषा “अस्मिन्नहम्” (आ॰ मन्त्रपाठः २।११।३२) इत्यनेन । उत्तरत्र मातुर् इति विशेषणाद् इह स्व उपस्थ आदधाति । उत्तराभिर् इति पाठः । उत्तराभिः तिसृभिः ऋग्भिः अभिमन्त्रणादीनि त्रीणि कर्तव्यानि । “अङ्गादङ्गाद्” (आ॰ मन्त्रपाठः २।११।३३) इत्यभिमन्त्रणम् । “अश्मा भव” इति मूर्धन्यवघ्राणम् । “मेधां ते” (आ॰ मन्त्रपाठः २।१२।२) इति दक्षिणे कर्णे जापः । जप इत्यर्थः । केचित् तु उत्तराभ्याम् इति द्विवचनान्तपाठम् आश्रित्य द्वयोर् मन्त्रयोः त्रिष्व् अपि कर्मसु विनियोगं मन्यन्ते । तेषाम् अवघ्राणलिङ्गेनाभिमन्त्रणं कर्णयोर् जपश् च प्राप्नोति । आश्वलायनश् चाह “कर्णयोर् उपनिधाय मेधाजननं जपति मेधां ते देवः सविता” इति (आश्श्र् १।१३।२) ॥ १५।१ ॥




नक्षत्रनाम च निर्दिशति ॥ १५।२ ।


अभिजिघ्राम्यसौ इत्यत्रासौशब्दस्य स्थाने नक्षत्रनामनिर्देशः । तत्संबुध्या निर्दिशेत् – पशूनां त्वा हिंकारेणाभिझिघ्राम्याश्वयुजेत्यादि । तत्र नक्षत्रशब्देषु जातार्थे रूपनिर्णयार्थः श्लोकः:
        रोरेममृज्येचिषु वृद्धिर् आदौ ष्ठात्पे च वान्त्यश्रवशाश्वयुक्षु । 
        शेषेषु नाम्वोः कपरः स्वरो ‘अन्त्यः स्वाप्वोर् अदीर्घः साविसर्ग इष्टः ॥
रोहिण्यादिशब्दानाम् अयमाद्यक्षरैर् निर्देशः तेषाम् आदौ वृद्धिः कर्तव्येत्यर्थः । रौहिणः, रेवतः माघः, मार्गशीर्षः, ज्येष्ठः, चैत्रः । ठात्परो यः पशब्दः तत्र वृद्धिः । प्रोष्ठपदासु जातः प्रोष्ठपादः । “जे प्रोष्ठपदानाम्” (पाण् ७।३।१८) इत्य् उत्तरपदवृद्धिः । एषु “नक्षत्रेभ्यो बहुलम्” (पाण् ४।३।३७) इति बहुलवचनात् लुङ् न भवति । नक्षत्रेषु अन्त्यम् अपभरण्य्ख्यं तत्र विकल्पः । आपभरणिः आपभरणो वा । तथा श्रोणः श्रावणो वा । अनयोर् बहुलवचनादेव लुको विकल्पः । शतभिषजि जातः शतभिषक् शातभिषजो वा । अत्र टिलोपो ‘पि पक्षे भवति शतभिष इति । तथा आश्वयुक् आश्वयुजः अनयोः “वत्सशालाभिजिदश्वयुक्छतभिषजो वा” (पाण् ४।३।३६) इति लुको विकल्पः । शेषेषु उक्तादन्येषु नक्षत्रेषु आदौ वृद्धिर् न भवति । अत्र “श्रविष्ठाफल्गुन्यनुराधास्वातितिष्यपुनर्वसुहस्तविशाखाषाढाबहुलाऌ लुक्” (पाण् ४।३।३४), “नक्षत्रेभ्यो बहुलम्” (पाण् ४।३।३७) इति च लुग् एव भवति । श्रविष्ठः, फल्गुनः, अनूराधः, स्वातिः, तिष्यः, पुनर्वसुः, आषाढः, बहुलः कृत्तिकः इति । आम्बोः आर्द्रामूल इत्येतयोः अन्त्यः स्वरः कशम्बपरो भवति । आर्द्रकः मूलकः । “पूर्वाह्णापराह्णार्द्रमूल-” इत्य् (पाण् ४।३।२८) दीर्घः वुन्प्रत्ययः । स्वाप्वोः स्वातीपुनर्वसू इत्येतयोः अन्त्यस्वरो ह्रस्वः सविसर्गश् चेष्टः स्वातिः, पुनर्वसुः “श्रविष्टाफल्गुनी” इत्यादिना लुक् । सविसर्गत्वं सूक्तवाकादिषु प्रथमया नक्षत्रनिर्देशे । इह तु संबुद्ध्या निर्देशः – स्वाते पुनर्वसो इति । प्राङ्नामकरणात् अग्न्युपस्थानादिषु चास्यैव नक्षत्रनाम्नो निर्देशः कर्तव्यः । यत्र च नामद्वयनिर्देशस् तत्राप्येवंविधं नक्षत्रनामैकम्, दशम्यां कृतम् अपरम् ॥ १५।२ ॥




तद् रहस्यं भवति ॥ १५।३ ॥


नक्षत्रनाम रहस्यं भवति । यथा परे न जानन्ति तथा वक्तव्यम् इत्यर्थः सूक्तवाकादिष्व् अप्येवम् एव ॥ १५।३ ॥




मधु घृतम् इति संसृज्य तस्मिन् दर्भेण हिरण्यं निष्टर्क्य बध्वावदायोत्तरैर् मन्त्रैः कुमारं प्राशयित्वोत्तराभिः पञ्चभिः स्नापयित्वा दधि घृतम् इति संसृज्य कांस्येन पृषदाज्यं व्याहृतीभिर् ओङ्कारचतुर्थाभिः कुमारं प्राशयित्वाद्भिः शेषं संसृज्य गोष्ठे निनयेत् ॥ १५।४ ॥


मधु घृतम् इत्येतद् वयं विषमपरिमाणं कांस्यपात्रे संसृज्य तस्मिन् हिरण्यं दर्भेण निष्टर्क्य बध्वादधाति । निष्टर्क्यम् इति बन्धनविशेषो लोकप्रसिद्धः । तथा बद्धेन हिरण्येन तद्रसद्वयम् आदाय तेनैव कुमारं प्राशयेत् । उत्तरैस् त्रिभिः “त्वयि मेधाम्” (आ॰ मन्त्रपाठः २।१२।३५) इत्यादिभिः प्रतिमन्त्रं प्राशनम् । तत उत्तराभिः पञ्चभिः ऋग्भिः “क्षेत्रियै त्वा” (आ॰ मन्त्रपाठः २।१२।६) इत्यादिभिः प्रतिमन्त्रं स्नापयति । ततो ‘न्यस्मिन् कांस्यपात्रे दधि घृतं च संसृज्य तत्पृषदाज्यं तेनैव कांस्येन प्राशयति । व्याहृतीभिर् ओङ्कारचतुर्थाभिः भूः स्वाहेत्यादिभिः प्रतिमन्त्रम् । ततः शेषद्वयम् अद्भिः संसृज्य गोष्ठे निनयेत् । कुमारग्रहणं असमर्थस्यापि कुमारस्यैव प्राशनम् उपायेन यथा स्याद् इति । तेन यत्नाभावे “धानाः कुमारान् प्राशयन्ति,” “क्षैत्रपत्त्यं च प्राशयन्ति” इत्यादौ प्राशनम् असमर्थानां न भवति ॥ १५।४ ॥




उत्तरया मातुर् उपस्थ आधायोत्तरया दक्षिणं स्तनं प्रतिधाप्योत्तराभ्यां पृथिवीम् अभिमृश्योत्तरेण यजुषा संविष्टम् ॥ १५।५ ॥


अथ तं कुमारम् “मा ते कुमारम्” (आ॰ मन्त्रपाठः २।१३।१) इत्येतया मातुर् उपस्थ आदधाति । एतावन्तं कालं स्वोपस्थे । तस्मात् शेषनिनयनम् अप्यन्येन कारायितव्यम् । तत उत्तरयर्चा “अयं कुमारः” (आ॰ मन्त्रपाठः २।१३।२) इत्येतया दक्षिणं स्तनं प्रतिधाप्य तत उत्तराभ्यां ऋग्भ्याम् “यद् भूमेर् हृदयम्” (आ॰ मन्त्रपाठः २।१३।३) इत्येताभ्यां प्रतिमन्त्रं पृथिवीम् अभिमृशति । ततः तं कुमारं अभिमृषाटायां(??) भूमौ संवेशयति माता । तं संविष्टम् उत्तरेण यजुषा “नामयति न रुदति” (आ॰ मन्त्रपाठः २।१३।५) इत्यनेनाभिमृशति 
॥ १५।५ ॥




उत्तरेण यजुषा शिरस्त उदकुम्भं निधाय सर्षपान् फलीकरणमिश्रानञ्जलिनोत्तरैस् त्रिस् त्रिः प्रतिस्वाहाकारं हुत्वा संशास्ति प्रविष्टे प्रविष्ट एव तूष्णीम् अग्नाव् 
आवपतेति ॥ १५।६ ॥


ततस् तस्य शिरःसमीपे उत्तरेण यजुषा “आपः सुप्तेषु” (आ॰ मन्त्रपाठः २।१३।६) इत्यनेन उदकुम्भं निदधाति । ततः सर्षपान् फलीकरणमिश्रानञ्जलिना जुहोति उत्तरैर् मन्त्रैः अष्टाभिः “अयं कलिम्” (आ॰ मन्त्रपाठः २।१३।७) इत्यादिभिः । तत्र च प्रतिस्वाहाकारं त्रिर् होमः । सकृन् मन्त्रेण द्विस् तूष्णीम् । द्रव्यं च पुनः पुनर् आदेयम् । केचित् तु सकृदुपात्तेनैव त्रिर् जुह्वति । उत्तरयोश् च होमयोः स्वाहाकारमात्रम् आवर्तयन्ति । होमश् चायम् अपूर्वः तन्त्रस्याविधानात् परिस्तरणं तु भवति । परिषेचनं समन्तम् उभयतः । हुत्वा ततः संशास्ति । कान् । ये सूतिकागारं प्रविशन्ति । तत्र संशासने एवकारः एवम् इत्यस्यार्थे । एतदुक्तं भवति — अस्य सूतिकागारस्य यदा यदा प्रवेशो युष्माभिः क्रियते तदा तदा सर्षपान् फलीकरणमिश्रनस्मिन्नग्नाव् एवं तूष्णीम् आवपत यथा मयोप्ताः अञ्जलिना त्रिस् त्रिश् चेति । तत्र तूष्णीम् इत्यतिदेशप्राप्तस्य मन्त्रस्य प्रतिषेधः । यथा संप्रैषं ते कुर्वन्ति । होमश् चायं कुमारस्य रक्षार्थः संस्कारः, न मातुः, प्रकरणात् । तेन यद्यपि “यस्यै विजातायां मनः” (आ॰ मन्त्रपाठः २।१४।२) इति मातुर् अपि रक्षा प्रतीयते तथापि तदर्थो होमो न भवति । ततश् च स्त्रीप्रसवे दशाहमध्ये पुत्रमृतौ च न भवति ॥ १५।६ ॥




एवम् अहर् अहर् आ निर्दशतायाः ॥ १५।७ ॥


विजननप्रभृति यावत् दशाहानि न निर्गच्छन्ति तावदेव होमः कर्तव्यः संशानं चेत्यर्थः । सकृच् च होमाः, न शायम् । यद्यपि संशासनम् अनन्तरं तथापि तावन्मात्रस्यायम् अतिदेशो न भवति । तस्य होमशेषत्वात् । नापि वात्सप्रादेः । कृत्स्नस्य कल्पान्तरेषु सर्वेष्व प्रसिद्धत्वात् ॥ १५।७ ॥




एवं जातकर्मोक्त्वा क्रमप्राप्तं नामकरणम् आह ।


दशम्याम् उत्थितायां स्नातायां पुत्रस्य नाम दधाति पिता मातेति ॥ १५।८ ॥


उत्थानं नाम सूतिकालिङ्गानाम् अग्न्युदकुम्भादीनाम् अपनयनम् । भर्तुश् च नापितकर्म । यच् चन्यत् स्त्रियो विदुः तच् च सर्ववर्णानां दशमे ‘हनि भवति । दशमीशब्देन न रात्रिर् उच्यते । किं तर्हि । अहोरात्रसमुदायः, यथा “तस्मात् सदृशीनां रात्रीणाम्” इति । तत्र परिभाषावशादहन्येव कर्म स्नानं च सति संभवे तस्मिन्नेवाहनि नियमेन भवति । प्रकारणादेव सिद्धे पुत्रस्येति वचनं वक्ष्यमाणो “नाम्नो लक्षणविशेषः” तस्यैव यथा स्यात् । तेन कुमार्याः “अयुजाक्षरं कुमार्याः” (आ॰ गृ॰ सू॰ १५।११) इत्येतावदेव भवति । न “नामपूर्वम् आख्यातोत्तरम्” इत्यादि । पिता मातेति वचनं तौ नामाग्रे ‘भियाहरेताम् इत्येवमर्थम् । विज्ञायते च “पिता माता च ददतुर् यदग्रे” (त्स् १।५।१०) इति । तत्र प्रयोगः – “शुचीन् मन्त्रवतः सर्वकृत्येषु भोजयेत्” (आ॰ ध॰ सू॰ २।१५।११) इति ब्राह्मणान् भोजयित्वा पिता माता च नामाग्रे ‘भिव्याहृत्याशीर्वचनं ब्राह्मणैर् अभिव्याहारयेताम् । अमुष्मै स्वस्तीति कल्पान्तरे दर्शनात् । केचित् नाम करिष्याव संकल्पम् इच्छन्ति ॥ १५।८ ॥




द्व्यक्षरं चतुरक्षरं वा नामपूर्वम् आख्यातोत्तरं दीर्घाभिनिष्ठानान्तं घोषवदाद्यन्तरन्तस्थम् ॥ १५।९ ॥


अथ नाम्नो लक्षणविशेषः । सव्यञ्जनो निर्व्यञ्जनो वा स्वरो ‘क्षरं नाम द्रव्यप्रधानं, तत्पूर्वपदं यत्र तत् नामपूर्वं क्रियानिमित्तम् आख्यातं, तदुत्तरपदं यत्र तत् आख्यातोत्तरं दीर्घात् परो ‘भिनिष्ठानो विसर्जनीयो ‘न्ते यस्य तत् दीर्घाभिनिष्ठानान्तम् तथा घोषवद्व्याञ्जनम् आदिभूतं यस्य तत् घोषवदादि अन्तर्मध्ये अन्तस्था यस्य तत् अन्तरन्तस्थम् वर्गाणां तृतीयचतुर्थौ हकारश्च घोषवन्तः । यरलवा अन्तस्थाः । दिवं नयतीति द्युतिः । गाः श्रयते इति गोश्रिः । गां प्रीणतीति गोप्रीः । हिरण्यं ददातीति हिरण्यदाः भूरिदाः हरदत्त इत्यादीन्य् उदाहरणानि । “ऋष्यणूकं देवाताणूकं वा यथा वैषां पूर्वपुरुषाणां नामानि स्युः” इइति (बो॰ गृ॰ सू॰ २।२।२८, २९) बौधायनः । ऋष्यणूकं ऋष्यभिधायि वसिष्ठो जमदग्निर् इति । देवताणूकं देवताभिधायि रुद्रो विष्णुर् इति । पूर्वपुरुषाः पित्रादयः ॥ १५।९ ॥




अपि वा यस्मिन् स्वित्य् उपसर्गः स्यात् तद् धि प्रतिष्ठितम् इति हि ब्राह्मणम् ॥ १५।१० ॥


अपि वा अयम् अपि पक्षः – यस्मिन् नाम्नि ‘सु’इत्ययम् उपसर्गः स्यात् तदेव तत्र लक्षणम् । नान्यद् द्व्यक्षरत्वादि । तद् धि प्रतिष्ठिताम् । हि शब्दो ‘तिशये । पूर्वस्मादप्यतिशयेन प्रतिष्ठितम्, तेन पूर्वम् अपि द्व्यक्षरादि प्रतिष्ठितम् । तथा च पूर्वास्मिन्नेव लक्षणे स्थित्वा भरद्वाज आह – द्व्यक्षरं चतुरक्षरं वा घोषवदाद्यन्तरन्तस्थं दीर्घाभिनिष्ठानान्तं तद् धि प्रसिद्धम् इति विज्ञायते इति । प्रतिष्ठितम् इति । ध्रुवम् अविनाश्यायुष्यम् इत्यर्थः । सुभद्रः सुमुख इत्याद्युदाहरणम् । उपसर्ग इति वचनात् सोमसुद् इत्यादि प्रतिष्ठितं न भवति ॥ १५।१० ॥




अयुजाक्षरं कुमार्याः ॥ १५।११ ॥


या संख्या अर्थविमितुं न शक्यते सा अयुक्संख्या । अयुञ्जि अक्षराणि यत्र तत् अयुजाक्षरम् — एकाक्षरं त्र्यक्षरम् इत्यादि । एतावदेव कुमार्या नामलक्षणम् – गौः, वाक्, पृथिवि, पार्वतीति ॥ १५।११ ॥




प्रवासादेत्य पुत्रस्योत्तराभ्याम् अभिमन्त्रणं मूर्धन्यवघ्राणं दक्षिणे कर्ण उत्तरान् मन्त्रान् जपेत् ॥ १५।१२ ॥


प्रवासादागत्य तु उत्तराभ्याम् अभिमन्त्रणम् अवघ्राणं च क्रमेण कर्तव्यम् । “अङ्गादङ्गात्” (आ॰ मन्त्रपाठः २।१४।३) इत्यभिमन्त्रणं, “अश्मा भव” (आ॰ मन्त्रपाठः २।१४।४) इत्य वघ्राणम् । नामनिर्देशश् च “अभिजिघ्रामि यज्ञशर्मन्” इति । मन्त्रलिङ्गात् कुमार्या अभिमन्त्रणान्तरोपदेशाच् च सिद्धे पुत्रग्रहणं मूर्धन्यवघ्राणं दक्षिणं कर्णे जापश् च कुमार्या मा भूत्, अन्यथा लिङ्गविरोधाभावात् उभयं कुमार्या अपि स्यात्, तस्या अपि प्रकृतत्वात् । कुमारीम् उत्तरेणेत्ययं च अभिमन्त्रणस्यैव प्रत्याम्नायः स्यात्, नेतरयोः । उत्तरे मन्त्राः “अग्निर् आयुष्मान्” (आ॰ मन्त्रपाठः २।१४।४–९) इति पञ्च इत्यादिष्टाः । तान् पुत्रस्य दक्षिणे कर्णे जपेत् । मन्त्रग्रहणं क्रियते “अग्निर् आयुष्मान्” (आ॰ मन्त्रपाठः २।१४।४–९) इति पञ्च इत्यस्य पञ्चशब्दस्य मन्त्रेषु वृत्तिर् इति प्रज्ञापनार्थम् ॥ १५।१२ ॥




कुमारीम् उत्तरेण यजुषाभिमन्त्रयते ॥ १५।१३ ॥




इत्यापस्तम्बीये गृह्यप्रश्ने पञदशः खण्डः




प्रवासादेत्य कुमारीं स्त्रीप्रजाम् उत्तरेण यजुषा “सर्वस्मादात्मनः सम्भूतासी” (आ॰ मन्त्रपाठः २।१४।१०) इत्यनेन अभ्मन्त्रयते । दुहितरम् इति कर्तव्ये कुमारीम् इति वचनं प्रदानाद् ऊर्ध्वं मा भूद् इति । पुत्रस्य तु यावज् जीवं भवति पुत्रे ‘पि प्रोषितागते अभिमन्त्रणादित्रयं भवति न्यायस्य तुल्यत्वात् ॥ १५।१३ ॥




इति हरदत्तविरचितायाम् आकुलायां गृह्यसूत्रवृत्तौ
पञ्चदशः खण्डः




अथ षोडशः खण्दः




अथान्नप्राशनम् उपदिश्यते ।


जन्मनो ‘धि षष्ठे मासि ब्राह्मणान् भोजयित्वाशिषो वाचयित्वा दधि मधु घृतम् ओदनम् इति संसृज्योत्तरैर् मन्त्रैः कुमारं प्राशयेत् ॥ १६।१ ॥


अथ कुमारस्यान्नप्राशनम् । तत् जन्मनो ‘धिजननदिवसादारभ्य षष्ठे मासि कर्तव्यम् । मासाश् च सौरचान्दामासादयः । तत् करिष्यन् ब्राह्मणान् भोजयित्वा युग्मान् तैर् आशिषो वाचयति — पुण्याहं स्वस्ति ऋद्धिम् इति । नात्र पूर्वेद्युर् अभ्युदयश्राद्धं, देवेज्याभावात् । यत्रापगेद्युः देवेज्या तत्र पूर्वेद्युः पितृभ्यः क्रियते । “तस्मात् पितृभ्यः पूर्वेद्युः क्रियते / उत्तरम् अहर् देवान् यजते, इति वचनात् । वाचयित्वाशिषः दध्यादिचतुष्टयं संसृज्य तेन कुमारं प्राशयेत् । उत्तरैर् मन्त्रैश् चतुर्भिः “भूर् अपां त्वा” (आ॰ मन्त्रपाठः २।१४।११) इत्यादिभिः । त्वौषधीनाम् इति मध्यमयोर् अनुषजति । अपाम् इत्यस्य तु पाठो मन्त्रचतुष्टयप्रज्ञापनार्थः । असाव् इत्यत्र नामग्रहणं सम्बुध्या “ओषझयः सन्तु यज्ञशर्मन्” इति । प्रतिमन्त्रं प्राशनम् । सर्वान् त इत्यन्ये । कुमारम् इति वचनात्, कुमार्या विधिवदन्नप्राशनं न भवति — “आवृतैव कुमार्या” (आश्गृ १।१४।७) इत्याश्वलायनवचनात् ॥ १६।१ ॥




तैत्तिर्येण मांसेनेत्येके ॥ १६।२ ॥


तित्तिरेः पक्षिणः मांसेन तदन्नप्राशनं कर्तव्यम् इत्येके आचार्या मन्यन्ते । मांसं व्यञ्जनम् ओद[न]स्य? । अन्ये तु मांसम् एव मन्त्रवत् प्राश्यं मन्यन्ते । मांसग्रहणं शोणितादेः प्रतिषेधार्थम् ॥ १६।२ ॥




जन्मनो ‘धि तृतीये वर्षे चौलं पुनर्वस्वोः ॥ १६।३ ॥


अथ चौलविधिः – यस्मिन् कर्मणि केशाः प्रथमं खण्ड्यते तत् चौलं । चूडा प्रयोजनम् अस्येति । डलयोर् अविशेषः । तत् जन्मनः प्रभृति तृतीये वर्षे पुनर्वस्वोर् नक्षत्रे कर्तव्यम् । कुमारं प्राशयेद् इति विहितत्वात् पुंस एवेदं विधिवच् चौलम् । कुमार्यास् त्व् आवृतैव । एवं चेत् कृत्वा अपरेणाग्निं प्राञ्चम् इति पुंलिङ्गम् उपपद्यते । जन्मग्रहणं गर्भादारभ्य तृतीये वर्षे मा भूद् इति ॥ १६।३ ॥




ब्राह्मणानां भोजनम् उपायनवत् ॥ १६।४ ॥


उपनयने ब्राह्मणभोजने विशेषाभावात् आदिपदलोपो ‘त्र द्रष्टव्यः । ब्राह्मणभोजनादीति ब्राह्मणान् भोजयित्वाशिषो वाचयित्वा कुमारं भोजयित्वेत्येतावद् इह द्रष्टव्यम् । अनुवाकस्य प्रथमेनेत्यादिपरस्तादतिदेक्ष्यते ॥ १६।४ ॥




सीमन्तवदग्नेर् उपसमाधानादि ॥ १६।५ ॥


अग्नेर् उपसमाधानादिपरिषेचनान्तं सीमन्तवत् कर्तव्यम् । पूर्वेद्युर् नान्दीश्राद्धम्, सकृत् पात्राणि, शलल्यादिभिः सह शम्याः । अन्वारब्धायाम् इत्यत्र च कुमारस्यान्वारम्भः । परिषेचनान्तस्य चातिदेशः । यत् तु “गायतम् इति वीणागाथिनौ” (आ॰ गृ॰ सू॰ १४।४) इत्यादि न तस्यात्रातिदेशः । अपरेणाग्निं प्राञ्चम् इति विधानात् पुनर् उपवेशस्य ॥ १६।५ ॥




अपरेणाग्निं प्राञ्चम् उपवेश्य त्रेण्या शलल्या त्रिभिर् दर्भपुञ्जीलैः शलालुग्लप्सेनेति तूष्णीं केशान् विनीय यथर्षि शिखा निदधाति ॥ १६।६ ॥


विनयनं पृथक्करणं वप्तव्यानां शिखार्थानां च । तूष्णीम् इति वाग्यमनार्थं न मन्त्रप्रतिषेधार्थम्, प्राप्त्यभावात् । यथार्षि यावन्त ऋषयो यस्य प्रवरे तावतीः शिखाः करोति — त्र्यार्षेयस्य तिस्रः पञ्चार्षेयस्य पञ्चेति ॥ १६।६ ॥




यथा वैषां कुलधर्मः स्यात् ॥ १६।७ ॥


अथवा यथा येन प्रकारेण एषां कुमारस्य कुलजानां कुलधर्मः प्रवर्तते तथा शिखां करोति । एषाम् इति वचनं कर्तुः कुलधर्मो मा भूद् इति । तेनास्मिन् कर्मणि पितैव कर्तेति नियमो नास्ति । अन्यत्र तु सति संभवे कुमारकर्मसु तस्यैव नियमः ॥ १६।७ ॥




अपां संसर्जनाद्याकेशनिधानात् समानम् ॥ १६।८ ॥


“उष्णाः शीतास्वानीया” इत्यादि “दर्भस्तम्बे वा निदधाति” (आ॰ गृ॰ सू॰ १०।८) इत्येवमन्तं उपनयनवत् कर्तव्यम् इत्यर्थः ॥ १६।८ ॥




क्षुरं प्रक्षाल्य निदधाति ॥ १६।९ ॥


क्षुरस्य प्रक्षालनं विधीयते । निधानम् अर्थप्राप्तम् । यदा निदधाति तदा प्रक्षाल्येति 
॥ १६।९ ॥




तेन त्र्यहं कर्मनिवृत्तिः ॥ १६।१० ॥


तेन क्षुरेण त्रिष्व् अहोरात्रेषु नापितकर्म न कर्तव्यम् ॥ १६।१० ॥




वरं ददाति ॥ १६।११ ॥


अस्मिन् कर्मणि समाप्ते कुमारस्य पिता ब्रह्मणे वरं ददाति । “गौर् वै वरः” इत्य् उक्तम् 
॥ १६।११ ॥




एवं गोदानम् अन्यस्मिन्नपि नक्षत्रे षोडशे वर्षे ॥ १६।१२ ॥


यथा चौलं एवम् अस्य गोदानाख्यम् अपि कर्म कर्तव्यम् । तत्र तृतीयस्य वर्षस्यापवादः षोडशे वर्षे इति । अन्यस्मिन्नपि नक्षत्रे पुण्याह एव । पुनर्वसु नियमस्यापवादः ॥ १६।१२ ॥




अग्निगोदानो वा स्यात् ॥ १६।१३ ॥


अग्निर् देवता यत्र गोदाने तदग्निगोदानं यस्य वसो ‘ग्निगोदानः । (अग्निशब्देन तद्दैवत्यं गोदानं लक्ष्यते । अग्निर् गोदानम् अस्येति विग्रहः) । एकस्य गोदानशब्दस्य लोपः, उष्ट्रमुखवत् । तत्र बौधायनः “षोडशे वर्षे गोदानम् । तस्य चौलवत् तूष्णीं प्रतिपत्तिर् अवसानं च । … अग्निगोदानो वा भवति । तस्य काण्डोपाकरणकाण्डसमापनाभ्यां प्रतिपत्तिर् अवशानं च” (बो॰ गृ॰ सू॰ ३।२।५२–५८) इति । किम् उक्तं भवति । आग्नेयानां काण्डानां उपाकरणसमापनयोर् यः कल्पः तत्र चौलधर्माः प्रवर्तन्त इति । षोडशे वर्षे भवति । सकृत् पात्राणि न शमयाः । अस्यास्मिन् गृह्ये ‘नुपदिष्टत्वात् यत् गोदानम् उपदिष्टं तत्रैव शम्याविधिः । तत्र प्रयोगः – ब्राह्मणान् भोजयित्वाशिषो वाचयित्वा तूष्णीं केशश्मश्रु वापयित्वाग्नेर् उपसमाधानादिपरिषेचनान्तानि आग्नेयकाण्डोपाकरणवत् कृत्वा शुक्रियवद् देवतोपस्थानं “अग्ने व्रतपते व्रतं चरिष्यामि” इति । अन्ये संवत्सरे व्रतचर्या । अन्ते विसर्गः । एवम् एवाचारिषम् इत्यादि विकारः शुक्रियवत् दैवतम् । केशश्मश्रुवपनम् । अन्ते ब्राह्मणभोजनम् । उभयत्र नान्दीमुखश्राद्धं केचित् कुर्वन्ति । अपरे न ॥ १६।१३ ॥




संवत्सरं गोदानव्रतम् इत्येक उपदिशन्ति ॥ १६।१४ ॥


कृतगोदानस्यापि तच्छेषतया संवत्सरं व्रतचरणम् एक आचार्या उपदिशन्ति । चौलगोदाने ‘यं विकल्पः । अग्निगोदाने तु काण्डोपाकरणातिदेशात् नित्यम् एव यदा व्रतचर्या तदा वरदानाद् ऊर्ध्वं देवतोपस्थानं पूर्ववदन्ते, विसर्गश् च पूर्ववदेव ॥ १६।१४ ॥




एतावन् नाना सर्वान् केशान् वापयते ॥ १६।१५ ॥


अस्मिन् चौलगोदाने तु एतावन् नाना पृथग्भावश् चौलात् । अत्र सर्वान् केशान् वापयते सशिखान् । चौले तु यथर्षि शिखा निदधात् । अन्ये श्मश्र्वादीनां प्राप्त्यर्थं सर्वग्रहणं वर्णयन्ति । तेषां केशशब्दः उपलक्षणार्थः । तथा चाश्वलायनः “केशश्मश्रुलोमनखान्य् उदक्संस्थानि संप्रेष्यति” (आश्गृ १।१८।६) इति ॥ १६।१५ ॥




उदकोपस्पर्शनम् इति छन्दोगाः ॥ १६।१६ ॥




इत्यापस्तम्बीये गृह्यप्रश्ने षोडशः खण्डः


समाप्तः षष्ठश् च पटलः




अस्मिन् गोदानव्रते अहर् अहर् उदकोपस्पर्शनं कर्तव्यम् इति छन्दोगा उपदिशन्ति । त्रिषवणम् इति केचित् ॥ १६।१६ ॥




इति श्रीहरदत्तविरचितायाम् अनाकुलायां गृह्यसूत्रवृत्तौ 
षोडशः खण्डः




अथ सप्तमः पटलः


सप्तदशः खण्डः




यज्ञेष्व् अधिकरिष्यमाणस्य पुरुषस्य देहसंस्कारा व्याख्याताः । ते च “शालीनस्योदवसाय” इति वचनाभावे गृह एव कर्तव्याः । विधिवच् च निर्मिते गृहे । विधिवत् प्रवेशादपेक्षितायुर् यज्ञधनादिफलसिद्धिः । अतो मन्त्राम्नानक्रमप्राप्तो गृहनिर्माणप्रवेशयोर् विधिर् व्याख्यायते ।


दक्षिणाप्रत्यक्प्रवणम् अगरावकाशम् उद्धत्य पालाशेन शमीमयेन वोदूहेनैताम् एव दिशम् उत्तरयोदूहति ॥ १७।१ ॥


अथ गृहसंमानविधिः । गृहसंमानं च न सर्वयज्ञादिवन् नित्यम् । नाप्यद्भुतकर्मप्रायश्चित्तादिवन् नैमित्तिकम् । किं तर्हि । काम्यम् । अतो ‘क्रियायां न दोषः । क्रियायां चोदगयनादिनियमः । तत्र यस्मिन् प्रदेशे ‘गारं चिकीर्षितं सो ‘गारावकाशः स दक्षिणाप्रत्यक्प्रवणो भवति । दक्षिणाप्रतीच्योर् अन्तराले निम्ना भवति । एवंविधे देशे अगारं कर्तव्यम् इत्यर्थः । तम् अगारावकाशं उद्धन्ति खनित्रेण खनति यथा पांसव उत्पद्यन्ते । उद्धत्य तान् पांसून् पालाशेन शमीयेन वोदूहेन एताम् एव दिशं प्रति उत्तरयर्चा “यद् भूमेः क्रूरम्” (आ॰ मन्त्रपाठः २।१५।१) इत्येतया उदूहति उन्नतात् प्रदेशात् अवनते प्रापयति । उदूह्यते ऽनेनेत्य् उदूहः ॥ १७।१ ॥




एवं त्रिः ॥ १७।२ ॥


एवं त्रिर् उद्धत्य उधूहति ॥ १७।२ ॥




कॢप्तम् उत्तरयाभिमृश्य प्रदक्षिणं स्थूणागर्तान् खानयित्वाभ्यन्तरं पांसूनुदुप्योत्तराभ्यां दक्षिणां द्वारस्थूणाम् अवदधाति ॥ १७।३ ॥


एवम् उदूह्य ततस् तं भूमिबागं कल्पयन्ति यथा सर्वतः समं संपद्यते । ततः तं कॢप्तम् उत्तरयर्चा “स्योना पृथिवि” (आ॰ मन्त्रपाठः २।१५।२) इत्येतयाभिमृशति । ततः प्रदक्षिणं स्थूणागर्तान् खानयति नकारश् छान्दसः । अभ्यन्तरं च बहिर् आरभ्य मध्ये यथा समाप्यते तथेत्यर्थः । तत्र मद्यस्थूणासु वंशधारणार्थासु प्रदक्षिणम् इति चाभ्यन्तरम् इति च विशेषणस्यासंभवात् पर्यन्तास्व् एव भवति । तत्र प्राग्द्वारे ‘गारे दक्षिणद्वारस्थूणागर्तम् आरभ्य प्रदक्षिणम् ओत्तरस्मात् द्वारस्थूणागर्तात् खानयित्वा ततो यावत्यो मध्यमस्थूणाः तावतीनां दक्षिणाद्वारभ्योदगपवर्गः । एवम् अन्यथाद्वारे ‘प्यगारे यथासंभवं प्रदक्षिणम् अभ्यन्तरत्वं च संपाद्यम् । एवं खानयित्वा गर्तेभ्यः पांसूनुदूप्य उद्धत्य तत उत्तराभ्याम् ऋग्भ्याम् “इहैव तिष्ठ” (आ॰ मन्त्रपाठः २।१५।३) इत्येताभ्यां दक्षिणाद्वारस्थूणां गर्ते अवदधाति 
॥ १७।३ ॥




एवम् इतराम् ॥ १७।४ ॥


एताभ्याम् एव द्वाभ्याम् ऋग्भ्याम् इतराम् उत्तरां च द्वारस्थूणाम् अवदधातीत्यर्थः । इह दक्षिणाम् इतराम् इति निष्क्रमतः सव्यदक्षिणे प्रत्येतव्ये, न प्रविशतः ॥ १७।४ ॥




यथाखातम् इतरा अन्ववधाय वंशम् आधीयमानम् उत्तेरण यजुषाभिमन्त्रयते ॥ १७।५ ॥


द्वारस्थूणयोः यथाखातम् अवधानं मन्त्रवच् च । इतरासं तु यथाखातं येन क्रमेण गर्ताः खाताः तेनावधानं तूष्णीम् । एवं सर्वास्व् अवहितासु मध्यमस्थूणासु वंशम् आदधति कर्मकर्तारः । तैर् आधीयमानं वंशम् उत्तरेण यजुषा “ऋतेन स्थूणाव्” इत्यनेनाभिमन्त्रयते । वंशग्रहणेन च पृष्ठवंशो गृह्यते, मुख्यत्वात् । व्यक्तं चैतत् भारद्वाजके “ऋतेन स्थूणा इति पृष्ठवंशम् अधिरोपयति” इति । तत्र मन्त्रे स्थूणाव् इति छान्दसो ल्ङ्गव्यत्ययः । द्विवचनं च यथासंभवं द्रष्टव्यम् ॥ १७।५ ॥




संमितम् उत्तरैर् यथालिङ्गम् ॥ १७।६ ॥


ततस् तदगारं संमितं संकॢप्तम् उत्तरैर् मन्त्रैः “ब्रह्म च ते क्षत्रम्” (आ॰ मन्त्रपाठः २।१५।६) इत्यादिभिः षड्भिः । किम् । अभिमन्त्रयते इत्येव । यथालिङ्गम् इति यस्यागाराङ्गस्य लिङ्गं यस्मिन् मन्त्रे दृश्यते तेन तदभिमुखो ‘गारम् अभिमन्त्रयत इत्यर्थः । यदापि पूर्वस्थूणा बद्धा तदापि द्वे एवाभिसंधायाभिमन्त्रणम्, अगारस्य द्विवचनसंयोगात् । एवं सर्वत्र अगारमध्ये यः स्थूणाराजः स्तूपः । पृष्ठवंशः । अत्रैके स्थूणालिङ्गेषु चतुर्षु मन्त्रेषु “स्थूणे अभिरक्षतु”  इत्येवम् अनुषङ्गाम् इच्छन्ति । यज्ञश् च दक्षिणाश् च दक्षिणे “स्थूणे अभिरक्षतु” इति । अन्ये तेशब्दस्यापि यज्ञश् च ते दक्षिणाश् चेति । साकांक्षत्वान् मन्त्राणाम्, नेति वयम् / धक्षिणा इषश् चोर्जश् चेति बहुवचनान्तैः अभिरक्षत्व् इत्येकवचनान्तस्य संबन्धानुपपत्तेः, ऊहस्य चाविधानात् अभ्यातानवत् पाठाभावच् च सर्वानुषङ्गेषु दृष्टस्यान्ते पुनः पाठस्याभावाच् च । यत् तु साकांक्षत्वम् उक्तं तदपि नानुषङ्गहेतुः, संनिधिमात्रेणाकाङ्क्षाया निवर्तनात् । यदि वा धर्मस् ते स्थूणाराज श्रीस् ते इत्यत्राभिरक्षत्व् इत्यस्य नापेक्षा, द्वयोर् अपि प्रथमान्तत्वात् । एवं दक्षिणा इत्यादिकं प्रथमान्तं द्रष्टव्यम् । तस्मादाकाङ्क्षैव नास्ति । संनिधानाच् च स्थूणाप्रतिपत्तिः ॥ १७।६ ॥




अथ गृहप्रवेशविधिम् आह ।


पालाशं शमीमयं वेध्मम् आदीप्योत्तरयाग्निम् उद्धृत्योत्तरेण यजुषागारं प्रपाद्योत्तरपूर्वदेशे ऽगारस्योत्तरयाग्निं प्रतिष्ठापयति ॥ १७।७ ॥


अथ प्रवेशनविधिः । अन्यथा संमितस्याप्यगारस्य प्रवेशे विधिर् अयं भवति । उदगयनाद्यपेक्षिम् इति केचित् । नेत्यन्ये । “बीजवतो गृहान् प्रतिपद्यते” (आश् गृ २।१०।२) इत्याश्वलायनः । बीजग्रहणं सर्वेषाम् एव गृहोपकरणानाम् उपलक्षणम् । तत्र प्रवेक्ष्यन् पालाशं शमीम् अयं वा इध्मम् अग्नाव् आदीपयति । इध्मश् चात्रार्थलक्षणो न नियतपरिमाणः । आदीप्य तम् अग्निपात्रं उद्धरच्युत्तरयर्चा “उद्ध्रियमाण” (आ॰ मन्त्रपाठः २।१५।१२) इत्येतया पञ्चपादया । यद्यहनि प्रवेशो रात्रिलिङ्गो ‘विवादः प्रयोक्तव्यः । तथा रात्राव् अहर्लिङ्गो निर्विवादः प्रयोक्तव्यः, विभज्यविनियोगाभावात् । येषां तूदगयनापेक्षा ते रात्रौ प्रवेशं नेच्छन्ति । अहःकृतस्य रात्रिकृतस्य च पाप्मनो विनियोगः प्रपाद्यत इत्यर्थः । विरोधो ‘पि नास्ति । यथा “यदापो नक्तं दुरितं चराम” इति । तम् उद्धृतम् अग्निम् उत्तरेण यजुषा “इन्द्रस्य गृहा वसुमन्तो वरूथिनः” (आ॰ मन्त्रपाठः २।१५।१३) इत्यनेन अगारं प्रपादयति । प्रपाद्य अगारस्य उत्तरपूर्वे देशे तम् अग्निं प्रतिष्ठापयति उत्तरयर्चा “अमृताहुतिम्” (आ॰ मन्त्रपाठः २।१५।१४) इत्यनया । अत्रागरस्येति न वक्तव्यम्, अग्निम् इति च । कस्मात् । उभयोर् अप्यत्रैव वाक्ये श्रुतत्वात् । एवं तर्हि नायम् अगारशब्दो देशविशेषणार्थः । किं तर्हि । अग्निविशेषणार्थः – अगारस्याग्निं प्रतिष्ठापयतीति । कः पुनर् अगारस्याग्निः । यः पचनाग्निः । तस्माद् औपासनादुद्धरणम् अस्याग्नेर् न भवति । लौकिकादेव भवतीति केचित् । अपरे तु होमसंयोगाद् औपासन एवायम् अग्निर् इति स्थिताः । तेषाम् अगारस्येत्यग्निम् इति च पदद्वयं व्यर्थम् । होमाश् च पचने ‘पि दृष्टा वैश्वदेवे । तस्मात् पचनाग्निर् एवायम् । यद्यप्येवं तथापि देशसंस्कारो भवत्येव, होमसंयोगात् । अथौपासनस्य वैहारिकाणां च तदैव प्रवेशनं प्रतिष्ठापनं च स्वे स्वे स्थाने । भार्यादीनां च तदैव प्रवेशः ॥ १७।७ ॥




तस्माद् दक्षिणम् उदधानायतनं भवति ॥ १७।८ ॥ 


एवं प्रतिष्ठतस्याग्नेः दक्षिणम् उदधानायतनं कर्तव्यम् । उदकं धीयते यत्र तत् उदधानं मणिकाख्यम् ॥ १७।८ ॥




तस्मिन् विषूचीनाग्रान् दर्भान् संस्तीर्य तेषूत्तरया व्रीहियवान् न्युप्य तत्रोदधानं प्रतिष्ठापयति ॥ १७।९ ॥ 


तस्मिन्नायतने विषूचीनाग्रान् सर्वतोदिक्कान् दर्भान् संस्तीर्य तेषु दर्भेषु व्रीहीन् यवांश् च संयुक्तान् निवपति उत्तरयर्चा “अन्नपते” (आ॰ मन्त्रपाठः २।१५।१५) इत्येतया । ततस् तस्मिन्नायतने उदधानं प्रतिष्ठापयति यथा निश्चलं भवति तथा स्थापयति ॥ १७।९ ॥




तस्मिन्नुत्तरेण यजुषा चतुर उदकुम्भानानयति ॥ १७।१० ॥ 


उत्तरेण यजुषा “अरिष्टा अस्माकम्” (आ॰ मन्त्रपाठः २।१५।१६) इत्यनेन । प्रतिकुंभं मन्त्रावृत्तिः । तत्र चतुर्भिर् वा कुम्भैः पृथग् आनयनम् एकेनैव वाथ पुनः पूरयित्वा, यथा “तिस्रः स्रुच उत्सिच्य” इति 
॥ १७।१० ॥




दीर्णम् उत्तरयानुमन्त्रयते ॥ १७।११ ॥


अथ यदि तदुदधानां भिद्यते तत् उत्तरयर्चा “भूमिर् भूमिम्” (आ॰ मन्त्रपाठः २।१५।१७) इत्येतया अनुमन्त्रयते / कालान्तरे दीर्ण एतद् भवति उदधानान्तरे ‘पि तत्स्थानापन्ने ॥ १७।११ ॥




अग्नेर् उपसमाधानाद्याज्यभागान्ते उत्तरा आहुतीर् हुत्वा जयादि प्रतिपद्यते ॥ १७।१२ ॥


चतस्रः उत्तराः प्रधानाहुतयः “वास्तोष्पते प्रति जानीहि, वास्तोष्पते शग्मया, वास्तोष्पते प्रतरणो न एधि, अमीवहा वास्तोष्पते” (आ॰ मन्त्रपाठः २।१५।१८–२१) इति । तत्राज्यभागान्तवचनेनैव तन्त्रप्राप्तिः सिद्धा, यथा “पार्वणवदाज्यभागान्ते” इत्यत्र । किम् अग्नेर् उपसमाधानादिवचनेन । अग्निनियमार्तं तु – यो ऽगारे पचनार्थं प्रतिष्ठापितो ‘ग्निः तस्यैव होमार्थम् उपसमाधानं यथा स्याद् इति । अन्यथा सर्वपाकयज्ञार्थे औपासन एव होमः स्यात् । जयादिवचनं स्थालीपाकप्रतिषेधार्थम् । का पुनः प्राप्तिः स्थालीपाकस्य, कल्पान्तरे दर्शनात् । कथं पुनः जयादिवचनेन स्थालीपाकस्य प्रतिषेधः । उच्यते – स्विष्टकृत्प्रतिषेधस् तावत् गम्यते, उत्तरा आहुतीर् हुत्वा जयादि प्रतिपद्यते न स्विष्टकृत्प्रतिषेधस्तावत् गम्यते-उत्तरा आहुतीर्हुत्वा जयादि प्रतिपद्यते न स्विष्टकृतम् इति । स च स्थालीपाकेषु भवति । अतस् तत्प्रतिषेधद्वारेण स्थालीपाकप्रतिषेध एवायं संपद्यते ॥ १७।१२ ॥




परिषेचनान्तं कृत्वोत्तरेण यजुषोदकुम्भेन त्रिः प्रदक्षिणमन्तरतो ‘गारं निवेशनं वा परिषिच्य ब्राह्मणान् भोजयेदपूपैः सक्तुभिर् ओदनेनेति ॥ १७।१३ ॥ 




इत्यापस्तम्बीये गृह्यप्रश्ने सप्तदशः खण्डः




परिषेचनान्तवचनम्म् आनन्तर्यार्थम् । तन्त्रशेषं समाप्यागारस्य परिषेचनम् एव कर्तव्यम् । नान्यद् वैश्वदेवादिकम् इति । उत्तरेण यजुष “ऽशिवं शिवम्” (आ॰ मन्त्रपाठः २।१५।२२) इत्यनेन । उदकुम्भेन न हस्तेन । परिभाषयैव सिद्धे प्रदक्षिणम् इति वचनात् परिषेचनम् इदम् एकम् एव प्रदक्षिणं त्रिगुणीभूतं सकृदुपात्तेनैवोदकुम्भेन संततम् अविच्छिन्नं कर्तव्यम् । मेखलया परिव्याणवत् त्रीणि परिषेचननीति सिद्धं भवति । अन्तरत इति वचनम् अगारात् बहिः परिषेचनं मा भूत् । अब्यन्तरम् एव यथा स्याद् इति । अगारं गृहम्म्, निवेशनं शयनदेशः । ब्राह्ममान् युग्मान् भोजयेदपूपादिभिः । इतिशब्दः समुच्चयार्थः ॥ १७।१३ ॥






इति हरदत्तविरचितायां गृह्यसूत्रवृत्ताव् अनाकुलायां 
सप्तदशः खण्डः




अथाष्टादशः खण्डः




अथोत्तरेषां मन्त्राणां विनियोगम् आह ।


श्वग्रहहीतं कुमारं तपोयुक्तो जालेन प्रच्छाद्य कंसं किङ्किणिं वा ह्रादयन्नद्वारेण सभां प्रपाद्य सभाया मध्ये ‘धिदेवनम् उद्धत्यावोक्ष्याक्षान् न्युप्याक्षेषूत्तानं निपात्य दध्ना लवणमिश्रेणाञ्जलिनोत्तरैर् अवोक्षेत् प्रातर् मध्यन्दिने सायम् ॥ १८।१ ॥ 


बहवो बालग्रहाः दिवसमासससमादिकाः । तत्र येन गृहीतः श्ववच् चेष्टते स श्वग्रहः । तेन गृहीतं कुमारम्, पुल्लिङ्गनिर्देशात् कुमार्या न भवतीत्येके । तपोयुक्तः कर्ता । पितेत्येके । यः कश्चिद् इत्यन्ये । तपो ब्रह्मचर्यादि । यावता तपसा सिद्धं मन्यते तावत् कृत्वेत्यर्थः । जालं मत्स्यग्रहणं तेन प्रच्छाद्य । कंसं प्रसिद्धम् । किङ्किणिः घण्टाविशेषः । तयोर् अन्यतरं ह्रादयनन्यतरस्य ध्वनिं कारयन् केनचिदन्येन । स्वयं कुमारं गृहीत्वा सभां प्रपादयति अद्वारेण छदीरपोह्यमार्गं कृत्वा तेनेत्यर्थः । किं तत् स्थानम् । सभा, तस्या मध्ये ‘धिदेवनं स्थानं यत्र कितवा दीव्यन्ति तं प्रदेशम् उद्धत्याद्भिर् अवोक्ष्य तत्राक्षान् निवपति । अक्षास्ः शाराः । विभीतका इत्यन्ये । तान् पृथु प्रथयित्वाप्वेनम् उत्तानं निपातयति, शाययति । ततो दध्ना लवणमिश्रेणावोक्षेदञ्जलिना उत्तरैर् मन्त्रैः “कूर्कुरः सुकूर्कुरः” इत्यादिभिः, “श्वानम् इच्छ्वादन्न पुरुषं छत्” [आ॰ मन्त्रपाठः २।१६।१–११)] इत्यन्तैः । प्रतिमन्त्रम् अवोक्षणम् । तत्रादितस् तिस्र ऋचः, ततो यजुषी द्वे “तत् सत्यं” (आ॰ मन्त्रपाठः २।१६।७) “विगृह्य बाहू” (आ॰ मन्त्रपाठः २।१६।५) इति, ततः पञ्चर्चो “विभ्रन्निष्कन्ं च” (आ॰ मन्त्रपाठः २।१६।६) इत्याद्याः, ततो यजुर् एकं “श्वानम्” (आ॰ मन्त्रपाठः २।१६।११) इति, एवम् एकादशैते मन्त्राः । यावत् कर्म समाप्यते तावत् कंसकिङ्कण्योर् अन्यतरस्य ह्रादनम् । एवम् एतत् कर्म जालप्रच्छादनादवोक्षणान्तं त्रिसंध्यं कर्तव्यम् ॥ १८।१ ॥




अगदो भवति ॥ १८।२ ॥


अगदः अरोगः, रोगनिवृत्तिर् अस्य प्रयोजनम् इत्यर्थः । किं सिद्धं भवति । यदि भैषज्येन कुमारो ‘गदः स्यात् न तत्रेदं कर्तव्यम् इति । अन्यथा कुमारस्यास्मिन् रोगे पितुर् नैमित्तिकम् इदम् अवश्यं कर्तव्यं विज्ञायेत गृहदाहेष्ट्यादिवत् । एवं ब्रुवतां दोषः यक्ष्मगृहीताम् अन्यां वेत्येतत् प्रकारान्तरेण रोगशान्ताव् अपि कर्तव्यं स्यात् । तस्माद् इदम् अन्यत् प्रयोजनम् । एवम् एतस्मिन् कर्मणि त्रिषु कासेषु कृते कुमारो ऽगदो भवति । यदि न भवति पुनर् अपि तपोयुक्तेन कर्तव्यम् इति ॥ १८।२ ॥




शङ्खिनं कुमारं तपोयुक्त उत्तराभ्याम् अभिमन्त्र्योत्तरयोदकुम्भेन शिरस्तो ‘वनयेत् प्रातर् मध्यन्दिने सायम् ॥ १८।३ ॥ 


शङ्खो नाम ग्रहः कुमाराणां भयंकरः, येन गृहीतः शङ्खवन् नदतीति । तेन गृहीतं शङ्खिनम् उत्तराभ्याम् एते ते प्रतिद्वश्येते इत्येताभ्याम् ऋग्भ्यां अभिमन्त्र्य तत उदकुंभेन शिरस्तो ‘वनयेत्, अभिषिञ्चेदुत्तरयर्चा “ऋषिर् बोधः प्रबोधः” (आ॰ मन्त्रपाठः २।१६।१४) इत्येतया एवम् एतदभीमन्त्रणादि त्रिषु कालेषु कर्तव्यम् ॥ १८।३ ॥




अगदो भवति ॥ १८।४ ॥


पूर्ववदस्य प्रयोजनम् ॥ १८।४ ॥




अथ सर्पबलेर् यस्मिन् काले येन विधिनोपक्रमस् तम् आह ॥


श्रावण्यां पौर्णमास्याम् अस्तम् इते स्थालीपाकः ॥ १८।५ ॥ 


अथ सर्पबलिर् नाम कर्म नित्यं संवत्सरे संवत्सरे कर्तव्यम् उपदिश्यते तस्य श्रावण्यां पौर्णमास्याम् आरम्भः मार्गशीर्ष्याम् उत्सर्गः । तस्योपक्रमे श्रावण्यां पौर्णमास्यां अस्तम् इते आदित्ये स्थालीपाको भवति। असत्यपि नक्षत्रयोगे श्रावणस्य मासस्य पौर्णमासी श्रावणीत्य् उच्यते लक्षणया । तत्र श्लोकौ ।
                मेषादिस्थे सवितरि यो यो दर्शः प्रवर्तते ।
                चान्द्रमासास् तदन्ताश् च चैत्राद्या द्वादश स्मृताः ॥
                तेषु या या पौर्णमासी सा सा चैत्र्यादिका स्मृता ।
                कादाचित् केन योगेन नक्षत्रस्येति निर्णयः ॥ इति ।
तत्र सायमाहुतिं हुत्वा स्थालीपाककर्म प्रतिपद्यते पार्वणेनातो ‘न्यानीत्य् उक्तम्, पौर्णमास्यां पौर्णमासीति च । श्रावण्यै पौर्णमास्यै संकल्पितान् व्रीहिन् यवान् वा निरुप्य प्रतिष्ठिताभिघारणान्तं कृत्वाग्नेर् उपसमाधानादि द्वन्द्वं न्यञ्चि पात्राणि किंशुकपुष्पैर् आरग्वधमयसमिद्भिश् च सह ॥ १८।५ ॥




पार्वणवदाज्यभागान्ते स्थालीपाकाद् धुत्वाञ्जलिनोत्तरैः प्रतिमन्त्रं किंशुकानि जुहोति ॥ १८।६ ॥


सर्वं पार्वणवद् इत्य् उच्यते – स्थालीपाकादेव पार्वणवज् जुहोति, न किंशुकानीति । तेन तेष्व् अवदानकल्पो न भवति । स्विष्टकृतश् चावदानं तेभ्यो न भवति । किंशुकैः समिधो व्याख्याताः । आज्यभागान्तवचनं तन्त्रप्राप्त्यर्थम् । श्रावण्यै पौर्णमास्यै स्वाहेति स्थालीपाकाद् धोमः । उत्तरैर् मन्त्रैः “जग्धो मश्कः” [आ॰ मन्त्रपाठः २।१६।१५] इत्यादिभिस् त्रिभिः । किंशुकानि पलाशपुष्पाणि । पलाशानां कण्टकिनां पुष्पाणीत्यन्ये । प्रतिमन्त्रम् इत्य् उच्यते प्रतिमन्त्रं किंशुकानां बहुत्वं यथा स्याद् इति । अन्यथा एकैकस्य किंशुकस्य होमः प्राप्नोति, यथा समिधाम् ॥ १८।६ ॥




उत्तराभिस् तिसृभिर् आरग्वधमय्यः समिधः ॥ १८।७ ॥


आरग्वधो राजवृक्षः । यस्य सुवर्णवर्णानि पुष्पाणि अरत्निमात्राणि फलानि । उत्तराभिस् तिसृभिः ऋग्भिः “इन्द्र जहि दन्दशूकम्” [आ॰ मन्त्रपाठः २।१७।१] इत्यादिभिः । समिध आदधाति जुहोति वा । सर्वथा स्वाहाकारान्ता मन्त्राः ॥ १८।७ ॥




आज्याहुतीर् उत्तराः ॥ १८।८ ॥


उत्तराश् चतस्र आज्याहुतीर् जुहोति “तत् सत्यं यत् ते ‘मावास्यायां,” (आ॰ मन्त्रपाठः २।१७।४) “नमो अस्तु सर्पेभ्यः” (आ॰ मन्त्रपाठः २।१७।५) इति तिस्रः ॥ १८।८ ॥




जयादि प्रतिपद्यते ॥ १८।९ ॥


एवम् एता एकादश प्रधानाहुतीर् हुत्वा सौविष्टकृतं च स्थालीपाकादेव हुत्वा ततो जयादि प्रतिपद्यते किंशुकप्रभृतीनाम् अप्याहुतीनां प्राधान्यज्ञापनार्थम् इदं वचनम् । अन्यथा पौर्णमास्याम् अस्तम् इते स्थालीपाक इति विहितत्वात् पौर्ममास्यां पौर्णमासीति च तस्य देवताभिधानादर्थकर्मकत्वाच् च किंशुकानां प्रधानत्वं न गम्येत । ततश् च पार्णवदुपहोमान्तं कृत्वा ततः किंशुकादीनां हेमः प्राप्नोति ॥ १८।९ ॥




परिषेचनान्तं कृत्वा वाग्यतः संभारानादाय प्राचीम् उदीचीं वा दिशम् उपनिष्क्रम्य स्थण्डिलं कल्पयित्वा तत्र प्राचीर् उदीचीश् च तिस्रस् तिस्रो लेखा लिखित्वाद्भिर् उपनिनीय तासूत्तरया सक्तून् निवपति ॥ १८।१० ॥


परिषेचनान्तवचनम् आनन्तर्यार्थम् । परिषेचनान्ते उपनिष्क्रमणम् एव नान्य्द् इति किं सिद्धं भवति । तेन “सर्पिष्मता ब्राह्मणं भोजयेत्” (आ॰ गृ॰ सू॰ ७।१५) इत्यादेर् उत्कर्षः सिद्धो भवति । वाग्यतः शब्दम् अकुर्वन् धानाः लाजाः अञ्जनाभ्यञ्जने स्थगरोशीरम् उदपात्रम् इति संभाराः । उपलिप्तो भूमिभागः स्थण्डिलम् । कल्पयित्वेति वचनात् स्वयम् एव कल्पनं नान्यैः कल्पितस्य परिग्रहः । तत्रेति वचनात् स्थण्डिलस्य मध्ये बलेर् आयतनं भवति । श्लोकश् च भवति ।
                प्राचीः पूर्वम् उदक्संस्थं दक्षिणारम्भम् आलिखेत् ।
                अथोदीचीः पुरःसंस्थं पश्चिमारंभम् आलिखेत् ॥
अपरे तु प्राचीनानां दक्षिणत आरम्भम् इच्छन्ति । (प्राचीः प्रागायताः एवम् उदीचीः उदगायताः क्रमस्य विवक्षितत्वात् ।)  प्रथमं प्राचीस् तत उदीचीः । एकं चेदं लेखाकरणं नाम कर्म “पुरस्तादुदग् वोपक्रमस् तथापवर्गः” (आ॰ गृ॰ सू॰ १।५–६) इत्य् उक्तम् । तत्रेह प्रागुपक्रमस्यासंभवात् उदगुपक्रमः प्रागपवर्गः । एतेन “यत्र क्वचाग्निम्” (आ॰ ध॰ सू॰ २।१।१३) इति एतल्लेखाकरणं व्याख्यातम् । एवं लेखा लिखित्वाद्भिर् उपनिनयति तासां समीपे अपो निनयति सर्वदेवजनेभ्यो ददाति यथापितृभ्यः पिण्डदाने । ततस् तासु लेखासूत्तरयर्चा “नमो अस्तु सर्पेभ्यो ये पार्थिवाः” (आ॰ मन्त्रपाठः २।१७।८) इत्येतया सक्तून् निवपति हस्तेन दर्व्या वा, आश्वलायनके दर्शनात् । तास्व् इति वचनं ताः सर्वा लेखाः यथा बलिर् व्याप्नुयाद् इत्येवमर्थम् ॥ १८।१० ॥




तूष्णीं सआ॰ मन्त्रपाठःउष्का धाना लाजानाञ्जनाभ्यञ्जने स्थगरोशीरम् इति ॥ १८।११ ॥


संपुष्का अक्षता अखण्डितैस् तण्डुलैः कृताः स्थगरञ्चोशीरं च गन्धद्रव्ये एतानि षट् द्रव्याणि तासु निवपति । इतिशब्दः समुच्चयार्थः । तेन सर्वत्र पूर्वेण मन्त्रेणैव निवपने प्राप्ते तूष्णीम् इति मन्त्रप्रतिष्धः ॥ १८।११ ॥




उत्तरैर् उपस्थायापः परिषिच्याप्रतीक्षस् तूष्णीम् एत्या “पश्वेत पदा” इत्येताभ्याम् उदकुम्भेन त्रिः प्रदक्षिणम् अन्तरतो ‘गारं निवेशनं वा परिषिच्य ब्राह्मणान् भोजयेत् ॥ १८।१२ ॥




इत्यापस्तम्बीये गृह्यप्रश्ने अष्टादशः खण्डः




एवम् एवैतं बलिं सप्तभिर् द्रव्यैर् दत्वा ततस् तां बलिदेवताम् उपतिष्ठते । उत्तरैर् मन्त्रैः “तक्षक वेशालेय” (आ॰ मन्त्रपाठः २।१७।९) इत्यादिभिः अष्टादशभिः । तेभ्य इमं बलिम् अहार्षम् इति पूर्वस्या एवोत्तरस्य पादस्य सन्नामः न मन्त्रान्तरम् । वक्ष्यति ट “बलिमन्त्रस्य सन्नामः” (आ॰ गृ॰ सू॰ १९।४) इति । एवम् उपस्थाय अपः परिषिञ्चति सर्वतः सिञ्चति, न्युप्तस्य बलेः प्रकृतत्वात् । ततो ‘प्रतीक्षः पृष्टतः अप्रतीक्षमाणस् तूष्णीं वाग्यतः प्रत्येति । प्रत्येत्य “अपश्वेत पदा” (आ॰ मन्त्रपाठः २।१७।२६) इत्येताभ्यां ऋग्भ्यां उदकुंभेन अन्तरतो ‘गारं निवेशनं वा परिषिच्य ब्रह्मणान् युगमान् भोजयेत् स्थालीपाकशेषादिभिः ॥ १८।१२ ॥




इति श्रीहरदत्तविरचितायां गृह्यवृत्ताव् अनाकुलायाम्
अष्टादशः खण्डः 




अथैकोनविंशः खण्डः




धानाः कुमारान् प्राशयन्ति ॥ १९।१ ॥


बलिहरणशिष्टाः धानाः कुमारान् प्राशयन्ति ये प्राशने समर्थाः । कुमारीणाम् अपि प्राशनम् एकशेषनिर्देशात् ॥ १९।१ ॥




एवम् अत ऊर्ध्वं यदशनीयस्य सक्तूनां वैतं बलिं हरेदा मार्गशीर्ष्याः ॥ १९।२ ॥


यद् इदं बलिहरणं वाग्यतः संभारानादायेत्याद्यप्रतीक्षमाणस् तूष्णीम् इत्येतदन्तं (आ॰ गृ॰ सू॰ १८।१०-१२) तदस्मात् कर्मण ऊर्ध्वम् आ मार्गशीर्ष्याः पर्वणश् चतुर्षु मासेषु यदशनीयस्यान्नविशेषस्य सक्तूनां वाहर् अहः कर्तव्यम् । यद् यदन्नम् अशनार्थं गृहे क्रियते तदशनीयम् । अगारपरिषेचनादिस् तु स्थालीपाकस्यैव शेषः, न बलेः । तेनैतद् इह विधीयते । यद्यप्याञ्जनादीन्यलङ्करणार्थनि नाभ्यवहार्याणि तथापि “तासूत्तरया सक्तून् निवपति । तूष्णीं संपुष्काः धानाः” इत्यादि सर्वेषां तुल्या चोदना । मन्त्रे च तुल्यवदभिधानं तेभ्य इमं बलिं हरिष्यामि इति । तस्मात् सप्तापि बलिद्रव्याणि । तेषां सर्वेषाम् अयं प्रत्याम्नायो नादितस् त्रयाणाम् एव । अपां तु न भवति, चोदनाभेदात् । उपनिनीय परिषिच्येति । एवंशब्दः कालविधानार्तः । यथात्रास्तमिते बलिहरणम्, एवम् अत ऊर्ध्वम् अप्यस्तमिते कर्तव्यम् इति । एतंशभ्दस् तु धर्मविधानार्थः । एतं बलिम् एवंधर्मकम् इति । न चान्यतरेणैवोभयसिद्धिः । यदि ह्येवंशब्द उभयार्थः स्यात् रात्रौ पार्वणः प्राप्नोति । कथम् । रात्राव् आग्नेयस्थालीपाक उत्पन्नः एवम् “अत ऊर्ध्वम्” (आ॰ गृ॰ सू॰ ७।१९) इति पार्वणः । तथा यद्येतच्छब्द उभयार्थः स्यात् “परिसंवत्सरादुपतिष्ठद्भ्यः एतत् कार्यम्” इति रात्राव् अपचितिः प्राप्नोति; समावर्तने रात्राव् उत्पन्नत्वादपचितेः । तस्मादुभयार्थ म् उभयं वक्तयम् । एवं तावत् रात्रौ सकृद् बलिहरणम् इति ।
        अपर आह – उभयोः कालयोः बलिहरणम् इति । कथम् । यदशनीयस्येति वचनात् यद् यद् 
अन्नम् अशनार्थं यदा क्रियते तस्य तस्य तदा कर्तव्यम् इति हि तस्यार्थः । द्वयोश् च कालयोर् अशनम्; कालयोर् भोजनम् इति वचनात् । ततश् च यदा गृहमेधिनो यदशनीयस्य होमा बलयश् चेत्य् उत्पन्नस्य वैश्वदेवस्य द्वयोः कालयोः प्रवृत्तिः एवम स्यापि । स्पष्टं चैतदाश्वलायनके “सर्पदेवजनेभ्यः स्वाहेति सायं प्रातर्बलिं हरेदा प्रत्यवरोहणात्” (आश्गृ २।१।१४) इति । अस्मिन् पक्ष एवंशब्द उत्तरार्थः । “अत ऊर्ध्वम्” (आ॰ गृ॰ सू॰ ७।१९) इति वचनम् अस्मिन् प्रथमे बलिहरणे द्रव्यविकल्पो मा विज्ञायीति । आ मार्गशीर्ष्या इति बलिहरणस्यावसानकालोपदेशः । यद्येवं नार्थ एतेन । “अत्रैनम् उत्सृजति” इति (आ॰ गृ॰ सू॰ १९।५) वक्ष्यति । प्रयोजनम् अस्य तत्रैव वक्ष्यामः ॥ १९।२ ॥




मार्गशीर्ष्यां पौर्णमास्याम् अस्तमिते स्थालीपाकः ॥ १९।३ ॥


श्रावण्यां पौर्णमास्याम् इत्यनेनैतत् व्याख्यातम् । एवंशब्दश् चात्रानुवर्तते । यथेदं श्रावण्यां कर्म कृतं एवं मार्गशीर्ष्याम् अपीति । तेन “पार्वणवदाज्यभागान्ते” (आ॰ गृ॰ सू॰ २२।१) इत्यादेः “धानाः कुमारान् प्राशयन्ति” (आ॰ गृ॰ सू॰ १९।१) इत्यन्तस्य कृत्स्नस्य कल्पस्यात्र प्रवृत्तिः । एतावन् नाना मार्गशीर्ष्यै पौर्णमास्यै स्वाहेति स्थालीपाकस्य होमः । श्रावण्यां पौर्णमास्याम् इति प्रकृते पुनः पौर्णमास्याम् इत्य् उच्यते ज्ञापनार्थम् तत् पौर्णमासीग्रहणम् अस्मिन् प्रकरणे नानुवर्तते इति । तेन पूर्वसूत्रे आ मार्गशीर्ष्या इति कर्मावधित्वेन न गृह्यते । यत् तत्र चोदितम् अनेन सूत्रेण न कालः । तेन मार्गशीर्ष्यां पौर्णमास्याम् अहनि यदशनीयस्य बलिहरणं भवति । कालवाचित्वे तु न प्राप्नोति यदि च मर्यादायाम् आकारः । अथ त्व् अभिविधौ, अस्तम् इते ऽपि यदशनीयं तस्यैव प्राप्नोति । इष्यते चास्तम् इते स्थालीपाककर्मणि सप्तभिर् द्रव्यैर् बलिहरणम् अहनि च यदशनीयस्य । तस्मात् पूर्वत्र कर्मव्यपदेशो यथा स्यात्, कालस्य व्यपदेशो मा भूद् इति पौर्णमास्याम् इति विशेषणम् । एवं च यदशनीयवचनेनोभयोः कालयोर् बलिहरणम् इति यदुक्तं तदेव स्थितं भवति । अस्तम् इत इत्य् उच्यते – अहनि मा भूद् इति । एवम् इत्यस्य धर्मप्रापणे कालविधौ चोभयत्र शक्तिर् नास्तीत्य् उक्तम् ॥ १९।३ ॥




अहार्षम् इति बलिमन्त्रस्य सन्नामः ॥ १९।४ ॥


सन्नामः ऊहः – हरिष्यामीत्यस्य स्थाने अहार्षम् इति । यद्यप्ययं सन्नामस् तस्मिन्नेव मन्त्रे पठितः तथाप्यसत्यस्मिन् वचने बलिहरणमन्त्रे चतुर्थपादस्य पृथग्विनियोगाभावात् चतुष्पादा सा विज्ञायेत । तस्मात् सन्नामविधिर् आरभ्यते । त्रिपदैव सा तस्या एव तृतीयस्य पादस्य सन्नामो ‘यम् उत्तमः पठितः तस्यैव विनियोगकालो न प्राग् इति । 
        किं च कृत्स्नम् एवैतत् कर्म धानाप्राशनान्तं स्थालीपाकशब्देन गृह्यते एतच् च दर्शितं भवति । बलिहरणस्योत्तरसूत्रे प्रयोजनम् ॥ १९।४ ॥




अत्रैनम् उत्सृजति ॥ १९।५ ॥


अत्र मार्गशीर्षसंज्ञके कर्मण्येनं बलिम् उत्सृजति । एवम् इत्यनेन वचनेन श्रावणीविधानस्य कृत्स्नस्यातिदिष्टत्वादस्यापि स्थालीपाकस्य शेषत्वेन बलिहरणप्राप्तिः । तत्र श्रावण्याम् इत्यवधिः कल्पेत । तस्मात् मार्गशीर्षशेषस्य अहार्षम् इत्येव विधिः । शिष्टस्य बलेः प्रतिषेधार्थम् इदम् । आ मार्गशीर्ष्या इत्येतत् तु श्रावणशेषस्य बलेखसानविधानार्थम् 
॥ १९।५ ॥




यस्मिन् कर्मण्य् उत्तरस्य यजुषो विनियोगस् तदाह ।


अनाहिताग्नेर् आग्रयणम् ॥ १९।६ ॥


एतिर् अत्र प्राशनार्थः । अग्रे प्रथमम् अयनं यत्र तत् आग्रयणम् । अग्रायणम् इति प्राप्ते छान्दसो दीर्घव्यत्ययः । तत् कर्म वक्ष्यते – तत्र अनाहिताग्निग्रहणम् आहिताग्नेर् औपासनवतः श्रौतेनाग्रयणेन सह समुच्चयप्रतिषेधार्थम् । तेन पार्वणादिषु समुच्चयो भवति । तत्र स्मार्तस्य करणे ‘भ्युदयः । अकरणे न प्रत्यवायः । आग्रयणम् इति नाम्ना श्रौताग्रयणस्य धर्माः प्राप्यन्ते । नानिष्ट्वाग्रयणेनाहिताग्निर् नवस्याश्नीयाद् इति । (आप्श्र् ६।२९२) वर्षासु श्यामाकैर् यजेत, शरदि व्रीहिभिः, वसन्ते यवैः, यथुर्तु वेणुयवैर् इति च 
॥ १९।६ ॥




नवानां स्थालीपाकं श्रपयित्वाग्रयणदेवताभ्यः स्विष्टकृच्चतुर्थाभ्यो हुत्वा तण्डुलानां मुखं पूरयित्वा गीर्त्वाचम्यौदनपिण्डं संवृत्त्योत्तरेण यजुषागारस्तूप उद्विद्धेत् ॥ १९।७ ॥


नवानां व्रीहीणां यवानां वा औपासने श्रपयित्वा प्रतिष्ठितम् अभिघार्याग्निम् उपसमाधाय संपरिस्तीर्य तूष्णीं समन्तं परिषिच्य दुर्वीं संमृज्य स्थालीपाकादुपघातं चतस्र आहुतीर् जुहोत्याग्रयणदेवताभ्यः स्विष्टकृच्चतुर्थाभ्यः – इन्द्राग्निभ्यां स्वाहा । अग्नीन्द्राभ्याम् इति वा । ततो विश्वेभ्यो देवेभ्यः, ततो द्यावापृथिवीभ्याम्, अग्नये स्विष्टकृत इति । पूर्ववत् परिषेचनम् । एतावदेव कर्म नान्यत् किंचित्, पार्पकाभावात् । केचित् सर्वं कुर्वन्ति । ततः तण्डुलानां मुखं पूरयति । अत्र तण्डुलशब्दः ओदनावयवेषु पुलाकेषु वर्तते । यथा मेक्षणे तण्डुला इत्यत्र । तेन हविषः शेषादवदाय पूरणम् । अन्ये शुद्धानेव तण्डुलानिच्छन्ति । तान् गीर्त्वा भक्षयित्वाचम्य तत ओदनपिण्डं संवर्तयाति प्रयत्नेन सआ॰ मन्त्रपाठःआदयति । यथा स्तूपे उद्विध्यमानो न संशीर्यति तथा संवर्त्य तम् अगारस्तूपे उद्विध्येत् – उत्तरेण यजुषा “परमेष्ठ्यसि” (आ॰ मन्त्रपाठः २।१८।१) इत्यनेन ऊर्ध्व विध्येत् यथा स्तूपे निपततति । स्तूपः पृष्टवंशः । विद्धेद् इत्यपपाठः, छान्दसो वा । आग्रयणवचनादेव सिद्धे नवानाम् इति वचनम् अनाहिताग्नेर् नवानां स्थालीपाक एव यथा स्यात् । अन्ये कल्पा श्रौतदृष्टा मा भूवन्निति । स्विष्टकृच्चतुर्थवचनं सोमनिवृत्यर्थम् । तेन श्यामाकानां वेणुयवानां चाग्रयणं अनाहिताग्नेर् भवति ॥ १९।७ ॥




हेमन्तप्रत्यवरोहणम् ॥ १९।८ ॥


हेमन्तप्रत्यवरोहणं नाम कर्म नित्यं संवत्सरे संवत्सरे कर्तव्यम्, तदुपदिश्यते – हेमन्ते प्राप्ते खट्वां विहाय पलालस्वस्तरे शेते । हेमन्तं ऋतुं प्रति खट्वाया अवरोहणं हेमन्तप्रत्यवरोहणम्, तदुत्तरेण यजुषा कर्तव्यम् “प्रत्यवरूढो नो हेमन्तः” (आ॰ मन्त्रपाठः २।१८।२) इत्यनेन । कः पुनर् अस्य कालः । यस्यां व्युष्टायां हेमन्तः प्रवर्तते शरन् निवर्तते, सा रात्रिर् अस्य कालः ।
(अपर आह – मार्गशीर्ष्यां पौर्णमास्याम् अस्तम् इते स्थालीपाकान्ते प्रत्यवरोहणम्, सर्वषां प्रसिद्धत्वाद् इति । अन्ये – मार्गशीर्ष्यां पौर्णमास्याम् इत्यनुवर्तयन्ति) ।


        तत्र प्रत्यवरुह्य तत उत्तरैर् मन्त्रैः “प्रति क्षत्रे” (आ॰ मन्त्रपाठः २।१८।३) इत्यादिभिः पञ्चभिः नवस्तरे नवैः पलाशैः कस्पिते शयनीये दक्षिणैः पार्श्वैः दक्षिणानि पार्श्वान्यधः कृत्वा संविशन्ति शेरते । गृहमेधिनः अमात्याश् च पुत्रादयः कुमार्यश् चाप्रत्ताः । नित्यसेयैव संवेशनस्य नियमविधिर् अयम् – निशायां यत् संवेशनं संवप्नार्थं तदस्यां निशायाम् एव कर्तव्यम् इति । प्रत्यवरोहणमन्त्रो ‘पि तस्मिन्नेव काले वक्तव्यः ॥ १९।८ ॥




उत्तरेण यजुषा प्रत्यवरुह्योत्तरैर् दक्षिणैः पार्श्वैर् नवस्वस्तरे संविशन्ति ॥ १९।९ ॥


तेषां संविशतां यः पिता स दक्षिणः शेते या माता सोत्तरा । तयोर् अन्योन्यापेक्षदक्षिणोत्तरत्वम् “सामात्यः प्राक्शिरा उदङ्मुखः” (आश्गृ २।३।६) इत्याश्वलायनः । “मन्त्रविदो मन्त्रान् जपेयुः” (आश्गृ २।३।९) इति च ॥ १९।९ ॥




पुनर् अपि सूत्रद्वयेन संवेशनम् एव विशिनष्टि ।


दक्षिणतः पितोत्तरा मातैवम् अवशिष्टानां ज्येष्ठो ज्येष्ठो ‘नन्तरः ॥ १९।१० ॥


अवशिष्टा अमात्यास् तेषां यो यो ज्येष्टः कुमारः कुमारी वा स पितुर् दक्षिणतः तदनन्तरो मातुर् उत्तरतः । तृतीयः प्रथमस्य दक्षिणतः । चतुर्थो द्वितीयस्योत्तरत इत्यादि । अन्ये मातुर् एवोत्तरतो ‘नुज्येष्ठं संवेशनम् इच्छन्ति । सर्वे प्राक्शिरसः उदङ्मुखाः मन्त्रविदश् च मन्त्रान् जपेयुः । अनन्तरवचनं संश्लेषार्थम् ॥ १९।१० ॥




संहायोत्तराभ्यां पृथिवीम् अभिमृशन्ति ॥ १९।११ ॥


एवं संविश्य किंचित् सुप्त्वा संहाय संपूर्वो जहातिः शयनादुत्त्थायासने दृष्टः, “कलिः शयानो भवति संजिहानस् तु द्वापरः” इति (ऐत्ब्र् ७।१५) । उत्त्थायाचम्योत्तराभ्याम् ऋग्भ्याम् “स्योना पृथिविऽ” (आ॰ मन्त्रपाठः २।१८।८) “बडित्था” (आ॰ मन्त्रपाठः २।१८।९) इत्येताभ्यां पृथिवीम् अभिमृशेयुः 
॥ १९।११ ॥




एवं संवेशनादि त्रिः ॥ १९।१२ ॥


एवं संवेशनं संहायाभिमर्शनं च मन्त्रवत् त्रिर् आवर्तनीयम् इत्यर्थः । प्रत्यवरोहणं तु सकृदेव । “उदित आदित्ये सौर्याणि स्वस्त्ययनानि च जपित्वान्नं संस्कृत्य ब्राह्मणान् भोजयित्वा स्वस्त्ययनं वाचयित्वा"(आश्गृ ४।६।१८) इत्याश्वलायनः ॥ १९।१२ ॥




ईशानाय स्थालीपाकं श्रपयित्वा क्षैत्रपत्यं च प्राचीम् उदीचीं वा दिशम् उपनिष्क्रम्य स्थण्डिलं कल्पयित्वाग्नेर् उपसमाधानादि ॥ १९।१३ ॥


अथ ईशानबलिर् नाम पाकयज्ञो वक्ष्यते शूलगव इति यस्य प्रसिद्धिः । गवालम्भनं च तत्र शास्त्रान्तरे चोदितम् । अश्माकं तु स्थालीपाक एव, एतावत् गो रालम्भस्थानम् इति नियमात् । नित्यश् चायं पुरुषसंस्कारः न काम्यो नैमित्तिको वा, कामनिमित्तयोर् अश्रुतत्वात् । सकृच् च कर्तव्यः कालसंयोगाभावात् । कालसंयोगे ह्यभ्यावृत्तिर् भवति । तस्य कालस्य पुनः पुनः संबन्धात् । कः पुनर् अस्य कालः । शरदि वसन्ते वेति शास्त्रान्तरम् । आर्द्रया कर्तव्यम् इति च । उदगयनादिनियमश् चास्माकम् । तत्र फल्गुने मासि पूर्वपक्षे अष्टम्यार्द्रया सआ॰ मन्त्रपाठःअद्यते सो ’स्य मुख्यः कालः । तेन यक्ष्यमाणो गृहे स्थालीपाकं श्रपयति औपासने ईशानाय देवाय संकल्पितम् एकं, क्षेत्रपतये चापरम् । तैः सह प्राचीम् उदीचीं वा दिशं ग्रामात् बहिर् उपनिष्क्रम्य यत्र यक्ष्यमाणो भवति तत्र देवयजनाय देवगृहयोश् च पर्याप्तम् एकं स्थण्डिलं कल्पयित्वा तस्य पूर्वार्धे अगन्यायतनम् उल्लिख्याग्निं प्रतिष्ठाप्योपसमाधानादि तन्त्रं प्रतिपद्यते । द्वन्द्वं पात्राणि, परिधयः ॥ १९।१३ ॥






अपरेणाग्निं द्वे कुटी कृत्वा ॥ १९।१४ ॥




इत्यापस्तम्बीये गृह्यप्रश्ने एकोनविंशः खण्डः




तत अग्नेः पश्चात् द्वे कुटी करोति देवाय देव्यै च । प्रत्यग्द्वारे प्राग्द्वारे वा । दक्षिणोत्तरे उदगपवर्गः । तयोर् देवस्य देव्याश् च प्रतिकृती कृत्वा ॥ १९।१४ ॥




इति श्रीहरदत्तमिश्रविरचितायां गृह्यसूत्रवृत्तावनाकुलायां 
एकोनविंशः खण्डः //




अथ विंशः खण्डः




उत्तरया दक्षिणस्याम् ईशानम् आवाहयति ॥ २०।१ ॥


मध्ये जयन्तस्य प्रतिकृतिम् आकाश एव कृत्वा दक्षिमस्याम् ईशानम् आवाहयति उत्तरयर्चा “आ त्वा वहन्तु” (आ॰ मन्त्रपाठः २।१८।१०) इत्येतया । अग्नेर् उपसमाधानादीत्य् उक्तत्वात् प्रधानाहुतीनां च वक्ष्यमाणत्वात् आज्यभागान्ते कुटीकरणम् एव भवति ॥ २०।१ ॥




लौकिक्या वाचोत्तरस्यां मीढुषीम् ॥ २०।२ ॥
मध्ये जयन्तम् ॥ २०।३ ॥


उत्तरस्यां लौकिक्या वाचा मीढुषीं देवीं आवाहयति । मध्ये जयन्तम् आवाहयति । लौकिक्या वाचा – आयाहि जयन्त, जयन्तम् आवाहयामीति वा । जयन्तः स्कन्दः । लौकिक्येत्यनुच्यमाने पूर्वेण मन्त्रेणावाहनं प्राप्नोति ॥ २०।२–३ ॥




यथोढम् उदकानि प्रदाय त्रीन् ओदनान् कल्पयित्वाग्निम् अभ्यानीयोत्तरैर् उपस्पर्शयित्वा उत्तरैर् यथास्वम् ओदनेभ्यो हुत्वा सर्वतः समवदायोत्तरेण यजुषाग्निं 
स्विष्टकृतम् ॥ २०।४ ॥


 (येन शब्देन येषु स्थानेषु येन क्रमेणावाहनं चोदितं तद्देवताकान्यर्ध्याणि प्रयच्छति) । पृथक्पात्रैः कल्पितानि अर्घ्यत्वात् पुष्पाक्षतैः संयुक्तानि । ईसानेदं ते अर्घ्यम्, जयन्तेदं ते अर्घ्यम् इति । ततो गन्धपुष्पधूपदीपैर् अभ्यर्च्य ततः स्थालीपाकादुद्धृत्य त्रीन् ओदनान् कल्पयति त्रिषु पात्रेषु देव्यै स्कन्दाय च देवाय होमार्थम् उपहारार्थं च । स्थाल्यां च भूयांसम् ओदनम् अवशिनष्टि ब्राह्मणभोजनार्थम् । ततस् तान् ओदनानग्निसमीपम् आनीय्यापगेणाग्निं बर्हिषि प्रतिष्ठापयति दक्षिणत उत्तरतो मध्ये च । अत्र प्रतिष्ठिताभिघारणम् । तत उत्तरैर् मन्त्रैस् त्रिभिर् यथोढं त्रीन् ओदनानुपस्पर्शयति । स्वस्वामिसम्बन्धं कारयति । उत्तरैर् मन्त्रैः “उपस्पृशतु मीढ्वान्” इत्यादिभिः । यथादेवतम् अभिमृशति “इदम् अग्नेर् इत्याग्नेयम्” (?) इतिवत् । एवम् उपस्पर्शयित्वा तत उत्तरैर् मन्त्रैः सप्तदशभिः प्रधानाहुतीर् जुहोति यथास्वम् ओदनेभ्यः येनौदनेन यस्यै देवतायै स्वत्वसम्बन्ध उपस्पर्शनेनोपलक्षितः तस्मात् तस्य जुहोतीत्यर्थः । तत्र “भवाय देवाय” (आ॰ मन्त्रपाठः २।१८।१४) इत्यादिभिर् अष्टाभिः देवस्यौदनात् । “भवस्य देवस्य पत्न्यै स्वाहा” (आ॰ मन्त्रपाठः २।१८।२२) इत्यष्टाभिः मीढुष्याः । “जयन्ताय स्वाहा” (म्),२।१८।३०) इति जयन्तस्य । एवं प्रधानाहुतीर् हुत्वा ततः सर्वतः समवादायोत्तरेण यजुषा “अग्नये स्विष्टकृते सुहुत” (आ॰ मन्त्रपाठः २।१८।३१) इत्यनेनाग्निं स्विष्टकृतं यजति । सर्वतः समवदायेत्य् उच्यते यथास्वम् ओदनेभ्यः पृथक् पृथक् स्विष्टकृन् मा भूद् इति । 
        यद्यपि स्विष्टकृतो ‘नन्तरम् इदम् उक्तम् उपस्थानादि, तथापि “जयादीनुपजुहोति” इत्यत्रोपदेशश्रवणात् प्रधानहोमानन्तरं जयादयः । परिषेचनान्ते
उपस्थानादि ॥ २०।४ ॥




उत्तरेण यजुषोपस्थायोत्तरैः सहौदनानि पर्णान्येकैकेन द्वे द्वे दत्वा दश देवसेनाभ्यो दशोत्तराभ्यः ॥ २०।५ ॥


उत्तरेण यजुषा “स्वस्ति नः पूर्णमुखः” (आ॰ मन्त्रपाठः २।१८।३२) इत्यनेन उपस्थानं च महादेवस्य, तत्प्रधानत्वात् कर्मणः । “पूर्णमुखः”  इत्यपि तस्यैव निर्देशः । पूर्माहुतिभिः पूर्ममुखः । उपस्थाय तत उत्तरैर् मन्त्रैः “गृहप्युप स्पृश” (आ॰ मन्त्रपाठः २।१८।३४) त्यादिभिः अष्टादशभिः सहौदनानि पर्णानि मन्त्रप्रतीताभ्यो देवताभ्यो ददाति । तत्र चादितः सप्तभिः प्रतिमन्त्रं द्वे द्वे पर्णे ददाति । अष्टमेन दशदेवसेनाभ्य इति वदन् मन्त्रप्रतीता देवता दर्शयति । तत्र गृहप इति महादेवाभिधानं मन्यते गृहान् पातीति । “नमो रुद्राय वास्तोष्पतये” इति च मन्त्रान्तरम् । तस्मादनेन देवाय पर्णद्वयं तस्यैवौदनात् । गृहपी देवी, तस्मादनेन मन्त्रेण देव्यै दातव्यं तस्या एवौदनात् । घोषिणी इत्यादयः, सर्वगणा देवस्यानुचराः । तेभ्यो ‘पि देवकुटीसमीपे तस्यैवौदनात् पर्णद्वयानि । देवसेना भूतगणाः ।  तेभ्यो ‘पि सर्पगणवत् । दशोत्तराभ्यः “या आख्याता” (आ॰ मन्त्रपाठः २।१८।४१) इत्यस्मिन्नुत्तरे मन्त्रे प्रतीता उत्तरा देवताः । ताभ्यो दश पर्णानि तेनैव मन्त्रेण देवस्यैवौदनात् ॥ २०।५ ॥




पूर्ववदुत्तरैः ॥ २०।६ ।


पूर्ववदुत्तरैर् मन्त्रैः “द्वारापो स्पृश” (आ॰ मन्त्रपाठः २।१८।४२) इत्यादिभिः चतुर्भिः पर्णानि देयानि पूर्ववदेकैकेन द्वे द्वे इत्यर्थः । अत्र द्वारापो देवः द्वारपालः । द्वारापी देवी च द्वारापाला । अभ्यासरिणो ‘पि देव्या अनुचराः । निषङ्गिन्निति जयन्तस्याभिधानम् । तेभ्यो यथास्वम् ओदनैस् तत्र तत्र दानम् ॥ २०।६ ॥




ओदनपिण्डं संवृत्य पर्णपुटे ‘वधायोत्तरेण यजुषा वृक्ष आसजति ॥ २०।७ ॥


अथ तस्यैवोदनात् पिण्डं उभाब्यां हस्ताब्यां संवृत्य दृढं कृत्वा पर्णैः स्यूतैः कृते पुटे ‘वधाय तं शिक्ये कृत्वोत्तरेण यजुषा “नमो निषङ्गिण इषुधिमते” (आ॰ मन्त्रपाठः २।१८।४६) इत्यनेन वृक्ष आसजति अवलम्बयति ॥ २०।७ ॥




अत्र रुद्रान् जपेत् ॥ २०।८ ॥


अत्र अस्मिन् काले रुद्रान् “नमस् ते रुद्र मन्यव” इत्यादीनेकादशानुवाकान् जपेत् । एतैर् एव देवम् उपतिष्ठेतेत्यर्थः । 
        (तत्रोत्तमस्यानुवाकस्यादितो दशस्वृक्षु “तेषां सहस्रयोजन” इत्यनुषङ्गः । अन्ततस् त्रयो मन्त्राः “नमो रुद्रेभ्यो ये पृथिव्यां येषाम् अन्नम् इषवःऽ” “नमो रुद्रेभ्यो ये ‘न्तरिक्षे येषां वातःऽ” “नमो रुद्रेभ्यो ये दिवि येषां वर्षम् इषवस् तेभ्यः” इत्यादि सर्वत्रानुषङ्गः) ॥ २०।८ ॥




प्रथमोत्तमौ वा ॥ २०।९ ॥


अथ वा प्रथमोत्तमाभ्याम् एवानुवाकाभ्याम् उपस्थानं कर्तव्यम् ॥ २०।९ ॥




अथ प्रधानहोमकाल एव यत् कर्तव्यं तदाह ।


अभित एतम् अग्निं गाः स्थापयति यथैना धूमः 
प्राप्नुयात् ॥ २०।१० ॥


एतं हूयमानम् अग्निम् अभितो गाः आत्मीयाः यथा स्थापयति स्थापने एना गाः धूमः प्राप्नुयात् । अनुवातं समीप इत्यर्थः । प्रधानहोमकाले च ॥। तदर्थम् एवैतम् इत्य् उक्तम् एतं हूयमानम् अग्निम् इति ॥ २०।१० ॥




ता गन्धैर् दर्भग्रुमुष्टिनावोक्षति वृषाणम् एवाग्रे ॥ २०।११ ॥


ता गन्धैः सुरभिचन्दनादिभिर् अवोक्षति दर्भग्रुमुष्टिना, न हस्तेन । गुरुमुष्टिः ग्रुमुष्टिः छान्दस उकारलेपः । सन्नखेन दर्भमुष्टिनेत्यर्थः । तत्र होम कालवचनं प्रोक्षणं तस्मिन् काले । वृषाणं वृषभं तम् एवाग्रे प्रोक्षति । यद्यप्यसाव् उपक्रमे न तिष्ठेत् तथापि अङ्गत्वात् तस्यैवावोक्षणम् । अग्रे तदर्थ एव कालः ॥ २०।११ ॥




गवां मर्गे ‘नग्नौ क्षेत्रस्य पतिं यजेत ॥ २०।१२ ॥


अथ क्षैत्रपत्यस्थालीपाकस्य विधिः – मर्गे मार्गे, छान्दसो ह्रस्वः । अनग्नौ भूमाव् एव । गवाम् अपगच्छन्तीनां कस्याश्चित् गोः पथि यागविधानात् अग्नौ प्राप्ते प्रतिषेधः ॥ २०।१२ ॥




ईशानवदावाहनम् ॥ २०।१३ ॥


तस्य क्षेत्रपतेर् आवाहनं ईशानवत् कर्तव्यम् । “आ त्वा वहन्तु” (आ॰ मन्त्रपाठः २।१८।१०) इत्यनयर्च्[अय्?]एत्यर्थः । शर्वशब्दो ’पि तस्य पर्यायनाम द्रष्टव्यम् ॥ २०।१३ ॥




चतुर्षु सप्तसु वा पर्णेषु नामादेशं दधाति ॥ २०।१४ ॥


आवाह्यार्घ्यं दत्वा गन्धादिभिर् अभ्यर्च्य स्थालीपाकम् आसाद्याभिघार्य चत्वारि सप्त वा पर्णानि देवस्य समीपे कृत्वा तेषु नमादेशं नामादिश्यौदनपिण्डं दधाति स्थालीपाकात् । तत्र पूर्वेषु पर्णदानमन्त्रेषु स्वाहाकारान्तत्वनियमात् इहापि क्षेत्रस्य पतये स्वाहेति पर्णदानम् । एष एवास्य यागः ॥ २०।१४ ॥




क्षिप्रं यजेत पाको देवः ॥ २०।१५ ॥


पाको बालस् तद्वत् गमनशीलो ‘यं देवः तस्माच् छीघ्रं यजेतेत्यर्थः ॥ २०।१५ ॥




उत्तराभ्याम् उपतिष्ठते ॥ २०।१६ ॥


उत्तराभ्याम् “क्षेत्रस्य पतिना वयम्” (आ॰ मन्त्रपाठः २।१८।४७) इति द्वाभ्याम् ॥ २०।१६ ॥




“ओदनपिण्डं संवृत्य” इत्यादिना होमबलिशेषाणां प्रतिपत्तिर् उक्ता । इदानीम् ईशानस्थालीपाकशेषस्य प्रतिपत्तिम् आह ।


स्थालीपाकं ब्राह्मणान् भोजयेत् ॥ २०।१७ ॥


“तेन सर्पिष्मता” इति पार्वणातिदेशेनैव सिद्धे बहुत्वविधानार्थं वचनम् ॥ २०।१७ ॥




क्षैत्रपत्यस्य प्रतिपत्तिमाह ।


क्षैत्रपत्यं प्राश्नन्ति ये सनाभयो भवन्ति ॥ २०।१८ ॥


सनाभयः समानयोनयः पुत्राः भ्रातरश् च । सनाभय इत्येव सिद्धे ये भवन्ति इति वचनं दौहित्रादीनाम् अपि सम्बन्धिनां प्रतिग्रहार्थम् ॥ २०।१८ ॥।




यथा वैषां कुलधर्मः स्यात् ॥ २०।१९ ॥




इत्यापस्तम्बीये गृह्यप्रश्ने विंशः खण्डः


समाप्तः सप्तमश् च पटलः




एषां यजमानकुलजातानां यथा कुलधर्मः तथा वा प्राशनम् – यदि पुत्राणाम् एव, तथा प्राशनम् । अथ सर्वेषां स्वकुलजातानाम्, तथा प्राशनम् । अथ स्वस्रीयादीनाम् अपि, तथा प्राशनम् इति ॥ २०।१९ ॥




इत्यनाकुलायां हरदत्तमिश्रविरचितायां गृह्यवृत्तौ 
विंशः खण्डः सप्तमश् च पटलः 




अथाष्टमः पटलः




एकविंशः खण्डः




पुनर् अपि पाकयज्ञान्तरं पुरुषत्रयसंप्रदानकं तादृशानाम् अष्टकादीनां प्रकृतिभूतं मासिश्राद्धसंज्ञिकं पित्र्यं कर्मोपदिश्यते ।


मासिश्राद्धस्यापरपक्षे यथोपदेशं कालाः ॥ २१।१ ॥


मासिश्राद्धं नाम पित्र्यं कर्म मासि मासि कर्तव्यम् । तत्र ये ‘परपक्षे कालविशेषाः सामयाचारिकेषूपष्टाः “प्रथमे ऽहनि क्रियमाणे” (आ॰ ध॰ सू॰ २।१६।८) इत्यादयः “अपरपक्षस्यापराह्णः श्रेयान्” (आप्श्र् २।१६।४) इति च ते सर्वे यथोपदेशं यथा तत्रोपदिष्टाः तथैव मासि मासि प्रत्येतव्याः । यद्यपि ते विशेषाः तस्मादेव वचनात् सिद्धाः तथापि तस्य कर्मणः प्रयोगविधानम् इत उत्तरं क्रियत इति ज्ञापनार्थम् इदं वचनम् । अन्यथा ज्ञापयेत शुचीन् मन्त्रवतः इत्यादि कस्मिन् कर्मणि विधीयत इति । एवं तर्हि मासिश्राद्धस्यैतदेवाधिकारार्थम् अस्तु । तस्माद् इदम् अस्य प्रयोजनम् — मासपरिमाणम् अनपेक्ष्यापरपक्षवशेन पर्वकाला यथोपदेशं यथा स्युर् इति तेन पूर्वस्मिन् पक्षे पञ्चदश्याम् अकृतश्राद्धस्यापरस्मिन् पक्षे प्रथमादिषु सर्वासु तिथिषु क्रिया भवति तत्तत्कामस्य ॥ २१।१ ॥




शुचीन् मन्त्रवतो योनिगोत्रमन्त्रासम्बन्धानयुग्मांस् त्र्यवराननर्थावेक्षो भोजयेत् ॥ २१।२ ॥


शुचीन् सुद्धान् मन्त्रवतः श्रुताध्ययनसंपन्नान् “शुचीन् मन्त्रवतः सर्वकृत्येषु भोजयेत्” (आ॰ ध॰ सू॰ २।१५।११) इत्येव सिद्धे पुनर्वचनम् आदरार्थम् । ब्राह्मणान् योनिसम्बन्धाः श्वशुरमातुलादयः, गोत्रसंबन्धाः समानगोत्राः मन्त्रसम्बन्धाः ऋत्विगाचार्यान्तेवासिनश् च । गुणहान्यां तु परेषाम् इति वक्ष्यति । अयुग्मानिति युग्मप्रतिषेधार्थम् । त्र्यवरानिति एकप्रतिषेधार्थम् । “न त्व् एवैकं सर्वेषाम् । कामम् अनाद्ये” (आश्गृ ४।७।३) इत्याश्वलायनः । अनाद्ये आमश्राद्धे दुर्भिक्षे वा कुले एकम् अपि भोजयेद् इत्यर्थः । यद्यपि स्त्रीभ्यो ‘पि पिण्डदानं दृश्यते तथापि ब्राह्मणभोजनम् इह तभ्यो न भवति / होमाभिमर्शनयोरदर्शनात् / विप्रतिषे- धाच्च युग्मवचनस्य । तस्मात् पितृपितामहप्रपितामहेभ्य एव त्रिभ्यो ब्राह्मणभोजनम् । एकैकस्मै त्रयः पञ्च वा, कल्पान्तरे धर्मशास्त्रेषु च दर्शनात् । विश्वेभ्यो देवेभ्यो ब्राह्मणभोजनं युग्मसंख्यया । “मातामहानाम् अप्येवं तन्त्रं वा वैश्वदैविकम्” (य्ध् १।२२८) इति याज्ञवल्क्यः ॥ २१।२ ॥




अन्नस्योत्तराभिर् जुहोति ॥ २१।३ ॥


उत्तराभिः “यन् मे माता” (आ॰ मन्त्रपाठः २।१९।१) इत्यादिभिः स्त्रीलिङ्गनिर्देशाद् ऋग्बिः सप्तभिः अन्नस्यैकदेशं जुहोति । ब्राह्मणभोजनार्तं कल्पितादन्नादुद्धृत्य जुहोतीत्यर्थः । तत्र “अमुष्मै” इत्यस्य स्थाने आदितो द्वयोः पितुर् नामनिर्देशः । मध्यमयोः पितामहस्य । अन्त्ययोः प्रपितामहस्य । “यदि द्विपिता स्यादेकैकस्मिन् पिण्डे द्वौ द्वाव् उपलक्षयेत्” (आप्श्र् १।२७) इति न्यायेन द्विपितुर् द्वयोर् उपलक्षणम् – अमुष्मा अमुष्मा इति । अन्ते स्वाहाकारः । केचित् “पितरौ वृञ्जेताम्” इत्य् ऊहं कुर्वन्ति । (ऋग्विकल्पं कुर्वन्ति वा) एतेन पितामहप्रपितामहौ व्याख्यातौ । तथा “स्वाहा पित्र” इत्यत्रापि केचिद् ऊहं कुर्वन्ति । अपरे न – पितृत्वम् अत्र विवक्षितं एकत्वम् अविवक्षितम् इति । केचित् मातामहानाम् अप्य् ऊहन होमं कुर्वन्ति “यन् मे मातामही, यन् मे मातुः पितामही, यन् मे मातुः प्रपितामही, तन् मे रेतो मातामहो वृङ्क्तां इत्यादि ॥ २१।३ ॥




आज्याहुतीर् उत्तराः ॥ २१।४ ॥


षड् आज्याहतीर् जुहोति – स्वाहा पित्र इत्याद्याः । तत्र “स्वाहा पित्र” इति पुरस्तात् स्वाहाकारत्वान् नान्ते स्वाहाकारः । अत्राहुः – मासिश्राद्धे ब्राह्मणभोजनं प्रधानकर्मतदङ्गम् अग्नौकरणं पिण्डश् च । तेन जीवपितृश्राद्धक्रिया न भवति । “यदि जीवपिता न दद्यात्” इति निषेधात् । “आ होमात् कृत्वा विरमेत्” इत्ययम् अपि विदिर् न भवति । होमस्य भोजनाङ्गत्वात् पिण्डपितृयज्ञे तु होमस्य प्रधानत्वाद् इति । अन्ये तु येभ्य एव पिता दध्यात् तेभ्य एव पुत्रो ‘पीत्याहुः ।
        अपर आह – त्रीणि श्राद्धे प्रधानानि, अग्नौकरणं भोजनं पिण्डदानम् इति तेना होमात् कृत्वा विरमेद् इत्यस्यापि विधेर् अयं विषय इति ॥ २१।४ ॥




एतद् वा विपरीतम् ॥२१।५ ॥


पूर्वाः सप्ताज्याहुतयः उत्तराः षड् अन्नाहुतय इत्यर्थः । मन्त्रास् तु यथाम्नातम् एव । प्रयोगः – पूर्वद्युर् निवेदनं सायं भोजनानन्तरं श्वः श्राद्धं भविष्यतीति । तत आरभ्य व्रतचर्या सर्वेषाम् । (वयं तु ब्रूमः पूर्वेद्युः सायं भोजनं न भवति । “यदनाश्वानुपवसेत् पितृदेवत्यः स्याद्” इति लिङ्गाद् इति) । अथापरेद्युः प्रातः द्वतीयं निवेदनम् – अद्य क्रियत इति । अथाब्यङ्गस् ततो ‘पराह्णे स्नातान् कृतपच्छौचान् तानामन्त्रयते । पूर्वं विश्वेभ्यो देवेभ्यो यज्ञोपवीती युग्मान् द्वौ चतुरो वा “मासि श्राद्धे विश्वेभ्यो देवेभ्यः क्षणः कर्तव्यः” इति । “ओं तथा” इति प्रतिवचनम् । “प्राप्नोतु भवान्” इति यथासनं प्रापणम् । “प्राप्नवानि” इति प्रतिवचनम् । द्वेभ्यः प्राङ्मुखाः ब्राह्मणाः प्राङ्मूलेषु दर्भेषु । पितृभ्य उदङ्मुखाः द्विगुणभुग्नेषु दक्षिणाग्रेषु युवानः पित्रे । वृद्धाः पितामहाय । वृद्धतमाः प्रपितामहाय । एकैकस्य त्रयस् त्रयो वा । शुचौ देशे दक्षिणाप्रवणे श्राद्धागारं सर्वतः परिश्रितम् उदगवाद्वारं तस्य पूर्वोत्तरे देशे अग्निर् औपासनः । तस्या दक्षिणतः पिण्डदानार्थं स्थण्डिलम् । तस्य दक्षिणतः उदङ्मुखाः पित्रार्थाः पश्चात् प्राङ्मुखाः देवार्थाः । तस्मिन्नेव स्थण्डिले यथावकाशं त्रिषु पात्रेषु पितृभ्य उदकान्यर्घ्याणि दक्षिणापवर्गाणि तिलवन्ति । देवेभ्य एकस्मिन् यवमति । तानि पुष्पैर् अवकीर्य दर्भेषु सादयित्वा दर्भैः प्रच्छाद्य आसनगतानां ब्राह्मणानां हस्तेषु स्वस्मात् स्वस्मात् उदपात्रात् पात्रान्तरेणाप आदाय “विस्वे देवा इदं वो ‘र्घ्यं”, “पितः इदं ते ‘र्घ्यम्, पितामह इदं ते ‘र्घ्यम्, प्रपितामह इदं ते ‘र्घ्यम्,” इत्यर्ग्याणि ददाति तूष्णीं वा । पुरस्तादुपरिष्टाच् च शुद्धोदकम् । ततो गन्धादिभिः वासोभिश् च द्विजानभ्यर्च्य “उद्ध्रियताम् अग्नौ च क्रियताम्” इत्यामन्त्रयते । “कामम् उद्ध्रियतां कामम् अग्नौ च क्रियताम्” इति प्रतिवचनम् । ततो ब्राह्मणार्थं संस्कृतादन्नादुद्धृत्यापरेणाग्निं बहिर्षि प्रतिष्ठाप्याभिघार्याग्नेर् उपसमाधानाद्यज्यभागान्ते त्रयोदश प्रधानाहुतीर् जुहोति ॥ २१।५ ॥




सर्वम् उत्तरैर् अभिमृशेत् ॥ २१।६ ॥


एवं प्रधानाहुतीर् हुत्वा सौविष्टकृतं हुत्वा जयादि प्रतिपद्यते । साङ्गे प्रधाने सर्वत्र प्राचीनावीतम् । न जायादय इत्यन्ये । परिषेचनान्तं कृत्वा प्रणीताश् च विमुच्य ततः सर्वम् अन्नं होष्यं च समुपनिधाय हुतशेषं च तस्मिनुत्सृज्य तम् उत्तैर् अस्त्रिभिः अभिमृशेत्
“एष ते तत मधुमान्” इत्येतैः । अत्राप्य् ऊहः “एष ते मातामह मधुमान्” इत्यादि ॥ २१।६ ॥




कॢप्तान् वा प्रतिपूरुषम् ॥ २१।७ ॥


अथ वा भोजनपात्रेषु कॢप्तान् ओदनविशेषान् प्रतिपुरुषं पृथग् अभिमृशेत् यथालिङ्गम् । तत्र यावन्तः पित्रर्थे भोज्यन्ते तावत्सु प्रथमस्य मन्त्रस्यावृत्तिः “एवम् उत्तरयोः” । ततः पात्रेषु कस्पितानन्नशेषान् ॥ २१।७ ॥




उत्तरेण यजुषोपस्पर्शयित्वा ॥ २१।८ ॥


उत्तरेण यजुषा “पृथिवी ते पात्रम्” (आ॰ मन्त्रपाठः २।२०।१) इत्यनेन ब्राह्मणैः स्पर्शयित्वा भोजयेद् इति शेषः । तत्र च “ब्राह्मणानां त्वा,” “मैषां क्षेष्ठाः” इति बहुत्वं दृश्यते तथापि प्रतिपुरुषं मन्त्रावृत्तिः उपरवमन्त्रवत्, वत्सापाकरणमन्त्रवच् च । तत्र पूर्वं देवानाम् उपस्पर्शनम् “विश्वे देवास” इत्यनयर्चा स्मृत्यन्तरे दर्शनात् । वैष्णव्येत्यपरे । “इदं विष्णुर्” इत्यन्ते “विष्णो हव्यं रक्षस्व” इति । तथा पित्र्येष्व् अप्यन्ते “विष्णो कव्यं रक्षस्व” इति । भुञ्जानेषु पराङ् आवर्तते । रक्षोघ्नान् पित्र्यान् वैष्णव्यानन्यांश् च पवित्रान् धर्म्यान् मन्त्रान् धर्मशास्त्रम् इतिहासपुराणांश् चाभिश्रावयति ।
        ततस् तृप्तानि ज्ञात्वा मधुमतीः श्रावयेत् अक्षन्नमीमदन्तेति च । अथ भूमाव् अन्नं विकरति,
                ये अग्निदग्धा ये नग्निग्धा ये वा जाताः कुले मम ।
                भूमौ दत्तेन पिण्डेन तृप्ता यान्तु परां गतिम् ॥ इति ।
अथाचान्तेषु पुनर् अपो दत्वा “स्वदितम्” इति पित्रर्थान् वाचयति “रोचत” इति वैश्वदेवार्थान् । ततो यथाश्रद्धं दक्षिणां दत्वा सर्वेभ्यो ‘न्नशेषेभ्यः पिण्डार्थं प्राशनार्थं चोद्धृत्य शेषं निवेदयेत् – अन्नशेषैः किं क्रियतां इति । इष्टैः सहोपभुज्यताम् इति प्रतिवचनम् ।
                दातारो नो ‘भिवर्धन्तां वेदाः सन्ततिर् एव नः ।
                श्रद्धा च नो मा व्यपगात् बहुदेयं च नो ‘स्तु ॥
इति प्रार्थयते । “दातारो वो ‘भिवर्धन्ताम्” इत्य् ऊहेन प्रतिवचनम् । भुक्तवतः प्रदक्षिणीकृत्य, नमस्कारः । ॐ स्वधेति पितृभ्यः । विश्वेदेवाः प्रीयन्ताम् इति विश्वेषां देवानाम् । तत्र सर्वकर्मणां वैश्वदेवेषु पूर्वं प्रवृत्तिः पश्चात् पित्र्येषु । विसर्जने विपर्ययः । अभिश्रवणादि यज्ञोपवीती प्राक् पिण्डेभ्यः, कल्पान्तरदर्शनात् ॥ २१।८ ॥




भुक्तवतो ‘नुव्रज्य प्रदक्षिणीकृत्य द्वैधं दक्षिणाग्रान् दर्भान् संस्तीर्य तेषूत्तरैर् अपो दत्वोत्तरैर् दक्षिणापवर्गान् पिण्डान् दत्वा पूर्ववदुत्तरैर् अपो दत्वोत्तरैर् उपस्थायोत्तरयोदपात्रेण त्रिः प्रसव्यं परिषिच्य न्युब्ज्य पात्राण्य् उत्तरं यजुर् अनवानं त्र्यवरार्घ्यम् आवर्तयित्वा प्रोक्ष्य पात्राणि द्वन्द्वम् अभ्युदाहृत्य सर्वतः समवदायोत्तरेण यजुषा शेषस्य ग्रासवरार्घ्यं 
प्राश्नीयात् ॥ २१।९ ॥


ततस् तान् भुक्तवतो ‘नुव्रज्य प्रदक्षिणीकृत्य प्रत्यावृत्य प्राचीनावीती पिण्डप्रदानदेशे दक्षिणाग्रान् दर्भान् संस्तृणाति द्वैधं द्वेधा द्वयोः स्थानयोर् असंभिन्नानित्यर्थः । तत्र पितृभ्यः पुरस्तात् स्तृणाति, मातृभ्यः पश्चात् । तथा चाश्वलायनः “कर्षूष्व् एके द्वयोः षट्सु वा, पूर्वासु पितृब्यो दद्यात्, अपरासु स्त्रीभ्यः” (आश्गृ १।५६।७–८) इति । “दक्षिणाग्रैः पित्र्येषु” (आ॰ गृ॰ सू॰ १।७) इत्यस्य परिस्तरणविषयत्वाद् इह दक्षिणानीत्य् उक्तम् । संस्तीर्य तेषूत्तरैर् मन्त्रैः “मार्जयन्तां मम पितरः” (आ॰ मन्त्रपाठः २।२०।२) इत्यादिभिर् अपो ददाति । पूर्ववद् इति वक्ष्यमाणमन्त्रा अप्यपकृष्यन्ते । पिण्डं पूर्ववत् ददाति पिण्डपितृयज्ञे यत् पिण्डदानं तद् इत्यर्थः । तेन त्रीनुदकाञ्जलीनित्येवमादयो विशेषा इहापि भवन्ति । तत्र पितृलिङ्गैः पितृभ्यस् तीर्णेषु, मातृलिङ्गैर् मातृभ्यस् तीर्णेषु ।
        एवम् अपो दत्वा तत उत्तरैर् मन्त्रैः । “एतत् ते ततासौ” (आ॰ मन्त्रपाठः २।२०।८) इत्यादिभिस् तेषु दर्भेषूभयेषु दक्षिणापवर्गान् पिण्डान् ददाति यथालिङ्गं पितृभ्यश् च मातृभ्यश् च । असाव् इत्यत्र सर्वत्र नामग्रहणं यथालिङ्गम् । अत्रापि पूर्ववद् इत्यस्य संबन्धात् (?) सव्यं जान्व् आच्यावाचीनपाणिर् इत्यादि विधानम् इहापि भवति । “अनेकपितृकस्योह” इति पैङ्गिसूत्रम् । “एतद् वां ततौ यज्ञशर्मविष्णुशर्माणौ ये च युवाम् अनु, एतद् वां पितामहव्” इत्यादि । “एतद् वां मातराव् असौ याश् च युवाम् अनु” इत्यादिदक्षिणापवर्गानित्य् उच्यते – उभयेषां पिण्डानां पृथक् दक्षिणापवर्गता यथा स्याद् इति । तेन पितृपिण्डानां दक्षिणतो मातृपिण्डा न भवन्ति । किं तर्हि । पश्चात् ।
        एवं पिण्डान् दत्वा पूर्ववदुत्तरैर् अपो ददाति पितृभ्यश् च मातृभ्यश् च । मन्त्रसमाम्नाये “मार्जयन्तां मम पितर इत्येते” (आ॰ मन्त्रपाठः २।२०।१४) इति मन्त्राणां पुनरादिष्टत्वात् । “उत्तरैर् अपो दत्वा” इत्येव सिद्धे पूर्ववद् इत्यतिदेशः पिण्डपितृयज्ञप्रत्यवमर्शनार्थः – पिण्डेषु चोदकाञ्जलिषु च । तत उत्तरैर् मन्त्रैः तानुपतिष्ठते यथालिङ्गं “ये च वो ‘त्रेति पितॄन्, याश् च वो ‘त्रेति मातॄः, ते च वहन्ताम् इति पितॄन्, ताश् च वहन्ताम् इति मातॄः, तृप्यन्तु भवंत इति पितॄन्, तृप्यन्तु भवत्यः इति मातॄः, तृप्यत तृप्यत तृप्यत इत्य् उभयान् ।
        तत उत्तरयर्चा “पुत्रान् पौत्रानित्येतया त्रिः प्रसव्यम् उदपात्रेण पिण्डान् परिषिञ्चति । उभयांस् तपर्यन्त्व् इति लिङ्गात् पिण्डानां सहपरिषेचनम् । उदपात्रवचनं हस्तेन मा भूद् इति । प्रसव्यवचनम् अनुवादः प्रसव्यं त्रिगुणीभूतम् एकम् एव परिषेचनं सन्ततं यथा स्यात्, न पिण्डपितृयज्ञवत् त्रीणि परिषेचनानि पृथग् इति । एवं परिषिच्य ततः पात्राणि यान्यत्र प्रकृतानि त्रीण्यर्घ्यपात्राणि परिषेचनपात्राम् उदकुम्भः यस्मिन् पिण्डार्थम् अन्नम् उद्धृतं तच् चेति तानि न्युब्ज्यन्याञ्चि कृत्वा तत उत्तरं यजुः “तृप्यत तृप्यत तृप्यत” इत्येतत् अनवानम् अनुछ्वसन् त्र्यवरार्घ्यम् आवर्तयति त्रिर् अभ्यावृत्तिः अवरा मात्रा यस्यावर्तनस्य तत् त्र्यवरार्घ्यम् । यजुर्ग्रहणं “तृप्यत” इत्यस्य त्रिरावृत्तस्य पठितस्यैकयजुष्ट्वज्ञापनार्थम् । तस्य त्रिरावृत्तौ नवकृत्वो ‘भ्यावृत्तिर् भवति । एवम् आवृत्य न्यक्कृतानि पात्रानि प्रोक्ष्य द्वद्वम् अभ्युदाहरति उदानयति । अभीति वचनात् उत्तरं कर्म प्रत्युदाहरतीत्यर्थः । तेनोत्तरस्मिन्नपि श्राद्धकर्मणि तान्येव पात्राणीत्येके । नेत्यन्ये । एवम् अभ्युदाहृत्य शेषस्यान्नस्य ग्रासवरार्घ्यं ग्रासो ‘वरार्घ्यो अवमा मात्रा यस्य तत् ग्रासवरार्घ्यम् छान्दसो ह्रस्वः । तत् प्राश्नीयात् उत्तरेण यजुषा “प्राणे निविष्टो ‘मृतं जुहोमि” इत्यनेन सर्वतः सर्वभ्यः श्राद्धशेषेभ्य अन्नशेषेभ्य इत्यर्थः । श्राद्धाङ्गम् इदं प्राशनं, न नित्यस्याशनस्य नियमविधिः । तस्मात् तत्रापि प्राचीनावीतम् एव । आचमने तु यज्ञोपवीतम् अनङ्गत्वात् । ततः पञ्चमहायज्ञानां प्रवृत्तिः ॥ २१।९ ॥




या माघ्याः पौर्णमास्या उपरिष्टाद् द्व्यअष्टका तस्याम् अष्टमी ज्येष्ठया सआ॰ मन्त्रपाठःअद्यते ताम् एकाष्टकेत्याचक्षते ॥ २१।१० ॥


व्याख्यातः श्रद्धविधिः । अथाष्टका नाम पाकयज्ञः पित्र्यः संवत्सरे संवत्सरे कर्तव्यः स उपदिश्यते । तस्य कालविधिर् अयं या माघी तस्या उपरिष्टाद् द्व्याष्टका कृष्णपक्षः । तस्यां या अष्टमी ताम् एकाष्टका इत्याचक्षते सा यदि ज्येष्ठया सआ॰ मन्त्रपाठःअद्यते संगच्छते ताम् अप्येकाष्टकेत्याचक्षते इति द्वाव् इमौ योगौ । अन्यथा पौर्णमास्या उपरिष्टादष्टमी ज्येष्ठया सआ॰ मन्त्रपाठःअद्यते ताम् एकाष्टकेत्याचक्षत इत्येतावता सिद्धम् किं व्यष्टका तस्याम् इति । तस्मादसत्यपि ज्येष्ठासंयोगे भवत्यष्टम्या एकाष्टकत्वम् । द्व्यष्टकाग्रहणस्य प्रयोजनं मृग्यम् । किमर्थं ज्येष्ठया सआ॰ मन्त्रपाठःअद्यत इति । यदा द्वयोर् अह्नोर् अष्टमी तदा ज्येष्ठासंयुक्तायां क्रिया यथा स्याद् इति ॥ २१।१० ॥




तस्याः सायम् औपकार्यम् ॥ २१।११ ॥
अपूपं चतुःशरावं श्रपयति ॥ २१।१२ ॥


उप समीपे क्रियत इत्य् उपकारः । तत्र भवम् औपकार्यम् । तस्या औपकार्यम् इत्यन्वयः । तस्याः एकाष्टकायाः समीपे यत् कर्म क्रियते पूर्वेद्युः सप्तम्याम्, तत्र चतुश्शरावम् अपूपं श्रपयति । सायं सप्तम्याम् अस्तम् इते आदित्ये अपूपहविष्कं कर्म कर्तव्यम् इत्यर्थः । तदेवम् औपकार्यशब्दः कालविधानार्थः । तस्याः सायम् इत्यन्वये अष्टम्याम् अस्तम् इते ऽपूपं प्राप्नोति, नवम्यां पशुः, “दशम्याम् अन्वष्टका”, तच् छास्त्रेष्व् अप्रसिद्धम् । औपकार्यशब्दश् चानर्थकः ॥ २१।११–१२ ॥




अष्टाकपाल इत्येके ॥ २१।१३ ॥




इत्यापस्तम्बीये गृह्यप्रश्ने एकविंशः खण्डः




सायम् अपूपाष्टाकपालो हविः इत्येके मन्यन्ते । अष्टसु कपालेषु संस्कृतो ‘ष्टाकपालः । अस्मिन् पक्षे पुरोडाशस्यावृता श्रपणम् । पूर्वस्य तु लौकिक्यापूपस्यावृता । द्वयोर् अपि पक्षयोः औपासने श्रपणम् । एतच् च पित्र्यस्याङ्गम् अपि कर्म स्वयं पित्र्यं न भवति, तेन प्राचीनावीतादि न भवति ॥ २१।१३ ॥




इति श्रीहगदत्तमिश्रविरचितायां गृह्यसूत्रवृत्ताव् अनाकुलायाम् 
एकविंशः खण्डः 




अथ द्वाविंशः खण्डः




पार्वणवदाज्यभागान्ते ‘ञ्जलिनोत्तरयापूपाज् जुहोति ॥ २२।१ ॥


प्रतिष्ठिताभिधारणान्ते कृते अग्नेर् उपसमाधानाद्याज्यभागान्तं कृत्वा पार्वणवदवदानकल्पेनापूपादुत्तरयर्चा अञ्जलिना जुहोति “यां जनाः प्रतिनन्दन्ति” (आ॰ मन्त्रपाठः २।२०।२७) इत्येतया । सामर्थ्यादुपस्तरणाभिघारणयोर् अवदानस्य चान्यः कर्ता । आज्यभागान्तवचनं तन्त्रविधानार्थम् । एतदेव ज्ञापकं न पित्र्यम् एतत् कर्मेति । अन्यथा यथा मासिश्राद्धे ‘ष्टकायां च यत्नाभावे ‘पि तन्त्रं प्रवर्तते, पित्र्येषु यत्नाभावे ‘पि तन्त्रं प्रवर्तते इत्य् उक्तत्वात्, तथात्रापि सिद्धं स्यात् । पार्वणवद्वचनं अञ्जलिहोमानाम् अधर्मग्राहकत्वात् अवदानकल्पप्राप्त्यर्थम् अञ्जलिनापि जुह्वत् पार्वणवदवदानकल्पेन जुहोतीति । सादनप्रोक्षणसंमार्जनान्यञ्जलेर् न भवन्ति ॥ २२।१ ॥




सिद्धः शेषस् तम् अष्टधा कृत्वा ब्रह्मणेभ्य 
उपहरति ॥ २२।२ ॥


तन्त्रस्य शेषः सिद्धो भवति अविकृत इत्यर्थः । अञ्जलिना जुहोतीत्य् उभयं विशेषः स्विष्टकृति न भवतीत्यर्थः । तेन स्विष्टकृतम् अवदानकल्पेन दर्व्या हुत्वा समिधम् एकविंशतिम् आधाय जयादि प्रतिपद्यते । “तेन सर्पिष्मता ब्राह्मणम्” इत्येकस्य भक्षणे प्राप्ते ‘ष्टाभ्य उपहारो विधायते । तत्र ये ब्राह्मणाः श्वोभूते भोक्तारः तेभ्यो निवेद्योपवसति ॥ २२।२ ॥




श्वोभूते दर्भेण गाम् उपाकरोति पितृभ्यस् त्वा जुष्टाम् उपाकरोमीति ॥ २२।३ ॥


दर्भेणेत्येकत्वम् अविवक्षितम् । गां स्त्रियम्, जुष्टाम् इति लिङ्गात् । पुरस्तात् प्रतीचीं तिष्ठन्तीम्, श्रौते तथा दर्शनात् । पित्र्यं चाष्टकाकर्म, पितृभ्यस् त्वा जुष्टाम् इति दर्शनात् । पित्र्येषु यत्नम् अन्तरेणापि तन्त्रं प्रवर्तते इति पुरस्तादुक्तम् । तत आज्यभागान्ते तन्त्रे कृते उपाकरणादेः प्रवृत्तिः । अत्र प्रमाणं वक्ष्यामः । “अपरपक्षस्यापराह्णः श्रेयान्” इत्येष च कालः । सर्वत्र प्राचीनावीतम् ॥ २२।३ ॥




तूष्णीं पञ्चाज्याहुतीर् हुत्वा तस्यै वपां श्रपयित्वोपस्तीर्णाभिघारितां मध्यमेनान्तमेन वा पलाशपर्णेनोत्तरया जुहोति ॥ २२।४ ॥


तूष्णीम् इत्यनुच्यमाने संप्रदानाभावे होमानिवृत्तेः देवताकल्पनायां प्राप्तायां या एताः पाशुबन्धिक्यः पश्वाहुयः “उपाकृत्य पञ्च जुहोति” इति विहिताः ता एता इति विज्ञायेत । ततश् च मन्त्रेष्व् अपि प्राप्तेषु तूष्णीं इत्य् उक्तम् । एवं ब्रूवनेतद् दर्शयति श्रौतस्य पशोर् आवृतास्यापि पशोः संस्कार इति । तेन “पुरस्तात् प्रत्यञ्चं तिष्ठन्तम्” इत्येवमादयो विशेषा इहापि भवन्ति । तस्या इति वचनं तस्या वपाया एवात्र चोदितो विशेषो यथा स्यात् श्रपणादि, नावदानम् इत्येवमर्थम्, तेन मांसौदनादेर् मासिश्राद्धवदन्यस्मिन्नग्नौ संस्कारः । आज्यग्रहणम् अनर्थकम् । अपि वोत्तरया जुहोतीतिवत् सिद्धम्, तत् क्रियते ज्ञापकार्थम्, एतत् ज्ञापयति – आज्यभागान्ते तन्त्रे कृते पशोर् उपाकरणादीति । कथं कृत्वा ज्ञापकम् । सर्वत्र प्रधानाहुतिषु तान्त्रिकस्य हविषः सधर्मकस्यानेकत्वे सति विशेषणं दृश्यते – स्थालीपाकादन्नादाज्याहुतिर् इति, तद् इहापि दृष्टम् । तत् ज्ञापयति – तान्त्रिकेणैवाज्येनाहुतयो हूयन्त इति । उपाकरणस्य चैतासां चानन्तर्यं दृश्यते “उपाकृत्य पञ्च जुहोति” (त्स् ३।१।५) इति । तस्मादाज्यभागान्ते पशोर् उपाकरणम् इति सिद्धं भवति । एवं पञ्चाज्याहुतीर् हुत्वा तूष्णीं संज्ञप्य वपां च वपाश्रपणीभ्यां तूष्णीम् उद्धृत्य औपासने श्रपयित्वाभिघार्य बर्हिषि प्रतिष्ठाप्य पुनर् अभिघार्य ततस् ताम् उपस्तीर्णाभिघारितां मध्यमेनान्तमेन वा पलाशपर्णेन जुहोति उत्तरयर्चा “वह वपाम्” इत्येतया । पर्णस्य वपाश्रपण्योश् च पात्रैः सह सादनादि भवति 
॥ २२।४ ॥




मांसौदनम् उत्तराभिः ॥ २२।५ ॥


(हुतायां वपायां पशोर् विशसनं कारयित्वा अन्वष्टकार्थं ॥। गृहेषु श्रपयित्वा अन्यानि च हविष्यौदनादीनि तान्यभिघार्य बर्हिषि प्रतिष्ठाप्य पुनर् अभिघार्य दर्व्या जुहोत्यवदानकल्पेन । नात्र सकृदुपघातकल्पः, स्विष्टकृति विप्रतिषेधात् । आज्ये ‘भावात् मांसपिष्टौदनयोश् च भावात् । तत्र) मांसौदनम् उत्तराभिः “यां जनाः प्रतिनन्दन्ति” (आ॰ मन्त्रपाठः २।२०।२७) इत्येताभिः सप्तभिः । मांसमिश्र ओदनो मांसौदनः । होमकाले च मिश्रणम्, न श्रपणकाले, पक्तिवैषम्यात् । अस्मिन् कर्मणि अष्टादशहोममन्त्राः समाम्नाताः । ऋचो दश यजूंष्यष्टौ । तत्राद्या ऋग् अपूपार्था । वपार्थोत्तरा । उत्तरादिभिर् इति स्त्रीलिङ्गनिर्देशः । पिष्टान्नम् उत्तरयेति वक्ष्यति । तेन सप्तभिर् ऋग्भिर् मासौदनस्य होमः ॥ २२।५ ॥




पिष्टान्नम् उत्तरया ॥ २२।६ ॥


पिष्टेन कृतम् अन्नं तस्य पयसि श्रपणम् उत्तरयर्चा “उक्थ्यश् च” (आ॰ मन्त्रपाठः २।२१।१) इत्येतया जुहोति ॥ २२।६ ॥




आज्याहुतीर् उत्तराः ॥ २२।७ ॥


उत्तरैर् मन्त्रैः “भूः पृथिव्यग्निनर्च” (आ॰ मन्त्रपाठः २।२१।२) इत्यादिभिः अष्टाभिर् आज्यस्य जुहोतीत्यर्थः ॥ २२।७ ॥




स्विष्टकृत्प्रभृति समानम् आ पिण्डनिधानात् ॥ २२।८ ॥


स्विष्टकृत्प्रभृति पिण्डनिधानान्तं कर्म कृत्स्नं मासिश्राद्धवद् इहापि कर्तव्यम् इत्यर्थः । अत्र मांसौदनात् पिष्टाच् च स्विष्टकृत्, ततो जयादि । अथ ब्राह्मणानाम् उपवेशनं हस्तेषूदपात्रानयनम् अलङ्कारः । ततः “सर्वम् उत्तरैर् अभिमृशेद्” इत्यादि “ग्रासवरार्ध्यं प्राश्नीयात्” इत्येवमन्तम् । एतदेवास्मिन्नहनि भोजनं, नान्यत् । आरब्धे चाभोजनमासमापनाद् इति । पञ्चयज्ञाश् च लुप्यन्ते ॥ २२।८ ॥




अन्वष्टकायाम् एवैके पिण्डनिधानम् उपदिशन्ति ॥ २२।९ ॥


न पिण्डनिधानम् इत्य् उच्यमाने ‘न्वष्टकायाम् अपि पिण्डनिधानं न स्यात् । अष्टका प्रकृता । तत्र कः प्रसङ्गो यदन्वष्टकायां न स्यात् । एवं तर्हि एतत् ज्ञापयति  विकल्पो ‘त्र विधिर् अयम् । अतः कृत्स्नस्य कर्मणो विषयो भवति सापूपस्य सान्वष्टकस्येति । तेन दध्यञ्जलिः कृत्स्नैकाष्टकाकरणात् विकल्प्यते सापूपेन सान्वष्टकेनेति केचित् । वयं तु ब्रूमः – अष्टकायाम् अकृतायां भोजनम् अस्य न भवतीत्येतदर्थम् एव वचनम् अन्वष्टकायां यत् पिण्डदानं तद् इह ॥॥ नास्मिन् कर्मणि पृथक् कर्तव्यम् इति ॥ २२।९ ॥




अथैतदपरं दध्न एवाञ्जलिना जुहोति 
ययापूपम् ॥ २२।१० ॥


एवम् अष्टकायां मुख्यः कल्पो दर्शितः । अथानुकल्पः यया ऋचा जुहोति “यां जना” इत्येतया तया दध्नः पूर्णेनाञ्जलिना जुहोति । तन्त्रस्य विधानात् अञ्जलिना होमत्वाच् च अपूर्वो दध्यञ्जलिः । अञ्जलिनेति वचनात् दर्व्या निवृत्तिः । तन्त्रद्वयं च न भवति । कः पुनर् अस्य कालः । अष्टमी । पूर्वाह्णे च क्रिया, दैवत्वात् । प्रातर् होमानन्तरं औपासनम् उपसमाधाय सम्ंपरिस्तीर्य तूष्णीं समन्तं परिषिच्य दध्नाञ्जलिं पूरयित्वा “यां जना” (आ॰ मन्त्रपाठः २।२०।२७) इति जुहोति, न स्विष्टकृत् । पुनर् अपि तूष्णीं परिषेचनम् । अन्ये तु पुरस्तात् तन्त्रं स्विष्टकृतं चेच्छन्ति, न जयादीन् । अत्र मूलं मृग्यम् । एष कालः, आचार्यप्रवृत्तित्वात् । एषा ह्येवानुकल्पेष्व् आचार्यस्य प्रवृत्तिः । तद् यथा – समावर्तने तूष्णीम् एव तीर्थे स्नात्वेति । दध्यञ्जलिश् चायम् अष्टकायां ये होमास् तेषां निवर्तकः, तदनन्तरम् अभिधानात्, नापूपहोमस्य, नान्वष्टकायाः । ब्राह्मणभोजनपिण्डनिर्वापणे च भवतः । होममात्रस्यैवायं दध्यञ्जलिर् निवर्तकः । एवं तर्ह्यत्र वचनं व्यज्यते यज् जुहोति तद् दध्न एवाञ्जलिनेति । (अपर आह – अपूपाष्टकयोर् द्वयोर् अपि निवर्तकम्, नान्वष्टकायाः । यदि तस्या अपि प्रत्याम्नायः स्यात् ताम् अभिधायायम् अनुकल्पो वक्तव्यः स्याद् इति) । अन्ये तु सापूपस्य सान्वष्टकस्य कृत्स्नस्याष्टकाकर्मणो निवर्तको दध्यञ्जलिर् इति ॥ २२।१० ॥




अत एव यथार्थ मांसं शिष्ट्वा श्वोभूते 
‘न्वष्टका ॥ २२।११ ॥


अत एवास्या एव गोर् एकाष्टकायाम् आलब्धायां मांसं यस्य यथार्थं यावत् प्रयोजनं शिष्ट्वा श्वोभूते नवम्याम् अन्वष्टकानाम कर्म कर्तव्यम् । भूयांसम् अतो माहिषेणेत्यादीनां निवृत्त्यर्थम् एवकारः ॥ २२।११ ॥




तस्या मासिश्राद्धेन कल्पो व्याख्यातः ॥ २२।१२ ॥


मासिश्राद्धवदन्वष्टका कर्तव्येत्यर्थः । कल्पातिदेशात् द्रव्यदेवतादि सर्वम् इह प्राप्यते । “तत्रान्नस्योत्तराभिर् जुहोति” इत्यत्र मांससंसृष्टस्यान्नस्य होमम् इच्छन्ति । अष्टकायां दर्शनात् । इह च यथार्थं मांसम् इति वचनात् । अन्ये मासिश्राद्धातिदेशादन्नस्याव होमम् इच्छन्ति । यत्रैव तु कार्ये मासि श्राद्धे मांसं इहापि तत्रैवेति ।
        अत्र केचित् – दध्यञ्जलिपक्षे ‘प्यन्वष्टकाम् इच्छन्ति । मध्ये तस्य विधानात् । यदि ह्यसाव् अन्वष्टताया अपि प्रत्याम्नायः स्यात् ताम् अप्यभिधाय वक्तव्यं स्याद् इति । अत एव यथार्थं मांसं शिष्ट्वा श्वोभूते ‘न्वष्टका तस्या मासि श्राद्धेन कल्पो व्याख्यातः इति पूर्वत्र संबन्धः ।
        अथैकोद्दिष्टविधिः शास्त्रान्तरात् । प्रेतम् एकम् उद्दिस्य यच् छ्राद्धं क्रियते तदेकोद्दिष्टम् । अयुग्मा ब्राह्मणाः एकः त्रयः पञ्चेति । वृद्ध्या फलभूयस्त्वम् । तत्र नाग्नौ करणम्, नाभिश्रावणम्, न पूर्वं निमन्त्रणम्, न दैवम्, न धूपो, न दीपो, न स्वधा, न नमस्कारः, उदङ्मुखाः ब्राह्मणाः । सर्वस्मादन्नात् सकृत् सकृदवदाय दक्षिणतो भस्ममिश्रानङ्गारान् निरूह्य तेष्व् एव जुहुयात् प्रेतायामुष्मै यमाय च स्वाहेति । प्रेतायेति वचनं प्रेतस्य नामनिर्देशार्थम् – यज्ञशर्मणे यमाय च स्वाहेति प्रयोगम् इच्छन्ति । यज्ञशर्मणे प्रेताय यमाय चेत्यन्ये । अमुष्मै तृप्तिर् अस्त्व् इति अपां प्रतिग्रहणं विसर्जनं च । अस्ति तृप्तिर् इति प्रतिवचनम् । अमुष्मा उपतिष्ठत्व् इत्यनुदेशनम्, आशयेषु च पिण्ढदानं भोजनस्थान इत्यर्थः । तृप्यस्वेति संक्षालनम् । एतदेकोद्दिष्टं सर्ववर्णानां स्वाशौचान्ते प्रसिद्धम् ।
        अथान्यानि नवश्राद्धमासिकानि त्रैपक्षिकं षाण्मासिकं साम्वत्सरिकम् इति । यत् प्रथमं क्रियते तन् नवश्राद्धम् । नवं च तच् छ्राद्धं चेति कृत्वा । तस्य वर्णानुपूर्वेण कालः ।
                चतुर्थे पञ्चमे चैव नवमैकादशे तथा ।
                यदत्र दीयते जन्तोः तन् नवश्राद्धम् उच्यते ॥ इति ।
        सर्वेषाम् अपि वर्णानां चत्वार्यपि नवश्राद्धानीत्यन्ये । तेषां द्वितीयादिषु नवशब्दो घटते । मासिकानि द्वादश प्रतिमासं मृताहे कर्तव्यानि । आद्यं तु स्वाशोचन्ते । अन्त्यं च सपिण्डीकरणेन सह मृताह एव त्रापक्षिकं षाण्मासिकं द्वितीयादिषु संवत्सरेषु प्रतिसंवत्सरं मृताह एव सांवत्सरिकम् इति षोडशैतान्येकोद्दिष्टानि । सांवत्सरिके च क्षेत्रजजारजयोः एकोद्दिष्टकल्पस्य च विकल्पः । इतरेषाम् एकोद्दिष्टम् एव । ये नवश्राद्धानां समुच्चयम् इच्छन्ति तेषां षोडशैकोद्दिष्टानीत्येषापि प्रसिद्धिर् दुरुपपादा । अत्र पठन्ति –
                नित्यश्राद्धं मासि मासि अपर्याप्ताव् ऋतुं प्रति । 
                द्वादशाहेन वा भोज्या एकाहे द्वादशापि वा ॥
        अथ सपिण्डीकरणं संवत्सर एकादशे चतुर्थे तृतीये वा मासि त्रिपक्षे अर्धमासे द्वादशे वाहनि उपनयनाभ्युदयप्राप्तौ वा । तत्र एकोद्दिष्टस्य मासिश्राद्धस्य च समुच्चयः । प्रेतस्यैकोद्दिष्टं तस्य ये पित्रादयः तेभ्यो मासिश्राद्धं मन्त्रेषु च न कश्चिद् विकारः । “यन् मे माता” (आ॰ मन्त्रपाठः २।१९।१) इत्यादिषु यथैव ते पित्रा प्रेतेन पूर्वं प्रयुक्तास् तथाव पुत्रेणापि प्रयोक्तव्याः । पुत्रादन्यस्य च सपिण्डीकरणे नाधिकारः, मासिश्राद्धाभावात्, सपिण्डीकरणास्य च मासिश्राद्धप्रयोगविकारत्वात् । तस्मादपुत्रस्य प्रेतस्य भार्या यावज्जीवम् एकोद्दिष्टकल्पेनैव पत्ये मासिश्राद्धं ददाति । पुत्रो ‘प्यकृतविवाह एवम् एव । विवाहाद् ऊर्ध्वं यदा मासिश्राद्धम् आरभते तदा पितुः सपिण्डीकरणेन सहारभते ।
        अन्ये त्व् एतदनुष्ठानं अन्यथापि भवति । तत्र पित्रे प्रेताय पूर्ववद् भस्मनि होमः । इतरेभ्यो ‘न्नादाज्याच् च मासिश्राद्धवत् । पिण्डदाने – मासिश्राद्धवत् पिण्डान् दत्वा तत्समीपे पृथक् स्तीर्णेषु दर्भेषु प्रेताय पिण्डः । पूर्ववदपो दत्वा तस्यान्ते अर्घ्यार्धं पितृपात्रेषु प्रेतपात्रं प्रसेचयेत् “ये समाना” इति द्वाभ्यां पिण्डं पिण्डेषु संसृजेत् । एतत् सपिण्डीकरणम् । एतस्मिन् कृते प्रेतः पितृत्वम् आपद्यते । चतुर्थश् चानुज्ञापित उत्सृष्टो भवति ।
        अत्र विप्रतिप्त्तिः – केचित् प्रपितामहस्य पात्रं पिण्डं चेतरेषु संसृजन्ति । प्रेतशब्देन स एवोच्यते प्रकर्षेण इतः प्रेत इति । स ह्यत्रानुज्ञातो भवति । प्रसिद्धस् त्व् आचारः यस्य सपिण्डीकरणं स प्रेतः, तस्यैव च पात्रपिण्डयोर् इतरेषु संसर्गः । एवम् अपि प्रपितामहस्यैवानुज्ञेति ।
        मातृसपिण्डीकरणे सा यदि पुत्रिका, आसुरादिविवाहोढा वा ततो मातामहादीनां पिण्डेषु संसर्गः । तत्पिण्डस्येतरत्र श्वश्र्वादि पिण्डेन एकचित्यारूढायास् तु भर्तृपिण्डेनेति केचिद् व्यवस्थापयन्ति । प्रयोगस् तु प्रसिद्धाचारानुरोधेन कर्तव्यः । अत्र केचित् पठन्ति –
                भ्राता वा भ्रातृपुत्रो वा सपिण्डः श्ष्य एव वा ।
                सहपिण्डक्रियाः कृत्वा कुर्यादभ्युदयं ततः ॥ इति ।
तथा –
                अपुत्रायां मृतायां तु पतिः कुर्यात् सपिण्डताम् ॥ इति ।
        अथ नाम्दीश्राद्धम् – तत्र बोधायनः: 
अथाभ्युदयिकेषु प्रदक्षिणम् उपचारो यज्ञोपवीतं प्रागग्रान् दर्भान्, युग्मान् ब्राह्मणान्, यवैस् तिलार्थः, पृषदाज्यं हविः । सोपवासेन पात्रेण नान्दीमुखाः पितरः प्रीयन्ताम् इत्यपां प्रतिग्रहणम्, संसर्जनं च । नान्दीमुखेभ्यः पितृभ्यः स्वाहेत्यग्नौकरणम् अनुदेशनं च । आशयेषु परिसमूढेषु दर्भेषु पृषदाज्येनानुप्रदानं नान्दीमुखेभ्यः पितृभ्यः पृषदाज्येनानुप्रदानं नान्दीम्खेभ्यः पितृभ्यः स्वधा नमः इति सर्वं द्विर् द्विर् इति । (बो॰ गृ॰ सू॰ ३।१२।२–५) 
तत्रैव प्रदेशान्तरे:
तेषु भुक्तवत्सु स्वधायै स्थाने “मधु मनिष्ये मधु जनिष्ये” इत्येतद् यजुर् जपित्वा नान्दीमुखाः पितरः प्रीयन्ताम् इत्यपो निनयति स्वधैवैषोक्ता भवति । नैकेनाह्ना दैवं पित्र्यं च कुर्वन्ति यस्यैकाह्ना पित्र्यं दैवं च कुर्वन्ति प्रजा हास्य प्रमायुका भवति, तस्मात् पितृभ्यः पूर्वेद्युः क्रियते, परेद्युर् देवानाम् इति । (बो॰ गृ॰ सू॰ पर् १।३।१०–११) 
तथा पुष्पफलाक्षतमिश्रैर् यवैः तिलार्थ उपलिप्य दध्योदनं संप्रकीर्येति ।
        तत्र मासिश्राद्धं सर्वेषां पित्र्याणां प्रकृतिः । अस्माकं विशेषास् तु शास्त्रान्तरादागमयितव्याः । तेन “पूर्वेद्युर् निवेदनम्” इत्यादि सर्वम् इहापि भवति । युग्मा ब्राह्मणाः अष्टौ षोडश वा । यद्यष्टौ द्वौ देवेभेयः पितृभ्यो द्वौ द्वौ । यदि षोडश देवेभ्यश् चत्वारो द्वादश पितृभ्य इत्यादि । यवैस् तिलार्थः मासिश्राद्धे यत् तिलकृत्यम् अर्घ्यादिषु तदत्र यवैः कर्तव्यः । पुष्पादिभिश् च मिश्रणम्, प्रदेशान्तरे वचनात् । पृषदाज्यं हविः । मांसौदनवत् पृषदाज्यमिश्रम् इत्येके; केवलम् एवेत्यन्ये । सोपयामेनेति येनार्घ्यं प्रदीयते तत् पात्रम् अन्येन पात्रेणोपयम्येत्यर्थः । नान्दीमुखाः प्रीयन्ताम् इति । देवेभ्यस् तु विश्वेदेवाः प्रीयन्ताम् इति । तत्र पितॄणाम् एकपात्रम्, न त्रीणि; पितृपितामहप्रपितामहविशेषस्यानुपदेशात्, सर्वेषु मन्त्रेषु नान्दीमुखाः पितर इत्य् उपदेशात् । तस्मादेकम् एव पात्रं पितॄणां, देवानां चैकम् । तत्र ब्राह्मणानुपवेश्याग्नेः प्रतिष्ठापनं अर्घ्यपात्रयोश् च । अग्निश् चौपासन एव, विवाहेष्व् असंभवात् । अर्घ्यं प्रदाय गन्धादिभिश् चालङ्कृत्यानुज्ञातो हविर् उद्धृत्य पृषदाज्येन संसृज्याभिघार्याज्यभागान्ते नान्दीमुखेभ्यः पितृभ्यः स्वाहेत्येकां प्रधानाहुतीं जुहोति केवलेन पृषदाज्येन सौविष्टकृतं द्वितीयं जुहुयाद् इति । तन्त्रशेषं समाप्य कॢप्तान् वा प्रतिपूरुषम् इति न्यायेनानेन नान्दीमुखेभ्यः पितृभ्यः स्वाहेत्यनेन मन्त्रेण पितृभ्यो ‘नुदिशति, देवेभ्यस् तु विश्वेभ्यो देवेभ्यः स्वाहेति । मासिश्राद्धे ये होममन्त्राः अनुदेशनमन्त्राश् च तेषां निवृत्तिः । उपस्पर्शनं तु भवत्येव प्रत्याम्नायाभावात् । “पृथिवी ते पात्रम्” इत्याशयेषु च परिसमूढेष्व् इति आशयेषु भोजनस्थानेषु परिसमूढेषु परिसमूहनेन शोधितेषु पृषदाज्यमिश्रेण हविषा पृषदाज्येनैव तावत् पिण्डस्यानुप्रदानं नान्दीमुखेभ्यः स्वधानम इत्यनेन । एवं सर्वं द्विर् द्विर् इति । आसनप्रदानादिषु द्विर् द्विः प्रयत्नः कर्तव्य इत्यर्थः । उपलिप्य दध्योदनं संप्रकीर्य तत् “ये अग्निदग्धा” इत्यस्मिन् स्थाने भवति । अथ दक्षिणां दत्वा विसर्जनं नान्दीमुखाः पितरः प्रीयन्ताम् इति । तत उदपात्रसमीपे “मधु मनिष्य” इति यजुर् जपित्वा विसर्जनमन्त्राभ्यां बर्हिषि पात्रे निनीय न्युब्जम् इति । एवम् एतन् नान्दीश्राद्धं तत्र कर्तव्यं यत्रापरेद्युर् देवयज्यानुष्ठानम् ।
        केचित् त्व् अन्यथा पठन्ति च –
                मातुःश्राद्धं तु पूर्वं स्यात् पितॄणां तदनन्तरम् ।
                ततो मातामहानां तु वृद्धौ श्राद्धत्रयं विदुः ॥ इति ।
अस्मिन् पक्षे मात्रादीनां द्वौ द्वौ । एवं पित्रादीनां, एवं मातामहादीनां, देवार्थे द्वाव् इति विंशतिर् द्विजाः । तथा च मनुनान्यपरे वाक्ये दर्शितम् –
                प्रतिवेश्यानुवेश्यौ च कल्याणे विंशतिद्विजे ॥ इति / (म्ध् ८।३९२)
यात्राभ्युदयश्राद्धं भवति तद् विंशतिद्विजं कल्याणं भवति ।
पुनश् च पठन्ति –
                पुंसि जातान्नचौलोपस्नानपाणिग्रहेषु च ।
                अग्न्याधाने तथा सोमे दशस्व् अभ्युदयः स्मृतः ॥ इति ।
प्रयोगश् च पार्वणश्राद्धवदेव । एतावदत्र नाना युग्मा ब्राह्मणाः प्रदक्षिणम् उपचारो यज्ञोपवीतं यवास् तिलार्थ इति ॥ २२।१२ ॥




अथावशिष्टानां मन्त्राणां येषु विनियोगस् तानि कर्माणि व्याचष्टे ।


सनिम् इत्वोत्तरान् जपित्वार्थं ब्रूयात् ॥ २२।१३ ॥


सन्यर्थं दातारं गत्वा । भिक्षणलभ्यं धनं सनिर् इत्य् उच्यते । सनिम् इत्वा उत्तरान् मन्त्रान् “अन्नम् इव ते दृशे भूयासम्”(आ॰ मन्त्रपाठः २।२१।१०) इत्यादीन् सप्त जपित्वा । तम् अर्थं प्रब्रूयात् यदर्थम् आगतः । सप्तमे मन्त्रे असाव् इत्यत्र प्रदातुर् नामग्रहणं संबुध्या ॥ २२।१३ ॥




इदानीं यदि याच्ञया रथादीनि लब्धानि, तदा केन विधिना स्वीकारः । इत्युत्तरे विधय आरभ्यन्ते ।


रथं लब्ध्वा योजयित्वा प्राञ्चम् अवस्थाप्योत्तरया रथचक्रे अभिमृशति पक्षसी वा ॥ २२।१४ ॥


यदि रथो लभ्यते ततस् तं लब्ध्वा योजयति कर्मकरैर् युगधुरोः करोति । तं प्राङ्मुखम् अवस्थाप्य उत्तरयर्चा “अङ्कौ न्यङ्काव् अभितः” [आ॰ मन्त्रपाठः २।२१।१७] इत्येतया । रथचक्रे उभे सहाभिमृशति पाणिभ्याम् उभाभ्याम् । अथ वा पक्षसी अभिमृशति । पक्षसी रथस्येति शेषः । पार्श्वे फलके इत्यन्ये । नेमी इत्यपरे । सकृदेव मन्त्रः । पाणिभ्याम् उभाभ्याम् अभिमर्सनम् । तथा चाश्वलायनः: “रथम् आरोक्ष्यन्नाना पाणिभ्यां चक्रे अभ्मृशेत्” (आश्गृ २।६।१) इति ॥ २२।१४ ॥




उत्तरेण यजुषाधीरुह्योत्तरया प्राचीम् उदीचीं वा दिशम् अभिप्रयाय यथार्थं यायात् ॥ २२।१५ ॥


ततः उत्तरण यजुषा “अध्वनाम् अध्वपते” (आ॰ मन्त्रपाठः २।२१।१८) इत्यनेन रथं स्वम् अधिरोहति । ततः उत्तरयर्चा “अयं वाम् अश्विना रथः” (आ॰ मन्त्रपाठः २।२१।१९) इत्येतया । प्रचीम् उदीचीं वा दिशम् अभिप्रपाद्य यथार्थं यायात् यत्र प्रयोजनं तत्र गच्छेत् । अधीरुह्येति दीर्घपाठश् छान्दसः । एताद् विधानं क्रयादिलब्धस्यापि रथस्य प्रथमारोहणे भवति । द्वितीयादिषु तु न भवति, लब्ध्वेति वचनात् ॥ २२।१५ ॥




अश्वम् उत्तरैर् आरोहेत् ॥ २२।१६ ॥


लब्ध्वेत्यनुवर्तते । उत्तैर् एकादशभिः “अश्वो ‘सि हयो ‘सि” इत्यादिभिः । रथलाभवदश्वलाभो व्याख्यातः ॥ २२।१६ ॥




हस्तिनम् उत्तरया ॥ २२।१७ ॥


लब्ध्वारोहेद् इति वर्तते । उत्तरया “हस्तियशसम् असि” (आ॰ मन्त्रपाठः २।२१।३१) इत्येतया । तत्रासाव् इति हस्तिनो नामग्रहणम् । अभिनिदधामि नागेन्द्रेति । आरुह्य तूष्णीम् अङ्कुशाभिधानम् । मन्त्रे चाभिनिदधामीति द्रष्टव्यः । तेन मन्त्रे लिङ्गस्याविरोधः ॥ २२।१७ ॥




ताभ्यां रेषणे पूर्ववत् पृथिवीम् अभिमृशेत् ॥ २२।१८ ॥


ताभ्यां अस्वहस्तिभ्याम्, रेषणे शरीरोपमर्दे जाते पूर्ववत् हेमन्तप्रत्यवरोहणवत् पृथिवीम् अभिमृशेत् । “स्योना पृथिवि” (आ॰ मन्त्रपाठः २।१८।८) “बडित्था” (आ॰ मन्त्रपाठः २।१८।९) इत्येताभ्याम् । पूर्ववद् इति न जातकर्म गृह्यते, व्यवधानात् ॥ २२।१८ ॥




संवादम् एष्यन् सव्येन पाणिना छत्रं दण्डं 
चादत्ते ॥ २२।१९ ॥




इत्यापस्तम्बीये गृह्यप्रश्ने द्वाविंशः खण्डः




यत्र स्थाने ‘र्थादिनिमित्ते प्रत्यर्थिभिः संवदते स सम्वादः । तम् एष्यन् तत्रापराजयाय सव्येन पाणिना छत्रं दण्डं चादत्ते । पाणिग्रहणम् उत्तरार्थम् । इह तु आदानपरत्वादेव सिद्धम् । तेन फलीकरणहोमः पाणिनैव कर्तव्यः, न पात्रेण । अन्यथा मुष्टिशब्दस्य परिमाणवाचित्वस्यापि दरशनादस्याप्रसङ्गः ॥ २२।१९ ॥




इति श्रीहरदत्तमिश्रविरचितायां गृह्यवृत्ताव् अनाकुलायां 
द्वाविंशः खण्डः 




अथ त्रयोविंशः खण्डः




दक्षिणेन फलीकरणमुष्टिम् उत्तरया हुत्वा गत्वोत्तरां 
जपेत् ॥ २३।१ ॥


छत्रदण्डौ सव्येन पाणिना धारयन्नेव दक्षिणेन पाणिना फलीकरणानां मुष्टिं जुहोति । उत्तरयर्च्चा “अव जिह्वक” (आ॰ मन्त्रपाठः २।२१।३२) इत्येतया । तत्रासाव् इति प्रत्यर्थिनो नाम निर्धेशः प्रथमया । होमश् चायम् अपूर्वः । उपसमाधानं परिस्तरणं तूष्णीम् उभयतः पर्युक्षणम् इत्येतावत् । ततः संवादं गत्वा प्रत्यर्थिनं दृष्ट्वा जपेत् । उत्तराम् ऋचं “आ ते वाचम् आस्याम्” ऽइत्येताम् । अत्राप्यसाव् इति प्रत्यर्थिनो नामनिर्देशः सम्बुध्या । अवाचीनेन मुष्टिना होमः, अवयज इति लिङ्गात् । दक्षिणेनेति वचनं होमकाले छत्रदण्डयोः सव्येन धारणार्थम् – सव्यस्य व्यापृतत्वात् दक्षिणेनैव होमः इति ॥ २३।१ ॥




क्रुद्धम् उत्तराभ्याम् अभिमन्त्रयेत विक्रोधो
भवति ॥ २३।२ ॥


उत्तराभ्यां “या त एषा रराट्या” (आ॰ मन्त्रपाठः २।२१।१) इत्येताभ्याम् । तत्र मन्त्रयोर् लिङ्गे विशेषाभावात् कुद्धम् इति लिङ्गम् अविवक्षितम् । तेन स्त्रियाम् अपि भवति । शूद्रादिष्व् अपि भवति । नेत्यन्ये । क्रुद्धस्य दर्शने नैमित्तिकम् इदं नियमेन कर्तव्यम् इति प्राप्त आह: विक्रोधो भवतीति । यस्य क्रोधविगमं चिकीर्षति तत्र कर्तव्यम् इत्यर्थः । क्रोधश् चात्मविषयः, परविषयो वा 
॥ २३।२ ॥




असंभवेप्सुः परेषां स्थूलाढारिकाजीवचूर्णानि कारयित्वोत्तरया सुप्तायाः सम्बाध उपवपेत् ॥ २३।३ ॥


 (असंभवेप्सुः, अमैथुनेप्सुः) । सम्भवो मैथुनम् । श्रूयते च: “कामम् आविजनितोः सम्भवाम” इति (त्स् २।५।५) । तदभावो ‘सम्भवः । परेषां पुरुषाणाम् असंभवम् इच्छनाढारिका सरीसृपविशेषः । शतचरणा वा । सा च द्विविधा स्थूला तन्वी च । अरण्येषु स्थूला, अन्यत्र तन्वी । तत्र स्थूलायां जीवन्त्यां चूर्णानि कारयति कर्मकर्तैव । कारयित्वा तानि यदा भार्या स्वपिति तदा तस्याः संबाधे उपस्थे उपवपेत् । उत्तरया “अव ज्याम् इव धन्वनः” (आ॰ मन्त्रपाठः २।२२।३) इत्येतया । एवं कृते संबाध उपभोगयोग्यो न भवति । व्यभिचारशङ्कायाम् इदम्, वेश्याविषयं वा 
॥ २३।३ ॥




अथ यदा परपुरुषशङ्कापैति तदा स्वशुक्लसंभवसिद्ध्यर्थे भैषज्यम् उच्यते ।


सिद्ध्यर्थे बभ्रुमूत्रेण प्रक्षालयीत ॥ २३।४ ॥


सिध्यर्थे कार्यसिद्धेः प्रार्थनायां उपभोग्ययोग्यत्वे चिकीर्षिते इत्यर्थः । तदा बभ्रुमूत्रेण सबाधस्य प्रक्षालनं कर्तव्यम् । इदम् अत्र भैषज्यम् इत्यर्थः । बभ्रूः कपिलवर्णा गौः ॥ २३।४ ॥




अथ यस्य वैश्यस्य, वैश्यवृत्तेर् वा द्विजस्य यद्गृहे पण्यं पणनीयं धान्यरत्नाद्यप्राणिद्रव्यं क्षारलवणाद्यपि, तस्य सिद्ध्यर्थे व्यवहारसिद्ध्यर्थं अर्घापकर्षादिना लाभार्थं कर्तव्यं कर्माह ।


सिद्ध्यर्थे यदस्य गृहे पण्यं स्यात् तत उत्तरया 
जुहुयात् ॥ २३।५ ॥


अस्य कुटुम्बिनो गृहे यत् द्रव्यं पण्यं क्रय्यं तस्य सिद्ध्यर्थे अर्धापकर्षादिना सिद्धिः स्याद् इत्येवमर्थम् । तस्मात् द्रव्यात् किंचिदादाय उत्तरयर्चा “यदहं धनेन” (आ॰ मन्त्रपाठः २।२२।४) इत्येतया जुहुयात् । सिद्धिर् भवति । अत्र क्षारलवणादीनाम् अपि होमो भवति । उक्तानि यथोपदेशं काम्यानि । तत्र द्रवद्रव्येषु दर्वी । इतरेषु हस्तः । फलीकरणहोमवच् चापूर्वार्थम् । अस्येति वचनम् अस्य गृहे यत् पण्यं तस्यान्येनापि तद्धितैषिणा होमो यथा स्याद् इति । न च मन्त्रे ‘हम् इत्यस्य विरोधः; स एव भूत्वा स करोतीति । गृहे पण्यम् इति वचनात् क्षेत्रादिविषये न भवति । पुनः सिध्यर्थवचनं एस्य कर्मान्तरत्वज्ञापनार्थम् । अन्यथा पूर्वस्यैव विकल्पविधिः संभाव्येत ॥ २३।५ ॥




यं कामयेत नायं मच्छिद्येतेति जीवविषाणे स्वं मूत्रम् आनीय सुप्तम् उत्तराभ्यां त्रिः प्रसव्यं परिषिञ्चेत् ॥ २३।६ ॥


यं भृत्यं मत्तो ‘यं न छिद्येतेति कामयेत नापगच्छेद् इति यावज्जीवं मदधीन एव स्याद् इति तत्र तत्कामे जीवतो गोर् विषाणं स्वयं पतितम् आदाय स्वं मूत्रम् आनीय तेन तं भृत्यं सुप्तम् उत्तराभ्यां “परि त्वा गिरेरम्” (आ॰ मन्त्रपाठः २।२२।५) इत्येताभ्यां त्रिः प्रसव्यं परिषिञ्चेत् । जीववचनं मृतस्य निवृत्यर्थम् । गौर् इत्य् उपदेशः । आनीयेति वचनात् पूर्वम् अन्यस्मिन् पात्रे मूत्रयित्वा शौचं च कृत्वा ततो विषाणोपनयनम् । परिषीतो ‘सि इति मन्त्रलिङ्गात् स्त्रीष्व् इदं न भवति ॥ २३।६ ॥




केचित् – भृत्यविषयम् एतत् स्वामिनः कर्मेति।  अथ भृत्यादीनां पलायितानां पुनर् आगमनकामस्य कर्माह ।


येन पथा दासकर्मकराः पलायेरन् तस्मिन्निण्वान्य् उपसमाधायोत्तरा आहुतीर् जुहुयात् ॥ २३।७ ॥


अथ भृत्यानां पलायितानां निवृत्तिम् इच्छतः कर्म ये कुर्वन्ति दासा अन्ये वा ते दासकर्मकाराः येन यथा पलायेरन् तस्मिन् पथि इण्वानि दारुमयानि निगलानि उपसमाधाय प्रज्वाल्य तस्मिन्नग्नाव् उत्तराश् चतस्र आहुतीर् जुहुयात् “आवर्तन वर्तय” (आ॰ मन्त्रपाठः २।२२।७) इत्येताः । तत्र चतुर्णाम् इण्वानां मार्गे, क्रमेण भेदेनोपसमाधानं मन्त्राश् च क्रमेणेति केचित् । अन्ये सकृदेव बहूनाम् इण्वानाम् उपसमाधानं होमश् च तत्रैवेति । एकस्य द्वयोश् च पलायने ‘पि भवत्येवायं होमो न बहूनाम् एव । एकशेषनिर्देशात् दासकर्मकरश्च दासकर्मकरौ च दासकर्मराश् च दासकर्मकरा इति । अनिश्चिते चार्थे बहुवचनं प्रयुज्यते, यथा – कति भवतः पुत्रा इति । मन्त्रेषु च “परिक्रोशो व” इत्यादिबहुवचनम् अविवक्षितम्, देवताधानपरत्वात् । अयम् अप्यपूर्वो होमः । सर्वेष्व् एतेषु यथा संभवम् अग्निर् औपासन एव ॥ २३।७ ॥




यद्येनं वृक्षात् फलम् अभिनिपतेद् वयो वाभिविक्षिपेदवर्षतर्क्ये वा बिन्दुर् अभिनिपतेत् तदुत्तरैर् यथालिङ्गं प्रक्षालयीत ॥ २३।८ ॥


एनं स्नातकं वृक्षात् प्रच्युतफलं यद्यभिनियतेत् शिरसि प्रदेशान्तरे वा । वयः पक्षी काकादिः एनम् अभिविक्षिपेत् शिरसि प्रदेशान्तरे वा । यदि वा अवर्षतर्क्ये वर्षं यत्र न तर्क्येत तस्मिन् काले देशे वा बिन्दुः अपां स्तोकः अभिनिपतेत् तदङ्गम् उत्तरैः “यदि वृक्षाद्” इत्यादिभिः यथालिङ्गं अद्भिः प्रक्षालयेत् । “यदि वृक्षात्” (आ॰ मन्त्रपाठः २।२२।११) इति फलस्य, “ये पक्षिणः” (आ॰ मन्त्रपाठः २।२२।१२) इति वयसः, “दिवो नु मा बृहत” (आ॰ मन्त्रपाठः २।२२।१३) इति बिन्दोः । यथालिङ्गवचनं त्रये ‘पि मन्त्राः एकस्मिन् निमित्ते मा भूवन्निति । तीर्थाद्यतिक्रमवत् स्यात् प्रसङ्गः, विधेर् बलीयस्त्वात् ॥ २३।८ ॥




अथाद्भुतप्रायश्चित्तम् ।


आगारस्थूणाविरोहणे मधुन उपवेशने कुप्त्वां कपोतपददर्शने ‘मात्यानां शरीररेषणे ‘न्येषु चाद्भुतोत्पातेष्व् अमावास्यायां निशायां यत्रापां न शृणुयात् तदग्नेर् उपसमाधानाद्याज्यभागान्त उत्तरा आहुतीर् हुत्वा जयादि प्रतिपद्यते ॥ २३।९ ॥


अथाद्भुतोत्पातप्रायश्चित्तम् । अद्भुतम् अपूर्वम् अदृष्टचरम् । तस्य (अद्भुतस्यादृष्टचरस्य) उत्पात उपजनः यद् वा ऊर्ध्वभवा अद्भुताविशेषा एवोत्पाताः दिव्या आन्तरिक्ष्याश् च । रात्राव् इन्द्रधनुर् लोहिनी द्यौर् आदित्ये कीलदर्शनम् इत्यादयः । तस्मिन् पक्षे ‘द्भुतशब्देन भौमान्य् उच्यन्ते गोवलीवर्दन्यायेन । द्वन्द्वश् च समासः । तत्रोदाहरणरूपेण कानिचिदद्भुतानि दर्शयति – अगारस्थूणेति । विरोहणम् अङ्कुरोपजननम् । अगारग्रहणात् आत्मीयेष्व् अपि शूद्रगृहादिषु न भवति । मधुन उपवेशने अगार इत्येव । कुप्तुः चुल्लीभ्राष्ट्रम् इत्यनर्थान्तरम् । कपोतस्य पक्षिण आरण्यस्य पददर्शने पचनागारे तस्मिन् प्रविष्ट इत्यर्थः । अमात्याः पुत्रादयः । तेषां बहूनां युगपत् शरीररेषणे । व्याधौ मरणे च । अन्येषु चैवंप्रकारेषु वल्मीकादिषु इन्द्रधनुरादिषु च । अन्येष्व् इतिवचनात् अमात्यानां शरीरेषणम् अप्यद्भुतरूपम् एव गृह्यते । नैकस्य द्वयोर् वा रेषणे कालभेदे च न भवति । अत्र प्रायश्चित्तम् – अमावास्यायां निशायां चतुर्धाविभक्तायां रात्रेः द्वतीयो भागो निशा । यत्र प्रदेशे अपां कुम्भैर् उदधानेष्व् आनीयमानानां शब्दं न शृणुयात् तत्र प्रदेशे ऽग्नेर् उपसमाधानाद्युत्तरा आहुतय एकादश इमं मे वरुण इत्यादयः । प्रजापत इति “प्रजापते न त्वदेतानि” (आ॰ मन्त्रपाठः २।२२।१९) इत्येषा गृह्यते । प्रसिद्धेः, न “प्रजापते त्वं निधिपा” इत्येषा । प्रजापते न त्वद् इति च हुत्वा प्रधानहुतीर् जुहुयात् इति तन्त्रशेषं प्रतिपद्यते । आज्यभागान्त इत्येवं तन्त्रसमाप्तौ सिद्धायां अग्नेर् उपमाधानादिवचनं अग्निमात्रस्योपसमाधानार्थम् । तेन औपासनाभावे लौकिके ‘पि भवति । एवंप्रकाराणाम् एतेषां नैमित्तिकानां दृष्टफलानां च पण्यहोमादीनाम् अन्यस्मिन्नप्यग्नौ प्रवृत्तिप्रदर्शनार्थं सर्वान्ते अग्निविधानार्थो यत्नः कृतः । जयादि वचनम् आनन्तर्यार्थम् । प्रधानाहुत्यनन्तरं जयाद्येव प्रतिपद्यते, न सूत्रान्तरदृश्टा आहुतयो ‘स्मिन् तन्त्रे होतव्याः इति । काः पुनस् ताः । “कपोतश् चेदगारम् उपहन्यादनुपतेद् वा देवाः कपोतः इति प्रत्यृचं जुहुयात् जपेद् वा” (आश्गृ ३।७।७)
इत्याश्वलायनः । जयदिवचनेनैव तन्त्रसमुच्चयप्रतिषेधः । तदपि प्रायश्चित्तं विकल्पेन भवति पृथक्तन्त्र इति । तत्रापि शम्याः परिध्यर्थे । अस्यापि प्रायश्चित्तस्यास्मिन्नेव शास्त्र उपदिष्टत्वात् ॥ २३।९ ॥




परिषेचनान्तं कृत्वाभिमृतेभ्य उत्तरया दक्षिणतो ‘श्मानं परिधिं दधाति दधाति ॥ २३।१० ॥




समापतस् तथाष्टमश् च पटलः


समाप्तम् इदम् आपस्तम्बगृह्यसूत्रम्




अत अमात्यानां शरीररेषणे इत्यस्मिन्नद्भुते कश्चिद् विशेषः येषां पूर्वापरा अन्वञ्चः प्रमीयन्ते ते अभिमृतास् तेभ्यस् तदर्थं तेषां मृत्युशमनार्थम् उत्तरं कर्म होमम् इमं कृत्वा परिषेचनान्ते ‘श्मानं परिधिम् अन्तर्धानं मृत्त्युनिवारणार्थं प्रतिष्ठापयति उत्तरयर्चा “इमं जीवेभ्यः” इत्येतया । अभ्यासः प्रश्नसमाप्तिद्योतकः । परिधिम् इति वचनात् तस्याश्मनः प्रच्यावनं न कार्यम्, तत्रैव प्रतिष्ठितो भवति ॥ २३।१० ॥




इति श्रीहरदत्तमिश्रविरचितायां गृह्यवृत्ताव् अनाकुलायां 
त्रयोविंशः खण्डः 


संपूर्णानकुलावृत्तिः