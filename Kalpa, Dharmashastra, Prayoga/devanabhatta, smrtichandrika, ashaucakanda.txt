


Open Educational Resources
for South Asian Language Research



Language: Sanskrit





Searchable Electronic Edition of the Āśaucakāṇḍa of the Smṛticandrikā by Devaṇabhaṭṭa, transcribed, edited, formatted, and color-coded by Patrick Olivelle, is licensed under a Creative Commons Attribution 4.0 International License.


Last updated: January 2021 


Patrick Olivelle (jpo@austin.utexas.edu)
University of Texas at Austin


METADATA

Smṛticandrikā by Devaṇabhaṭṭa. āśaucakāṇḍa. Ed. L. Srinivasacharya. Government Oriental Library Series, Bibliotheca Sanskrita No. 44. Mysore: Government Branch Press, 1914.

Transcribed by Patrick Olivelle, January 2021.

Formatting and Editorial Notes

Names of authors and texts: RED
Citations from other texts (if not in verse form): BLUE

आशौचकाण्ड


अथाशौचकालादौ कर्तव्यैकोद्दिष्टादिश्राद्धस्य निरूपणार्थम् आशौचप्रकरणम् आरभ्यते । तत्र शङ्खः ।
	दानं प्रतिग्रहो होमः स्वाध्यायः पितृकर्म च ।
	प्रेतपिण्डक्रियावर्जम् आशौचे विनिवर्तयेत् ॥
सपिण्डादिजनने मरणे वा यद्। अप्रायत्यं दानादिधर्मेष्व् अयोग्यत्वलक्षणं पापविशेषात्मकं वा भवति तद् आशौचशब्देन बोद्धव्यम् । अयम् एवाशौचशब्दार्थ इत्युपदिष्टः । अदूरे भट्टाचार्यग्रन्थसंवादे दृढीकरिष्यामः । एवंविधाशौचे वर्तमाने प्रेतोपकारकपिण्डक्रियाव्यतिरिक्तपितृकर्मदानप्रतिग्रहादिकं च न कुर्याद् इत्यर्थः । प्रेतपिण्डक्रियावर्जम् इति पर्युदासेन प्रेतोपकारकं श्राद्धम् आशौचे वर्तमाने ऽपि कर्तव्यम् इति दर्शितम् । आशौचस्य वर्तमानता न चिरं काल एवेत्याह दक्षः ।
	सद्यःशौचं तथैकाहस् त्र्यहश् चतुरहस् तथा ।
	षड्दशद्वादशाहश् च पक्षो मासस् तथैव च ॥
	मरणान्तं तथा चान्यद् दश पक्षास् तु सूतके । इति ।
दश् पक्षा इति नावधारणार्थम्, इतो ऽधिकानाम् अपि पक्षा गां स्मृतिषु दर्शनात् ।
	। । । । अचिरे तूत्तमे त्रयः ।
	राजन्ये तु चतूरात्रं वैश्य पञ्चाहम् एव च ॥
	अष्टाहेन तु शूद्रस्य शुद्धिरेषा प्रकीर्तिता ॥ 
इति पञ्चाहादिकम् अपि स्मृतम् । अयम् अर्थः: अचिरे गर्भकालस्य निष्पादकचतुर्थमासाद् अर्वाचीने काले गर्भस्रुत्यां यथामासं नाशौचम्, किं तु उत्तमे ब्राह्मणवर्णे त्रयो दिवसाः मातुः शुद्धिहेतवः, राजन्ये क्षत्रियवर्णे चतूरात्रं मातुः शुद्धिहेतुः, वैश्यवार्णे पञ्चाहं मातुः शुद्धिकारणम्, शूद्रवर्ण्स्य अष्टाहेन स्रावे मातुः शुद्धिः । (ब्राह्मण्यास् त्रिरात्रं क्षत्रियायाश् चतूरात्रं वैश्यायाः पञ्चरात्रं शूद्राया अष्टरात्रं शुद्धिकारणम्) । शुद्धिशब्दार्थस् तु, "पापक्षयः शुद्धिः धर्मयोग्यत्वम् एव वा" इत् भट्टाचार्योक्तो द्रष्टव्यः । पापक्षयः सपिण्डादौ जनने मरणे वा तत्संबन्ध्यादाव् उत्पन्नस्य पापविशेषस्य क्षयः । धर्मयोग्यत्वं दानादिधर्मानुष्ठानार्हत्वम् । एवं शुद्धिशब्दर्थो मतभेदेन द्विधा विवृतो भट्टाचार्यैः । तद्विपरीतस्य जननमरणनिमित्तकस्य पापविशेषस्य दानादिधर्मानुष्ठानायोग्यत्वस्य च मतभेदेनाशौचशब्दाभिधेयत्वं ज्ञापिताम् एति मन्तव्यम् । अचिरगर्भस्रावे मातुरेवाशौचम्, न पित्रादिसपिण्डानाम् । तथा चानन्तरम् उक्तं तेनैव ।
	स्रावे मातुस् त्रिरात्रं स्यात् सपिण्डाशुचवर्जनम् । इति ।
त्रिरात्रम् इति ब्राह्मणवर्णाभिप्रायम्, राजन्यादेश् चतूरात्रादेरुक्तत्वात् । यत् तु सुमन्तुनोक्तम्: "गर्भमासतुल्या दिवसा गर्भस्रंसने सद्यःशौचं च" इति, तच् चतुर्थमासविषयम् । व्यवस्थितविकल्पश् चायम् । एवं चायम् अर्थः: गर्भ्यस्रंसने चतुर्थे मासि गर्भस्रावे मातुश् चतूरात्रम् आशौचम्, सपिण्डपुरुषस्य स्नानात् सद्यःशौचम् इति । तथा च वृद्धवसिष्ठः: "गर्भस्रावे मासतुल्या दिवसाः स्त्रीणां स्नानमात्रम् एव पुरुषस्य ईषत्कठिनगर्भस्रावे तु त्रिरात्रम्" इति, एतत् चतुर्थमासजातगर्भस्रावविषयम् इति व्यक्तम्, मासान्तरे ईषत्कठिनस्रावासंभवात् । अस्य वचनस्यायं तात्पर्यर्थः: चतुर्थ मासे मृदुतया ईषत्पठिनतया वा गर्भस्रावे मतुस् त्रिरात्रम् आशौचम्, सपिण्डपुरुषस्य मृदुतया स्रावे सद्यःशौचम्, कठिनतया स्रावे त्रिरात्रम् आशौचम् इति । पुरुषग्रहणाद् अत्र सपिण्डस्त्रीणां नाशौचम्, किं तु पुरुषस्येत्येकवचनात् पितुर् त्रिरात्रम् आशौचम् । यत् तु मरीचिना सपीण्ड्स्त्रीपुंससाधारण्येन त्रिरात्रम् उक्तम् ।
	पाते मातुर्यथामासं पित्रादीनां दिनत्रयम् ।
इति, यच् च वसिष्ठेन: "गर्भस्य पतने सपिण्डानां त्रिरात्रम्" इति, तत् पञ्चषष्ठमासपातविषयम्, मासान्तरे गर्भपातासंभवात् । तात्पर्यार्थस् तु: पञ्चमे मासि गर्भपाते मतुः पञ्चरात्रम् आशौचम्, षष्ठे षड्रात्रम्, पित्रादीनां सपिण्डानां तु मसद्वये ऽपि त्रिरात्रम् इति । यत् तूक्तम् यमेन,
	अजातदन्ते तनये शिशौ गर्भच्युते तथा ।
	सपिण्डानां तु सर्वेषाम् अहोरात्रम् अशौचकम् ॥
इति, तत् गुणवत्सपिण्डविषयम् असंनिहितविषयं वा । यत् तूक्तं ब्रह्मपुराणे,
	सद्यःशौचं सपिण्डानां गर्भस्य पतने सति ।
इति, तत् चतुर्थमासान्तर्गतमृदुरूपगर्भस्रावविषयम्, तत्रैव च सुमन्तुना वृद्धवसिष्ठेन च सपिण्डपुरुषस्य सद्यःशौचविधानात् । एवं स्रावे पातशब्दो मातुर् जठरान् निर्गमनगुणेन स्रावेण गौण्यावर्तत इति बोद्यम्, मुख्यार्थपरत्वे पूर्वोक्तवचनविरोधापत्तेः । चतुर्थमासादिषु त्रिषु यच् चतूरात्रादिकम् आशौचम् उक्तं तत् ब्राह्मणादिवर्णचतुष्कसाधारणम्, विशेषास्मरणात् । विशेषस्मरणं च वर्णचतुष्टये ऽप्याशौचविषयम् एव ज्ञापितुं मनुनात्र साधारणरजस्वलाशुद्धेः साहचर्यं कृतम् ।
	रात्रिभिर्मासतुल्याभिर्गर्भस्रावे विशुध्यति ।
	रजस्युपरते सर्वा स्नानेन स्त्री स्नानेन स्त्री रजस्वला ॥ इति ।
सर्वा सर्ववर्णेत्यर्थः । सप्तममासादिषु स्मृत्यन्तरोक्तं द्रष्टव्यम् ।
	आ चतुर्थाद् भवेत् स्रावः पातः पञ्चमषष्ठयोः ।
	अत ऊर्ध्वं प्रसूतौ तु दशाहं सूतकं भवेत् ॥ इति ।
आङ् अभिविधौ । दशाहम् इति ब्राह्मणीविषयम् एव, न जात्यन्तरस्त्रीविषयम् । तथा च आदिपुराणे ।
	षण्मासाभ्यन्तरं यावद् गर्भस्रावो भवेद् यदा ।
	तदा मससमैस् तासां दिवसैः शुद्धिरिष्यते ॥ इति ।
षण्मासाभ्यन्तरं यावत् चतुर्थमासम् आरभ्येत्यर्थः । स्वजात्युक्तम् इत्यनेनैतद् उक्तम्: ब्राह्मण्या दशाहाशौचम्, क्षत्रियाया द्वादशाहाशौचम्, वैश्यायाः पञ्चदशाहाशौचम्, शूद्राया मासम् इति । यस् तु प्रचेतसोक्तम्,
	सूतिका सर्ववर्णानां दशाहेन विशुध्यति ।
	ऋतौ तु न पृथक् स्त्रीणां सर्ववर्णेष्व् अयम् विधिः ॥
स्त्रीणां रजोदर्शने यस् त्रिरात्राशौचविधिः स सर्ववर्णेष्व् अविशिष्ट इत्यर्थः । अत्र सर्ववर्णानां सूतिका दशाहेन शुध्यतीत्येतत् प्रसवसमयासृङ्निःसरणनिबन्धनाप्रायत्यलक्षणाशौचाभिप्रायम्, ऋतुमत्याशौचसाहचर्यात् ।
	अत ऊर्ध्वं स्वजात्युक्तम् आशौचं तासु विद्यते ।
इति पूर्वोक्तवचनम्, मातापित्रादिसर्वसपिण्डसाधारणासरूपाभिप्रायम्, स्वजात्युक्तम् इत्युक्तत्वात् । यत् तु पैठीनसिनोक्तम्: "सूतिकां पुत्रजननीं विंशतिरात्रेण कर्माणि कारयेन् मासेन स्त्रीजननीम्" इति, तद् वचनं दानादिधर्मेष्व् अयोग्यत्वलक्षणाशौचाभिप्रायम् इति न पूर्वोक्तविरोधः । कर्माण्यत्रादृष्टार्थानि यागदानादीनि विविक्षितानि । विंशतिरात्रेण गतेनेत्यर्थः । प्रसवदिनम् आरभ्य विंशतिदिनेष्व् अतीतेषु दानादिकर्मणि योग्या भवतीत्यर्थः ।
	सूतिका सर्ववर्णानां दशाहेन विशुध्यति ।
इत्यत्र सर्वशब्दः श्द्रेतरवर्णेषु संकोचनीयः । तथा च पराशरः ।
	द्विजातेः सूतिका या स्यात् सा दशाहेन शुध्यति ।
	त्रयोदशे ऽह्नि संप्राप्ते शूद्रा सुध्यत्यसंशयः ॥ इति ।
एवं सूतिकायाम् असृङ्निःसरणनिबन्धनम् अप्रायत्यं युगत्रयमात्रपरिहरणादिहेतुभूतं द्विजादिषु दशरात्रपर्यन्तम्, अघरूपाशौचं त्व् अस्पृश्यत्वादिहेतुभूतं स्वजात्युक्तदशद्वादशपञ्चदशाहपर्यन्तम्, दानादिधर्मानधिकारलक्षणं तु द्विजादिषु पुत्रजनन्यां विंशतिरात्रपर्यन्तं (?) स्त्रीजनन्यां मासपर्यन्तम् इत्यवगन्तव्यम् । यत् तु चतुर्विंशतिमत उक्तम् ।
	अधस्तान् नवमान् मासाच् छुद्धिः स्यात् प्रसवे सदा ।
	मृते जीवे ऽपि वा तस्मिन्न् अहोभिर्माससंख्यया ॥
इति, अधस्तान् नवमान् मासात् सप्तममासाद् आरभ्येति शेषः । तद् एतत् सूतिकाव्यतिरिक्तसपिण्डविषयम्, सूतिकादिसर्वसपिण्डविषयत्वे पूर्वोक्तवचनविरोधापत्तेः । एवं च यद् उक्तं विष्णुना: "ब्राह्मणस्य सपिण्डानां जननमरणयोर्दशाहम् आशौचं द्वादशाहं राजन्यस्य पञ्चदशाहं वैश्यस्य मासं शूद्रस्य" इति, तद् एतद् विष्णुवचनम्,
	नवमे दशमे वापि प्रबलैः सूतिमारुतैः ।
	निःसार्यते बाण इव यन्त्राच् छिद्रेण सज्वरः ॥
इति याज्ञवल्क्योक्तनवमदशममासप्रसवविषयं वेदितव्यम् । यत् तु पैठीनसिनोक्तम्,
	जनौ सपिण्डः शुचयो मातापित्रोस् तु सूतकम् ।
	सूतकं मतुरेव स्याद् उपस्पृश्य पिता शुचिः ॥
इति, तस्यायम् अर्थः: सपिण्डस्य जनने पितृमातृव्यतिरिक्ताः सपिण्डाः शुचयः सपिण्डजनननिबन्धनाशौचे धर्मानधिकारलक्षणे विद्यमाने ऽप्यघरूपाभावात् स्पर्शनयोग्याः । तत्संभवान् मातापित्रोरस्पृश्यत्वलक्षणं सूतकं भवति । तत्संभवश् च मातापित्रोर् जायमानप्राणिपीडाहुतुत्वात् । तद्धेतुत्वं तज्जनकतया पितुः कथंचित् परंपरया, मातुः गर्भान् निर्गमनानुकूलप्रेरणतया साक्षात् । ततश् च गुरुतया स्नानमात्रानपनोद्यं सूतकं मातुरेव स्यात्, न पितुः । तेन शुद्ध्यर्थं कालप्रतीक्षाभावे ऽपि स्नानमात्रेण पिता शुचिः अघनाशात् स्पर्शयोग्यो भवतीति । तथा च स्मृत्यन्तरम्: "जनने ऽप्येतन् मातापित्रोर्मातुरेवास्पर्शनात्मकं नान्येषां ज्ञातीनाम्" इति । तथा मरणे तदनन्तरम् अधर्मयोग्यत्वलक्षणम् आशौचं नाभिच्छेदात् प्राङ् मातापित्रोरेव भवति नान्येषां सपिण्डानां जायमानप्राणिपीडनकर्तृत्वरहितानाम् । मातापित्रोर्मध्ये ऽपि स्नानमात्रानपनोद्यम् अस्पर्शनहेतुभूतम् आशौचं मातुरेवेत्यर्थः । एतेन यद् उक्तं जनने पापोत्पत्तौ निमित्ताभावाद् धर्मानर्हत्वलक्षणम् एवाशौचं न पुनरघरूपाशौचम् इति तन् निरस्तम् । तर्ह्यस्पृश्यत्वधर्मानर्हत्वलक्षणम् आशौचं संभवति, अग्निहोत्रादिकर्मानर्हाणां विवाहरहितानाम् अस्पृश्यत्वाभावात् । तेन जनननिमित्तं च द्विविधम् एव । यद् अङ्गिरोवचनम्,
	प्राक् स्नानाज् जनने ऽस्पृश्यः कर्महानिरशौचकम् ।
इति, तत् पितृविषयं वेदितव्यम् । स्नानाद् ऊर्ध्वं पिता सूतिकां स्पृशति चेत् तत्स्पृशौ स्नानाद् अप्यस्पृश्य एव । तथा च पराशरः ।
	यदि पत्न्यां प्रसूतायां द्विजः संसर्गम् इच्छति ।
	सूतकं तु भवेत् तस्य यदि विप्रः षडङ्गवित् ॥ इति ।
संसर्गम् इच्छति पत्न्या सह संस्पर्शलक्षणं संसर्गं करोति तस्य द्विजस्य सूतिकास्पर्शननिमित्तम् अस्पृश्यत्वं भवेद् इत्यर्थः । पतिरिति वक्तव्ये द्विज इत्युक्तिः पतिव्यतिरिक्तस्यापि सूतिकां स्पृशतो द्विजस्य समानम् एतद् इति ज्ञापनार्थम् । अत एव सुमन्तुः: "मातुरेव सूतकं तां स्पृशतां च, नेतरेषाम्" इति । प्रसवसमयासृङ्निःसरणनिबन्धनाप्रायत्यलक्षणसूतकाभिप्रायम् एतत् । तां सूतिकां स्पृशतो जनस्य सूतकम् अस्पृश्यत्वल(क्ष)णं (?) भवति, नेतरेषां ता अस्पृशतां जनानाम् इत्यर्थः । वसिष्ठो ऽपि ।
	नाशौचं सूतके पुंशां संसर्गं चेन् न गच्छति ।
	रजस् तत्राशुचि ज्ञेयं तच् च पुंसि न विद्यते ॥ इति ।
पराशरस् तु सरूपाशौचम् आह ।
	प्रसवे गृहमेधी तु न कुर्यात् संकरं यदि ।
	दशाहाच् छुद्यते माता त्व् अवगाह्य पिता शुचिः ॥ इति ।
अत्रिरपि ।
	संपर्काज् जायते दोषः पारक्ये मृतिजन्मनि ।
	तद्वर्जनात् पितुरपि सद्यःशौचं विधीयते ॥ इति ।
पारक्ये मृतिजन्मनि परसंबन्धिनि मरणे जनने चेत्यर्थः । आदिपुराणे ऽपि ।
	सूतके तु मुखं दृष्ट्वा जातस्य जनकस् ततः ।
	कृत्वा सचेलस्नानं तु शुद्धो भवति तत्क्षणात् ॥ इति ।
संवर्तो ऽपि ।
	सचेलं तु पुतुः स्नानं जाते पुत्रे विधीयते ।
	माता शुध्येद् दशाहेन स्नानात् तु स्पर्शनं पितुः ॥
न दोषावहम् इत्यर्थः । माता शुध्येत् स्पर्शनयोग्या भवतीत्यर्थः । यत् तु बोधायनेनोक्तम्: "जनने तावन् मातापित्रोर्दशाहम् आशौचं मातुरित्येके" इति, आशौचम् असमवायलक्षणम् । तत्र मातापित्रोर्दशाहम् इत्येतत् पूर्वपक्षत्वेनोक्तम् इति तावद्ग्रहणाद् अवगम्यते । तेन "मातुरित्येके" इत्ययम् एव सम्यक्पक्ष इति न पूर्वोक्तविरोधः । यद् उक्तम् अङ्गिरसा,
	सूतके सूतिकावर्जं संस्पर्शो न ह्यशुद्धिदः ।
इति, तत् अस्नातपितृव्यतिरिक्तविषयम् । यत् तु तेनैवोक्तम्,
	नाशौचं सूतके प्रोक्तं सपिण्डानां क्रियावताम् ।
इति, अस्यार्थः: क्रियावतां जन्मदाख्यदेवताप्रीत्यर्थं यागादिक्रियावतां पित्रादिसपिण्डानां जन्मदाख्यदेवतायागाद्यनुष्ठानदिवसेषु नाशौचं कर्मायोग्यत्वलक्षणं तद् अनुष्ठानकाल इति । तथा च व्यासः ।
	सूतिकावासनिलया जन्मदा नाम देवताः ।
	तासां यागनिमित्तं तु शुद्धिर् जन्मनि कीर्तिता ॥ इति ।
यागग्रहणं पूजाकर्मादेरुपलक्षणार्थम् । अत एवानन्तर्म् उक्तं तेनैव ।
	प्रथमे दिवसे षष्ठे दशमे चैव सर्वदा ।
	त्रिष्व् एतेषु न कुर्वीत पुत्रजन्मनि सूतकम् ॥ इति ।
सूतकं तु धर्मायोग्यत्वलक्षणम् इत्यभिप्रेतम्, यागनिमित्तम् इत्यभिधानात् । प्रथमे दशमे वा यागनिमित्ताशौचाभावः । यागकालस् तु ।
	षष्ठे ऽह्नि यागं दानं च जन्मदानां तु कारयेत् । इति ।
यागार्थं ततस् तत्र शुद्धिः प्रकीर्तितेत्यर्थः । दशमे ऽह्न्यपि रात्राव् एव यागविधानम् । तथा च मार्कण्डेयः ।
	रक्षणीया तथा षष्ठी निशा तत्र विशेषतः ।
	रात्रौ जागरणं कार्यं जन्मदानां तथा बलिम् ।
	पुरुषाः शत्रहस्ताश् च नृत्तगीतैश् च योषितः ।
	रात्रौ जागरणं कुर्युर्दशम्यां चैव सूतके ॥ इति ।
प्रथमे दिवसे कर्मादिनिमित्ते जातकर्माद्यनुष्ठानकाले कृत्स्ने न प्रथमे ऽह्नि । तथा शङ्खलिखितौ: "कुमारप्रसवे नाभ्याम् अच्छिन्नायां गुडतिलहिरण्यवस्त्रप्रावरण्गोधान्यानां प्रतिग्रहे ऽप्यदोषः तधरित्येके" इति । कुमारप्रसवदिने अच्छिन्नायां नाभ्यां दानप्रतिग्रहादिष्व् अदोष इति । तदहरित्येके मन्यन्ते । अत एव याज्ञवल्क्यः ।
	तद् अहर्न प्रदुष्येत पूर्वेषां जन्मकारणात् । इति ।
यस्मिन् दिने कुमारजननं तद् अहर्न प्रदुष्येत कुमारजन्मनिमित्तदानार्चनानर्हत्वापादकं न भवति यस्मात् तस्मिन्न् अहनि पूर्वेषां पित्रादीनां पुत्ररूपेण जन्मोपपत्तेरित्यर्थः । यत् तु जैमिनिनोक्तम्,
	यावन् न छिद्यते नाऌअं तावन् नाप्नोति सूतकम् ।
	छिन्ने नाऌए ततः पश्चात् सूतकं तु विधीयते ॥ 
इति, तस्यायम् अर्थः: नाभिच्छेदनिमित्तकं सर्वसपिण्डानाम् अघरूप्म् आशौचम् आशौचनिमित्तसंभावनाद् ऊर्ध्वम् एव भवति न पुनः पूर्वम् एव चेति ।
	नन्व् अघरूपाशौचं सपिन्डपितृव्यतिरिक्तानां न भवति, कारणाभावद् इत्याशङ्क्य कारणम् आह हारीतः: "प्रेताभिभूतत्वाच् छावाशौचं जाते वृद्धियोगेन केनेति मीमांसन्ते नाभ्यच्छिन्नकालानाम् उच्छेदभूयस्त्वाच् च कुलस्याशौचं भवति" इति । समानोदकानां तु (?) जनननिमित्ताशौचं त्रिरात्रं वेदितव्यम्,
	जन्मयेकोदकानां तु त्रिराताच् छुद्धिरिष्यते ।
इति स्मरणात् । जन्मनि पित्रादिसपिण्डानाम् अपि त्रिरात्रम् आशौचम् आह बृहन्मनुः ।
	जीवन् जातो यदि शुशुर्मृतः सूतक एव वा ।
	सूतकं सकलं मातुः पित्रादीनां त्रिरात्रकम् ॥ इति ।
अयम् अर्थः: जातः शिशुर्यदि नाभिच्छेदात् पूर्वं मृतः तदा मातुर्दशाहम् आशौचम्, पित्रादिसर्वसपिण्डानां त्रिरात्रम् इति । यद् बृहत्प्रचेतसो वचनम्:
	मुहूर्तं जीवितो बालः पञ्चत्वं यदि गच्छेति ।
	मातुः शुद्धिर्दशाहेन सद्यः शौचास् तु गोतिर्णः ॥
इति, तत् प्रस्तुताग्निहोत्रानुष्टातृविषयम्(?), "अग्निहोत्रार्थं स्नानोपस्पर्शनात् तत्कालाशौचम्" इति शङ्खस्मरणात् । यत् तु हारीतेनोक्तम्: "जातमृते मृतजाते वा सपिण्डानां दशाहम्" इति, सूतकम् इत् शेषः । अत्र जातमृते यद् दशाहम् उक्तं तत् जातस्य शिशोर्नाभिच्छेदाद् ऊर्ध्वम् वेदितव्यम्, बृहन्मनुवचनसमानविषयत्वे ऽन्योन्यविरोधापत्तेः । मृतजातविषये पारस्करेणापि दशाहं सूतकम् उक्तम् ।
	गर्भे यदि विपत्तिः स्याद् दशाहं सूतकं भवेत् । इति ।
सपिण्डानाम् इति शेषः । उभयत्र दशाहग्रहणं स्वजात्युक्तकालोपलक्षणार्थम् । यत् तु,
	पुत्रो जातो यत्र मृतो मृतो व सूयते यदि ।
	सूतकं मतुरेव स्यात् पित्रादीनां त्रिरात्रकम् ॥
इति, तद् एतत् वृत्तस्वाध्यायोपेतपित्रादिविषयम् । एतच् च मृतजातत्रिरात्रसूतकं वृत्तस्वाध्यायोपेतपित्रादेरपि कलौ न कार्यम् ॥


इति स्मृतिचन्द्रिकायां प्रसवाशौचनिर्णयः


अथ शावाशौचनिर्णयः

तत्र मनुः ।
	प्रेतशुद्धिं प्रवक्ष्यामि द्रव्यशुद्धिं तथैव च ।
	चतुर्णाम् अपि वर्णानां यथावद् अनुपूर्वशः ॥ इति ।
ननु वर्णानाम् इत्यनेनैव विप्रक्षत्रियविट्छूद्राणाम् इत्येषो ऽर्थः सिद्धः, चतुर्णाम् इत्यनर्थकम्, इति चेद् उच्यते ।
	सब्रह्मचारिण्येकाहम् अतीते क्षपणं स्मृतम् ।
	मातुले पक्षिणी रात्रिः शिष्यर्त्विग्बान्दवेषु च ॥
इत्येवमादिवचनेषु ये ऽनुपात्तवर्णविशेषा आशौचविधयः ते सर्वे न प्रथमवर्णमात्रविषयाः किं तु सर्ववर्णविषया इति ज्ञापनार्थं चतुर्णाम् इत्युक्तम् । उक्तं चैवम् एवैतद् भाष्यार्थसंग्रहकारेण ।
	असपिण्डेषु वर्णेषु अतीते श्रोत्रिये गुरौ ।
	अतीते नृपतौ तद्वद् ऋतुकालेषु योषिताम् ॥
	अप्रजासु तथा स्त्रीषु मातुले बान्धवेषु च ।
	एवमादाव् अशौचस्य चतुर्णाम् अपि तुल्यता ॥
	वर्णानाम् इत्येव सिद्धे चतुर्णाम् अपि कीर्तनात् ॥ इति ।
प्रतिज्ञातक्रमेणादौ प्रेतशुद्धिर्निरूप्यते । तत्र पैङ्ग्यः: "गर्भस्थे प्रेते मातुर्दशाहम्" इति । प्रेताशौचम् इति शेषः । मातृव्यतिरिक्तानां सपिण्डानाम् अस्मिन् विषये बृहद्विष्णुनोक्तम्: "मृतजाते कुलस्य सद्यः शुद्धिः" इति । जातमृते त्व् आह व्याघ्रः ।
	जाते मृते सपिण्डानां सद्यः शौचं विधीयते ।
	दशाहेनैव दम्पत्योः सोदराणां तथैव च ॥ इति ।
दशाहेनेति जन्मदिनमृतबालविषयम् । जन्मदिनाद् ऊर्ध्वं मृतबालविषये ऽप्याह स एव ।
	अन्तर्दशाहे जातस्य शिशोर्निष्क्रमणं यदि ।
	सूतकेनैव शुद्धिः स्यात् पित्रोः शातातपो ऽब्रवीत् ॥ इति ।
पित्रोरिति सोदरभ्रातॄणाम् उपलक्षणार्थम् । शिशोरन्तर्दशाहे द्वितीयादिदिने । निष्क्रमणं मरणम् । सूतकेनैव जन्माशौचशेषाहोभिरेव पित्रोः सोदरभ्रातॄणां च शिशुमरणाशौचाद् अपि शुद्धिर्भवतीत्यर्थः । तथा च अन्तर्दशाहोपरतस्य यत् पित्रादीनां मरणाशौचं तत् सूतकाहोभिरेव शुध्यतीत्यर्थः । यत् तु पैङ्गिवचनम्: "जात उभयोः कृते नामनि सोदरभ्रातॄणां च" इति, तत् कृते नामनीति नामकरणदिनस्य दशमस्योपलक्षणार्थम् । एवं चायम् अर्थः: जातशिशौ जन्मदिने प्रेते मातापित्रोः सोदरभ्रातॄणां च दशाहम् आशौचम्, कृते नामनि नामकरणदिने दशमे गते सति पूर्वोक्तानाम् एवाहोरात्रम् आशौचम् इति । तथा च शङ्खः ।
	दशाहान्तर्गते बाले सुद्धिः स्याज् जन्मना सह ।
	ऊर्ध्वं दशाहाद् एकाहम् । । । ॥ इति ।
दशाहान्तः दशाहमध्ये बाले गते प्रेते जन्माशौचशुद्ध्या सह मातापित्रोः सोदरभ्रातॄणां च शुशुमरणाद् अपि सुद्धिः स्यात् । ऊर्ध्वं चैतेषाम् एकाहम् इति । यत् तु यमेनोक्तम्,
	दशाहाभ्यन्तरे बालः कदाचिन् म्रियते यदि ।
	शावाशौचं न कर्तव्यं सूत्याशौचेन शुध्यति ॥
इति, तस्यायम् अर्थः: प्रथमप्रवृत्तसूतकमध्ये शिशुमरणाशौचं च सूतकापगमाद् ऊर्ध्वं मात्रादिभिर्न कर्तव्यम्, यतः सूत्याशौचेन सूत्याशौचकालविषयेणैव मातापितराव् अपि शावाशौचाद् अपि शुध्यतः सोदरभ्रातरश् च शुध्यन्तीति । यद् अप्यापस्तम्बेनोक्तम्: "सूतके चोत्थानाद् आशौचं सूतकवन् मृते तस्मिन्न् एव बाले सद्यः शौचं नात्रोदकम्" इति, तस्याप्ययम् अर्थः: यस्मिन् जाते सूतकं प्रवृत्तं तत्सूतकमध्ये तस्मिन्न् एव बाले मृते सूतकवदोत्थानाद् आशौचं यथा सूतकम् आ दशम्या विहितं सूतिकोत्तानपर्यन्तं तथा शिषुमरणाशौचम् अपि मात्रादीनां तत्पर्यन्तम् एव, सूत्याशौचशुद्धेः । तस्मिन् विषये सपिण्डान्तरवत् सद्यः शौचं मात्रादीनाम् । नात्र प्रेतायोदकम् इति । ओत्थाना आशौचम् इति यद् अन्तःसूतके दशमदिने ऽपि शिशुमरणे तद्दिन एवाशौचं न पुनः "अहःशेषे द्वाभ्यां प्रभाते त्रिभिः" इत्यादिवचनोक्तो विशेषो ऽत्रापीति दर्शयति । यद् उक्तं षट्त्रिंशन्मते "न सूतिः शावशोधिनी" इति, तत् द्व्येकत्र्यन्तरसूत्याशौचविषयम्, अन्यथा पूर्वोक्ताशौचविषयाद् एकवचनवोरोधापत्तेः । यत् तु बृहन्मनुओक्तम्,
	दशाहाभ्यन्तरे बाले प्रमीते तस्य बान्धवैः ।
	शावाशौचं न कर्तव्यं सूत्याशौचं विधीयते ॥
इति, तस्ययम् अर्थः: दशाहाभ्यन्तरे बाले मृते बान्धवैः पितृव्यादिभिरपि शावाशौचं मात्रादिवद् दीर्घकालं न कर्तव्यम्, किं तु सद्य एव, सूत्याशौचं पितृव्यादिबान्धवानाम् अपि मात्रादिवत् स्वजात्युक्तं दशाहादिदीर्घकालतया विधीयत इति । यत् तु शाट्यायनेनोक्तम्,
	बालस् त्व् अन्तर्दशाहे तु प्रेतत्वं यदि गच्छति ।
	सद्य एव विशुद्धिः स्यान् नाशौचं नैव सूतकम् ॥
इति, तत् मातुलादिविषयम् । ततश् चायम् अर्थः: मातुलादिबन्धूनाम् इह न कालापनोद्यं शावाशौचं सूतकं वा किं तु तदन्ननिमित्तम् अप्रायत्यं सूतकादि वा स्पर्शननिमित्ताप्रायत्यवत् स्नानमात्रेण नश्यतीति ॥


इति स्मृतिचन्द्रिकायां सूतकमध्यभवशिशुमरणाशौचविषयाणि


अथ सूतकोपरिभवशिशुमरणाशौचविषयाणि

तत्र शङ्खः ।
	दशाहान्तर्गते बाले शुद्धिः स्याज् जन्मना सह ।
	ऊर्ध्वं दशाहाद् एकाहम् अधस्ताच् चौलकर्मणः ॥
	तत ऊर्ध्वं त्रिरात्रं स्याद् अधस्तान् मौञ्जिबन्धनात् ॥ इति ।
अधस्ताच् चौलकर्मणः प्रथमाब्दविहिताच् चौलाद् अधस्तात् दन्तोद्गमाद् इति यावत् । एवं चायम् अर्थः: दशाहान्तर्गतसूतकानुवृत्तिदशायां बाले मृते जननाशौचेन सह मरणाशौचस्यापि शुद्धिर्भवति, ऊर्ध्वं दशाहात् सूतकापगमाद् ऊर्ध्वं दन्तजननाद् अधस्ताद् बाले मृते एकम् अहोरात्रम् आशौचम्, दन्तजननाद् ऊर्ध्वं मौञ्जिबन्धनाद् अधस्तात् त्रिरात्रम् इति । अत्र "शुद्धिः स्याज् जन्मना सह" इत्येतन् मातापितृविषयम्,
	सूतकेनैव शुद्धिः स्यात् पित्रोः शातातपो ऽब्रवीत् ।
इति पूर्वोक्तस्यापि वचनस्य सामर्थ्यात् । एवं चैतत् साहचर्यात् "ऊर्ध्वं दशाहाद् एकाहम्" इत्येतद् दशम्यां नमकरणे सति द्रष्टव्यम्, "जननाद् दशरात्रे व्युष्टायां शतरात्रे संवत्सरे वा नामकरणम्" इति गृह्यपरिशिष्टोक्तेः दशरात्रादिकाले नमकरणं यथा तस्य । 
	प्राङ्नामकरणात् सद्य एकाहं दन्तजन्मनः ।
	चूडायास् त्रिदिनं प्रोक्तं तथा वृद्धिकम् आ व्रतात् ॥
इति स्मृत्यन्तरोक्तं सद्यः शौचं दशाहाद् ऊर्ध्वं नामकरणपर्यन्तं वेदितव्यम् । स्मृत्यन्तरस्यायम् अर्थः: सूतकापगमाद् ऊर्ध्वं नामकरणात् पूर्वं सद्यः, दन्तजननात् प्राग् अहोरात्रेण, दन्तजननाद् ऊर्ध्वं तृतीयवर्षविहितचूडाकरणात् प्राक् त्रिरात्रेण, अत ऊर्ध्वं मौञ्जिबन्धनात् प्राक् तेनैव त्रिरात्रेणाग्निसंस्कारोदकदानसहितेन शुद्धिरिति । अत एव संग्रहकारः ।
	नाम्नो दन्तोद्गमाच् चौलाद् उपनीतेरधः क्रमात् ।
	सद्यः शौचम् अहस् त्र्यहो नियताग्न्युदकः परः ॥
यत् तु शङ्केनोक्तम्,
	अजातदन्ते बाले तु सद्यः शौचं विधीयते ।
	अहोरात्रात् तथा शुद्धिर्बाले त्व् अकृतचौलके ॥ इति ।
अकृतचौलके चूडाकालाद् अर्वाग् इत्यर्थः । यद् अपि याज्ञवल्क्येनोक्तम्,
	आ दन्तजन्मनः सद्य आ चौलान् नैशिकी स्मृता ।
	त्रिरात्रम् आ व्रतादेशाद् दशरात्रम् अतः परम् ॥
इति, जननानन्तरं नामकरणम् आरभ्य दन्तोद्गमात् प्राग् अतीतस्य संबन्धिनां सध्यः शौचम्, दन्तजननाद् आरभ्य चूडाकरणात् पूर्वम् अहोरात्रम्, चूडाकरणाद् आरभ्य उपननयपर्यन्तं त्रिरारम् आशौचम् इत्यर्थः । तद् एतद् वचनद्वयं मातापितृसोदरभातृव्यतिरिक्तविषयम् । 
	अजातदन्ते बाले तु सधः शौचं विधीयते ।
इत्यत्र विषयम् आह अङ्गिराः ।
	अनुजातस्य तावत् स्याद् आशौचं संस्थितस्य तु ।
	यावत् स्नानं न कुर्वन्ति सचेलं बान्धवा बहिः ॥ इति ।
अनुजातो जातदन्ताद् बालतरः अनुत्पन्नदन्त इत्यर्थः । अपराण्यपि वचनान्यस्मिन् प्रकरणे प्रदर्शितवचनविरुद्धवचनवद् अवभासमानानि बहूनि विद्यन्ते, तेषां विरोधपरिहारो वक्ष्यमाणप्रकरणे वक्ष्यते ॥


इति स्मृतिचन्द्रिकायां सूतकोपरिभवशिशुमरणाशौचविषयाणि


अथ शिशुमरणे शरीरसंस्काराशौचविषयाणि

तत्र आदिपुराणे ।
	स्त्रीणां तु पतितो गर्भः सद्यो जातो मृतो ऽथ वा ।
	अजातदन्तो मासैर्वा मृतः षाड्भिर्गतैस् तथा ॥
	वस्त्राद्यैर्भूषणं कृत्वा न्युप्तव्यः स काष्टवत् ।
	खनित्वा तु शनैर्भूमिं सयः शौचं विधीयते ॥ इति ।
स्त्रीणां तु यो गर्भः पतितः, यः सद्यः जातः सन् तत्क्षण एव मृतः, यश् चाजातदन्तः सन् षण्मासाद् ऊर्ध्यम् अजातदन्तो मृतः, स बहुभिर्वस्त्रमाल्यैरलंकृत्य भूमिं खात्वा गर्ते काष्ठवन् निक्षिप्तव्य इत्यर्थः । सद्यः शौचं मातापितृसोदरभ्रातृव्यतिरिक्तानाम् इत्यर्थः । मात्रादीनां तु पूर्वप्रकरणोक्तम् आशौचम् अनुसंधेयम् । जातदन्तविषये त्व् आदिपुराण एवोक्तम् ।
	जातदन्तं मृतं त्यक्त्वा चरेद् एकाहम् एव तु ।
इति, दन्तजननाद् ऊर्ध्वं परित्यक्तविषयम् । पूर्वोक्तविधिनारण्ये निक्षिप्य एकाहम् आशौचम् आचरेद् इत्यर्थः । इदं चैकाहम् आशौचं मात्रादिव्यतिरिक्तविषयम्, मात्रादिविषये पूर्वप्रकरणोक्तं त्रिरात्राशौचं वेदितव्यम् । यथा आदिपुराण उक्तम् ।
	अनतीतद्विवर्षं तु मृतं भूमौ निधाय च ।
	त्रिरात्रं बान्धवानां तु स्याद् आशौचं तु सर्वशः ॥ इति ।
दन्तजननाद् ऊर्ध्वम् अपूर्णद्विवर्षं मृतं पूर्वोक्तविधिना भूमौ गर्तवत्यां निधाय पूरयेद् इति प्रथमवाक्यार्थः । उक्तविषये मात्रादीनां बान्धवानां त्रिरात्रम् आशौचं भवेद् इति द्वितीयवाक्यार्थः । अनतीतद्विवर्षस्य खनने विशेषम् आह यमः ।
	ऊनद्विवर्षकं प्रेतं घृताक्तं निखनेद् भुवि ।
	यमगाथा (?) गायमानो यमसूक्तम् अनुस्मरन् ॥ इति ।
गाथाः (?) "यो ऽस्य कौष्ठ्यजगतः" इत्याद्यास् तिस्र ऋचः । यमसूक्तम् "परेयुवांसम्" इति षडृचम् । मनुरपि ।
	ऊनद्विवार्षिकं प्रेतं निदध्युर्बान्धवा बहिः ।
	अलंकृत्य शुचौ भूमाव् अस्थिसंचयनाद् ऋते ॥
	नास्य कार्यो ऽग्निसंस्कारो नापि कार्योदकक्रिया । 
	अरण्ये काष्ठवत् त्यक्त्वा क्षपेयुस् त्र्यहम् एव तु ॥ इति ।
यत्र भूमौ पुरास्थिसंचयनं कृतं तां विहायान्यत्र शुचौ भूमाव् अवटं खात्वा तत्र प्रेतशरीरं बान्धवा निधाय इष्टकालोष्टपाषाणादिभिः प्रच्छादयेयुरित्यर्थः । बान्धवा इति बहुवचनं बन्धूनाम् अत्रानुगमनं कृताकृतम् इति ज्ञापयितुम् । नियमपरं चेद् बवचनम्,
	ऊनद्विवार्षिकं प्रेतं निखनेन् नोदकं ततः ।
इति याज्ञवल्क्यवचनविरोधः प्रसज्येत । तस्माद् एकेन द्वाभ्यां त्रिभिर्वा निखननं कार्यम् इति तात्पर्यार्थः । "न कुर्याद् उदकम्" इति याज्ञवल्क्यवचनेन खननानन्तरं यच् छुद्ध्यर्थं स्नानं न तन् निषिध्यते, किं तु यत् प्रेतायोदकदानं तन् निषिध्यत इत्युक्तं तद्भाष्ये । द्विवर्षमरणे ऽप्युक्तं याज्ञवल्क्येन ।
	आ श्मशानाद् अनुव्रज्य इतरो ज्ञातिभिर्वृतः ।
	यमसूक्तं तथा गाथां (?) जपद्भिर्लौकिकाग्निना ॥
	स दग्धव्यः । । । ॥ इति ।
इतरः पूर्णद्विवर्षो यो मृतः स ज्ञातिभिः आ श्मशानाद् अनुव्रज्यः अनुगन्तव्यः, लौकिकाग्निना तैरेव यमसूक्तं यमगाथां च जपद्भिर्दग्धव्यश् चेत्यर्थः । अत्रानुव्रज्य इति नियमविधिबलान् नियमेन ज्ञातिभिरनुगमनं कर्तव्यम् । इतर इत्यभिधानाद् ऊनद्विवर्षे नियमाभावो ऽवगम्यते । निखननं च द्विवर्षात् प्राग् एवेत्यवगम्यते । लौकिकाग्निरसंस्कृताग्निश् चण्डालाग्निव्यतिरिक्तो ऽग्निर्ग्राह्यः,
	चण्डालाग्निरमेध्याग्निः सूतकाग्निश् च कर्हिचित् ।
	पतिताग्निश् चिताग्निश् च न शिष्टग्रहणोचितः ॥
इति देवलस्मरणात् । अस्मिन् वचने लौकिकाग्निनेति वदन् जातारणिनिर्मथिताग्निव्यतिरिक्तः जातकर्मादिसंस्कारेषु होमार्थ इति दर्शयति । अत एवोक्तं देवस्वामिना: "चूडाकरणादिहोमार्थं त्व् अग्नेर् जातारणेरुत्पत्तिः न तत् सद्भावे ऽपि विद्यमानाग्निपक्षबाधनम् अयुक्तम्" इति । ननु संपूर्णाद्विवर्षस्य याज्ञवल्क्येन विहितो ऽग्निसंस्कारो न नित्यः, "ऊनद्विवार्षिकं प्रेतं निदध्युर्बान्धवा बहिः" इत् प्रस्तुत्य "नास्य कार्यो ऽग्निसंस्कारः" इत् मनुनाभिधानाद् दर्शयति सर्वनाम्ना ऊनद्विवर्षप्रत्यवमर्शनं तथा व्याख्यानम् अयुक्तम् इति । उच्यते — ऊनद्विवर्षविषये नित्यवन् निखननं विधाय वाशब्दादिकं विना तत्रैव काष्ठावत्त्यागरूपपक्षान्तरविधानस्यानुचितत्वात्, अस्येति सर्वनाम्न ऊनद्विवर्षप्रत्यासन्नतया संनिहितसंपूर्णद्विवर्षप्रत्यवमर्शकत्वम् एव युक्तम् इति नास्यावकाशः । किं च संपूर्णद्विवर्षस्याग्निसंस्कारप्रतिषेधे क्रियमाणे कथं तत्र मृतशरीरस्य संस्कार इत्यपेक्षायाम् अरण्ये काष्ठावत्त्यागविधिरपेक्षितो भवति । नैवम् ऊनदिवर्षे, तत्राग्निसंस्कारप्रतिषेधे ऽपि निखननरूपसंस्कारस्य प्रागुक्तेरपि विद्यमानत्वात् । तस्माद् एवम् एव व्याख्येयम् । "क्षपेयुस् त्र्यहम् एव तु" इत् त्रिरात्राशौचविधिर्यद्यपि न विशेषेणाभिहितः, तथाप् "बालानां कृतचूडानाम् अशुच्छिर्नैशिकी स्मृता" इति तेनैव त्रिवर्षपर्यन्तं सपिण्डानाम् अहोरात्राशौचस्योक्तत्वात् तदविरोधेन मातापितृसोदरभ्रातृष्व् एव त्रिरात्रम् आशौचम् उपतिष्ठते, दन्तजननाद् ऊर्ध्वं त्रिवर्षपर्यन्तं त्रिरात्राशौचस्य मातापितृसोदरभ्रातृविषयत्वेन प्रतिपादितत्वात् । "नास्य कार्यो ऽग्निसंस्कारो नापि कार्योदकक्रिया" इति वदन्न् उदकदानक्रियाया अग्निसंस्कारानुविधायित्वं दर्शयति । तेनाग्निसंस्कारोदकदानक्रिययोः सह वा प्रवृत्तिः सह वा निवृत्तिरिति बोद्धव्यम् । ततश् च,
	नात्रिवर्षस्य कर्तव्या बान्धवैरुदकक्रिया ।
इति मनुवचनान्तरे उदकक्रियानिषेधाद् अग्निसंस्कारस्य प्रतिषेधो ऽवगन्तव्यः । अयं चाग्निसंस्कारोदकदाननिषेधो नामकरणात् प्राग् एव, नित्येनोर्ध्वम्,
	जातदन्तस्य वा कुर्यान् नानिम्नि वापि कृते सति ।
इति तेनैवान्तरम् अभिदानात् । नामकरणाद् दन्तजननाद् ऊर्ध्वं त्रिवर्षपर्यन्तं नाग्निसंस्कारम् उदकदानं च बान्धवाः कुर्युरित्यर्थः । एवं च जन्मप्रभृति ऊनद्विवर्षपर्यन्तम् उदकदानक्रियारहितं विखननं तत्सहिताग्निसंस्कारो वा, संपूर्णवर्षप्रभृत्य् ऊनद्विवर्षपर्यन्तम् उदकदानरहितो ऽरण्ये काष्ठवत् त्यागो ऽग्निसंस्कारो वा तत्सहितो ऽत्रेति संकलितो ऽर्थः प्रत्येतव्यः । नात्रिवर्षस्येति वदन्न् असंपूर्णत्रिवर्षप्रभृत्या मौञ्जिबन्धनाद् अग्निसंस्कारोदकदानप्रतिषेधो न विद्यत इति दर्शयति । तेन संपूर्णत्रिवर्षस्याकृतचौलस्यापि मरणे नियत एवाग्निसंस्कारो नित्या चोदकक्रियेति मन्तव्यम् । अत एव अङ्गिराः ।
	यद्यप्यकृतचूडो वै जातदन्तस् तु संस्थितः ।
	दाहयित्वा तथा तत्र कन्याशौचं त्र्यहं चरेत् ॥ इति ।
जातदन्तो जाताखिलदन्तः संपूर्णत्रिवर्ष इत्यर्थः । कृतचूडं संस्थितं दाहयित्वोदकक्रियां तस्यैव कृत्वा त्र्यहम् आशौचं मातापितृव्यतिरिक्तो ऽपि सपिण्डः समाचरेद् इत्यर्थः । यद्यपीति वदन्न् ऊनत्रिवर्षस्य कृतचूडस्यैव संस्थाने दहनोदकदानत्रिरात्राशौचं नियतं न पुनरकृतचूडस्यापीति दर्शयति । दर्शितं च लोकाक्षिणा ।
	तूष्णीम् एवोदकं कुर्यात् तुष्णीं संस्कारम् एव च ।
	सर्वेषां कृतचूडानाम् अन्यत्रापीच्छया द्वयम् ॥ इति ।
संस्कारम् अग्निसंस्कारम् । अन्यत्रापि अकृतचूडे ऽपि नामकरणाद् ऊर्ध्वं द्विवर्षपर्यन्तम् इच्छया प्रेताभ्युदयकामनया अग्निसंस्कारोदकदानात्मकं द्वयं कुर्याद् इत्यर्थः । अग्निसंस्कारे कृते उदकदाननियमात् त्रिरात्राशौचनियमनं मात्रादिसपिण्डानाम् । तथा च पराशरः ।
	दन्तजाते ऽनुजाते च कृतचूडे च संस्थिते ।
	अग्निसंस्करणं तेषां त्रिरात्रम् अशुचिर्भवेत् ॥ इति ।
येषाम् अजातदन्तानाम् अग्निसंस्करणं कृतं तेषां सपिण्डमात्रं मात्रादिव्यतिरिक्तम् अपि त्रिरात्रम् अशुचि भवेद्  इत्यर्थः । आदिपुराणे अकृतचूडस्याप्यग्निसंस्कारे कृते पित्रादिव्यतिरिक्तानाम् अपि त्रिरात्रम् आशौचम् इत्युक्तम् ।
	अनतीतद्विवर्षस् तु प्रेतो यत्रोपदह्यते ।
	अतिमोहाभिभूतैस् तु देशसाधर्म्यम् आचरन् ॥
	आशौचं बान्धवानां तु त्रिरात्रं तत्र विद्यते ॥ इति ।
देशसाधर्म्यम् आचरन् स्वदेशाचारम् आचरद्भिरित्यर्थः । मोहः स्नेहः । यतु तु वसिष्ठेनोक्तम्: "उदकक्रियाशौचं द्विवर्षात् प्रभृति दन्तजननाद् इत्येके" इति । तस्यायम् अर्थः: प्रेताभ्युदयकामनया क्रियमाणाग्निसंस्कारपूर्वोदकदानक्रिया सर्वसपिण्डानां त्रिरात्रम् आशौचं च द्विवर्षप्रभृतित्रिवर्षपर्यन्तं दन्तजननप्रभृतित्रिवर्षपर्यन्तं वा वेदितव्यम् इति । "दन्तजननाद् इत्येके" इत्येतन् मतान्तरोपलक्षणार्थम्, "नाम्नि वापि कृते सति" इति मनुना नामकरणप्रभृत्युदकदानादेर्। अभिधानात् । दन्तजननादि मातापितृभ्याम् एवाशौचं प्राक्चूडाकरणाद् इति मातापितृभ्याम् एवाशौचं त्रिरात्रं कर्तव्यम् इति शेषः,
	प्राङ्नामकरणात् सद्य एकाहं दन्तजन्मनः ।
	चूडायास् त्रिदिनं प्रोक्तम् । । । ॥
इति स्मृत्यन्तरे दन्तजननाद् ऊर्ध्वं प्राक्चूडाकरणान् मातापितृविषये त्रिरात्राशौचस्याभिधानात् । मातापितृभ्याम् एवेत्येवकारः सपिण्डान्तराणां त्रिरात्राशौचस्य निवृत्त्यर्थो नाशौचमात्रस्य । तथात्वे,
	नादन्तजन्मनः सद्य आ चौलान् नैशिकी स्मृता ।
इत्यादभिश् (?) च सपिण्डाशौचप्रतिपादकवचनैः सह विरोधो ऽपरिहार्थः स्यात् । एतेनैवम् "आ द्विवर्षे प्रेते मातापित्रोराशौचम्" इति पारस्करवचनं व्याख्यातम् । अत एवानन्तरम् उक्तं तेनैव: "एकरात्रं त्रिरात्रं वा शरीरम् अदग्ध्वा निखनन्ति" इति । तत्र त्रिरात्रम् इति पक्षो मातापितृविषयः । एकरात्रपक्षस् तु तदितरसपिण्डविषय इति मन्तव्यम् । "शरीरम् अदग्ध्वा निखनन्ति" इत्यस्मिन् विषये दाहस्थाने निखननम् इति दर्शितम् । यत् तु शङ्खलिखिताभ्याम् उक्तम्: "बाले ऽतीते सद्यःशौचं य ऊनद्विवर्षः स्याद् अनुतपन्नदन्तकः" इति, यो बाल ऊनद्विवर्षः तस्मिन् व्यतीते सद्यःशौचम् इत्यन्वयः । तद् एतत् प्रस्तुताग्निहोत्राद्यनुष्ठानविषयम्, "अग्निहोत्रार्थम् स्नानोपस्पर्शनात् तत् कालं शोचम्" इति शङ्खस्मरणात् । तेन शङ्खस्यापि "आचौलन्नैशिकी स्मृता" इत्यादिपूर्वोक्तवचनैः सह नास्ति विरोधः । यत् तु काश्यपेनोक्तम्: "बालानाम् अजातदन्तानां त्रिरात्रेण शुद्धिः" इति, यत् तु वैवस्वतेनोक्तम्: "बाले वा जातदन्ते वा त्रिरात्रम् आशौचं सद्यःशौचम् इति गौतमः" इति, यद् अपि वसिष्ठेन: "ऊनद्विवर्षे (?) प्रेते गर्भप्रपतने वा सपिण्डानां त्रिरात्रम् आशौचं सद्यःशौचम् इति गौतमः" इति, तत्र त्रिरात्रम् इत्यग्निसंस्कारविषयम् । सद्यःशौचम् इत्यनग्निसंस्कार एव प्रस्तुताग्निहोत्रानुष्ठानविषयम् । यत् तु पैठीनसिनोक्तम् "अकृतचूडानां त्रिरात्रम् इति, तद् अप्यग्निसंस्कारविषयम् । अनग्निसंस्कारो वा मातापितृविषयम् । यत् तु यमेनोक्तम्,
	ऊनद्विवर्षके बाले प्रेतत्वम् उपगच्छति ।
	अजातदन्ते तनये शिशौ गर्भच्युते तथा ॥
	निकृत्तचूडके वापि देशान्तरम् अथो (?) गते ।
	सपिण्डानां तु सर्वेषाम् अहोरात्रम् अशौचकम् ॥
इति, चत्वार्येतानि वाक्यानि "अहोरात्रम् अशौचकम्" इति त्रिष्व् अपि वाक्येषु संबध्यते । तत्राद्यवाक्यस्यायम् अर्थः: दन्तजाते ऊरद्विवर्षके बाले प्रेते निखननम् एव । तत्र पित्रादिव्यतिरिक्तसपिण्डानाम् अहोरात्रम् । द्वितीयवाक्यस्यायम् अर्थः: अजातदन्ते तनये नामकरणाद् ऊर्ध्वं खनने च कृते मातापित्रोरहोरात्रम् आशौचम् इति । तनयग्रहणाद् अत्र मातापित्रोरिति गम्यते । तृतीयवाक्योक्तगर्भच्युताव् एकरात्रम् ।
	पाते मातुर्यथामासं पित्रादीनां दिनत्रयम् ।
इति मरीचिवचनविरोधपरिहाराय गुणवत्पित्रादिसपिण्डविषयम् इति मन्तव्यम् । चतुर्थं वाक्यं देशान्तरमृतकृतचूडबालविषयम् इति तस्मिन्न् एव वाक्ये स्पष्टम् । अतो नास्यापि वचनान्तरविरोधः । यत् तु याज्ञवल्क्येनोक्तम्,
	त्रिरात्रं दशरात्रं वा शावम् आशौचम् इष्यते ।
	ऊनद्विवर्ष उभयोः सूतकं मातुरेव हि ॥
इति, उभयोर्मातापित्रोरित्यर्थः । ततश् चोनद्विवर्षे प्रेते मातापित्रोर्दशरात्रं शावाशौचम् इत्युच्यते । पूर्वोक्तत्रिरात्राशौचविधायकानेकवचनविरोधप्रसङ्गात् तत् परिहाराय त्रिरात्रं शावाशौचम् इत्यनेनैव संबन्धः, न पुनर्दशरात्रं शावाशौचम् इष्यत इत्यनेनापीति नास्य वचनस्य पूर्वोक्तवचनेन सह विरोधः । यत् तु स्मृत्यन्तरवचनम्: "ऊनद्विवर्षे प्रेते मातापित्रोरेव नेतरेषाम्" इति, तस्यायम् अर्थः: ऊनद्विवर्षे प्रेते निखनेन कृते मातापित्रोरेव त्रिरात्रम् आशैचं नेतरेषां सपिण्डानाम्, तेषां त्व् एकरात्राभिधानाद् इति सर्वम् अनवद्यम् ।
	एवं निरूपितवयोऽवस्थाप्रयुक्ताशौचविधिः ब्राह्मणादिचर्वर्णसाधारणः, वर्णविशेषानुपादानेन मातापित्रोर्विहितत्वात् । वयसि षण्मासादिरूपे यत् सद्यःशौचादि विर्हितं तत् सर्वेषां ब्राह्मणानाम् अविशिष्टम् इत्यर्थः । यद्यप्यन्यानि ऋश्यशृङ्गवचनानि वयोऽवस्थाप्रयुक्ताशौचविषयाणि क्षत्रियादिषु दीर्घकालाशौचप्रतिपादकानि सन्ति, तथापि "कर्मभूयस्त्वात् फलभूयस्त्वम्" इति न्यायेनात्र शुद्धिभूयस्त्वाभावाद् अनुष्ठातॄङ्णां चानादरत्वे सति तानि न लिखितानि ॥


इति स्मृतिचन्द्रिकायां मृतशिशुशरीरसंस्काराशौचविषयाणि


अथ स्त्रीप्रजाशौचविषयाणि

उक्तम् अविशेषेण गर्भस्रावादिस्त्रीपुंसप्रजामरणे शावाशौचम् । इदानीं स्त्रीप्रजामरणाशौचविषयाणि कानिचिद् वचनानि लिख्यन्ते । तत्र आपस्तम्बः: 
	अप्रौढायां तु कन्यायां सद्यःशौचं विधीयते । इति ।
दन्तजननाद् ऊर्ध्वम् अपीति शेषः । एवं च,
	अजातदन्ते बाले तु सध्यःशौचं विधीयते ।
	अहोरात्रात् तदा शुद्धिर्बाले त्व् अकृतचूडके ॥
इत्यत्र दन्तजननाद् ऊर्ध्वं बालमरणे सत्यहोरात्राशौचविधानं कन्येतरवालविषयम् इति मन्तव्यम् । मनुना त्व् अकन्याविषय एव विहितम् ।
	नृणाम् अकृतचूडानाम् अशुद्धिर्नैशिकी स्मृता । इति ।
नृणां पुंसाम् इत्यर्थः ।
	निवृत्तचूडकानां तु त्रिरात्राच् छुद्धिरिष्यते । इति ।
एतद् अपि मनूक्तम् अकन्याविषयम् एव, नृणाम् इत्यस्यानुषङ्गात् । कथं तर्ह्याशौचं कृतचूडकन्यामरण इत्यपेक्षिते आपस्तम्बः: "एकाहाच् छुद्धिम् आयान्ति कृतचूडिकायाम्" इति । कृतचूडिकायां कन्यायां विवाहाद् अर्वाङ् मृतायाम् अहोरात्रम् इत्यर्थः,
	अप्रत्तायां मृतायां तु कन्यायाम् एकरात्रकम् ।
	आशौचं बान्धवानां तु पित्रादीनां प्रकीर्तितम् ॥
इति मार्कण्डेयस्मरणात् । तत्र पित्रादीनां बान्धवानाम् इति नैवम् अन्वयः, पित्रादिसर्वबन्धूनाम् अहोरात्राशौच उच्यमाने स्मृत्यन्तरविरोधापत्तेः । अतस् तत्परिहाराय पित्रादीनाम् अस्मिन् विषये स्मृत्यन्तरे प्रकीर्तितं त्रिरात्रम् आशौचं भवतीत्यध्याहृतेनान्वयो द्रष्टव्यः । पितृवत् सोदराणाम् अपि पत्यासत्त्यतिशयान् न बन्धुवद् आशौचम्, किं तु पितृवद् एवेति ज्ञापयितुं बहुवचननिर्देशः पित्रादीनाम् इति कृतः । यमेनोक्तम् ।
	पित्रोरुपरमे स्त्रीणाम् आशौचं तु कथं भवेत् ।
	त्रिरात्रेण विशुद्धिः स्याद् इत्याह भवान् यमः ॥
अत्र स्त्रीणाम् उपरमे पित्रोः कथम् आशौचम् इत्यन्वयः । अकृतचूडस्त्रीणाम् उपरमे मातापित्रोराशौचं कथं भवेत् । बन्धूनाम् इत्वैकरात्रम् आशौचम्, उत प्रत्यासत्त्यतिशयात् ततो ऽधिकम्, इति संशये पित्रोस् त्रिरात्रेणैव् शुद्धिरिति नियमेन निरनय इत्यर्थः । पित्रोरिति पित्रादीनाम् इत्यन्वयो ऽवगन्तव्यः । एवं पितोरिति यत यत्रोच्यते तत्र तत्र पितृशब्दस्य सोदरभारॄणाम् उपलक्षणत्वं वेदितव्यम् । कार्ष्णाजिनिरपि पितृव्यादिबन्धूनां पित्रादीनाम् आशौचे विशेषम् आह ।
	प्रत्ताप्रत्तासु (?) योषित्सु संस्कृतासंस्कृतासु च ।
	मातापित्रोस् त्रिरात्रं (?) स्याद् इतरेषां यथाविधि ॥
अप्रत्तासु जातदन्तास्व् इति शेषः । अजातदन्तासु पित्रादीनाम् एकरात्राशौचस्य शङ्खेनोक्तत्वात् । जातदन्तासु स्त्रीषु पित्रादीनां पुमपत्यवद् एवाशौचं वेदितव्यम् । "इतरेषां यथाविधि" इत्यस्यायम् अर्थः: इतरेषां पितृव्यादीनां कन्यानां प्राक्चूडाकरणात् सद्यःशौचम्, प्राग् दानाद् एकाहम्, वाग्दत्तानां प्राक्परिणयनात् त्र्यहीम्त्यादिविध्यन्तरानुसारेण (?) शुद्धिरिति । प्रत्ता प्रक्रान्तदाना वाग्दत्तेति यावत् । संस्कृता विवाहसंस्कारेण संस्कृता ।
	वारिपूर्वं प्रदत्तासु या नैव प्रतिपादिता ।
	असंस्कृता तु सा प्रोक्ता त्रिरातम् उभयोः स्मृतम् ॥
इति मरीचिस्मरणात् । उभयोः भर्तृपितृपक्षयोः । अत एव मनुः ।
	स्त्रीणाम् असंअस्कृतानां तु त्र्यहाच् छुध्यन्ति बान्धवाः ।
	यथोकेनैव कालेन शुद्ध्यन्त्येव सनाभयः ॥ इति ।
अयम् अर्थः: वाग्दत्तानां विवाहासंस्कृतानां स्त्रीणां मरणे वाग्दानसमये कुमारीस्वीकर्तृपितृकेन बन्धुभावम् उपागता भर्तृपक्षीयास् त्रिरात्रेण शुध्यन्ति । सनाभयः कन्याप्रत्यासन्नास् त्रिपुरुषपर्यन्ताः सपिण्डाः यथात्रैवोक्तेन त्रिरात्रकल्पेन शुध्यन्ति । "अप्रत्तानां तु स्त्रीणां त्रिपुरुषसापिण्ड्यम्" इत् वचनबलाद् एवं व्याख्यातम् । पद्मपुराणे तु कन्यामरणाशौचं प्रपञ्चेनाभिहितम् ।
	आजन्मनस् तु चौलान्ता कन्या यत्र विपद्यते ।
	सद्यःशौचं भवेत् तत्र सर्ववर्णेषु नित्यशः ॥
	ततो वाग्दानपर्यन्तं यावद् एकाहम् एव हि ।
	ततः परं प्रवृत्तायां त्रिरात्रम् इति निश्चयः ॥
	वाग्दाने च कृते यत्र तरोभयतः त्र्यहम् (?) ।
	पितुर्वरस्य च ततो दत्तानां भर्तुरेव हिअ ।
	स्वजात्युक्तम् अशौचं (?) स्यान् (?) मृतके जनने ऽपि च ॥ इति ।
ततो "वाग्दानपर्यन्तम्" इत्यादेरयम् अर्थः: ततः तस्माच् चौलाद् वाग्दानपर्यन्तं कन्याविपत्तौ यावद् एकाहम् अहोरात्रं यावत् तावद् आशौचम्, ततः परं वाग्दानाद् ऊर्ध्वं विवाहोत्कर्षविषये वाग्दानावस्थायाम् एव प्रवृत्तायाम् अहिकवयस्यपि त्रिरात्रम् एवेति निश्चयः । वाग्दाने कृते तत्रोभयतः पक्षे त्रिरात्रम्, ततो विवाहाद् ऊर्ध्वं दत्तानां सम्यक् प्रतिपादितानां मरणे अपत्यजनने केवलं भर्तृपक्षस्य स्वजात्युक्तं दशाहम् आशौचं स्याद् इति । प्रवृत्तायां त्रिरात्रम् इत्यस्य दृष्टरजस्यपवादम् आह शङ्खः ।
	पितृवेश्मनि या नारी रजः पश्यत्यसंस्कृता ।
	तस्यां मृतायां नाशौचं कदाचिद् अपि शाम्यति ॥ इति ।
स्वजात्युक्तदशाहादिकालाद् अर्वाक् कदाचिद् अपि न शाम्यतीत्येवं कैश्चिद् व्याख्यातम् । विवाहोत्कर्षवच् चूडाकरणवाग्दानयोरुत्कर्षे आ चौडात् सद्य आ वाग्दानाद् एकाहम् एवेति निश्चयो न्यायसाम्यात् कार्यः । अचूडितायाम् अवाग्दत्तायां वा रजोदर्शने "पितृवेश्मनि या नारी" इत्यादिवचनोक्तं द्रष्टव्यम् । परतो मृतायाम् आशौचं पितृपक्षे निवर्तत इत्याह मार्कण्डेयः ।
	कन्यायास् तु व्रतस्ताने विवाहः परिकीर्तितः ।
	उद्वाहितानाम् आशौचं पितृपक्षे विधीयते ॥ इति ।
अस्य क्वचिद् अपवादम् आह विष्णुः: "विवाहसंस्कारसंस्कृतासु स्त्रीषु नासौचं पितृपक्षे तत्प्रसवमरणे चेत् पितृगेहे भवेतां तदैकरात्रं त्रिरात्रं वा" इति । "तत्प्रसवमरणे" इत्यादेरयम् अर्थः: विवाहसंस्कृतानां स्त्रीणां पितृगेहे प्रसवे गर्भस्थशिशुजनने तस्या मरणे वा यथाक्रमं प्रसवे एकरात्रं मरणे त्रिरात्रं पितृव्यादिबन्धूनाम् आशौचं भवतीति । तथा च बान्धवा इत्यनुवृत्तौ शङ्खः: "गेहे मृतासु दत्तासु कन्यासु त्र्यहं तथा" इति । परिणीतासु स्त्रीषु पितृगेहे मृतासु पितृव्यादिबान्धवास् त्र्यहम् आशौचं कुर्युरित्यर्थः । अथ वा प्रसवे मरणे बान्धवानाम् एकरात्रं पित्रादेस् त्र्यहम् इति व्यवस्थाया विष्णुवचनं व्याख्ययम्,
	दत्ता नारी पितुर्गेहे सूयेताथ म्रियेत वा ।
	तद्बन्धुवर्गस् त्व् एकेन शुद्धस् तज्जनकस् त्रिभिः ॥
इति ब्रह्मपुराणे व्यवस्थयैवाभिधानात् । जनकग्रहणं जनन्याः सोदरभ्रातॄणाम् अपि प्रदर्शनार्थम् । एवं पितृगेहे प्रसवे पितृपक्षीयस्यैकरात्रम् आशौचं मरणे त्रिरात्रम् एकरात्रं वेति । पितृगृहाद् अन्यत्र प्रसवे मरणे वा पितृपक्षस्य नास्त्याशौचम्, मातापित्रोः स्वगेहे जनने मरणे वा त्रिरात्रम्, गृहान्तरे ऽपि मरणे त्रिरात्रं प्रसवे तूभयोरपि नास्त्याशौचं कारनाभावाद् इत्यवगन्तव्यम् । यत् तु शङ्खलिखिताभ्याम् उक्तम्: "वाक्प्रदाने कृते विवाहे चाकृते यत्र कन्या विपद्यते तत्रोभयतः उभयस्मिन् भर्तृपितृपक्षे त्रिरात्रम् आशौचम् ऊढायां गोत्रात् पिण्डाशौचाभ्यां निवृत्तिः" इति, आशौचशब्देनात्र आशौचदशायां कर्तव्यम् उदकदानं निर्दिश्यते । ततश् चायम् अर्थः: ऊढायां कन्यायां पितृगेहे मृतायां पितृव्यादिबन्धूनाम् एकाहम् आशौचं पितृगोत्रात् पिण्डोदकदानादेर्निवृत्तिरिति । अतो न पूर्वोक्तविरोधः । पितृगोत्रतः पिण्डाशौचनिवृत्तौ हेतुम् आह पैठीनसिः: "दत्ता कन्या परैव भवति" इति । ऊढा कन्या भर्तृगोत्रेणैव भवतीत्यर्थः,
	एकत्वं सा गता भर्तुः पिण्डे गोत्रे च सूतके ।
इति स्मरणात् । अतश् च पिण्डोदकदानम् ऊढायै भर्तृगोत्रेण कर्तव्यम् इत्यर्थः । अत एव मार्कण्डेयः ।
	ब्राह्मादिषु विवाहेषु या ऊढा कन्यका भवेत् ।
	भर्तृगोत्रेण कर्तव्यास् तस्याः पिण्डोदकक्रियाः ॥
	आसुरादिविवाहेषु पितृगोत्रेण धर्मतः ॥ इति ।
पितृगोत्रेण कन्यापितृगोत्रेणेत्यर्थः । ऊढायाः पिण्डोदकक्रियाश् च भर्तृकुल्यैः कर्तव्याः । तथा च वसिष्ठः: "दत्तानाम् इतरे कुर्वीरंस् ताश् च स्त्रियस् तेषाम्" इति । उद्वाहितानां स्त्रीणाम् और्ध्वदैहिकं भर्तृकुल्याः कुर्युः, तेषां भर्तृकुल्यानां मरणे ता उद्वाहिताः स्त्रियः कुर्युरित्यर्थः । पुत्रादिप्रत्यासन्नाधिकार्यभावविषयम् एतद् इति श्राद्धकाण्डे निरूपितम् ॥


इति स्मृतिचन्द्रिकायां स्त्रीप्रजाशौचविषयाणि


अथान्यान्यपि शावाशौचविषयाणि वचनानि लिख्यन्ते

तत्र अङ्गिराः ।
	अतः परं तु वर्णानां प्रतिपत्तिर्यथाक्रमम् ।
	वक्ष्यामः शावम् आशौचं यथादृष्टं मनीषिभिः ॥ इति ।
अतः परम् उपनीतशवनिमित्तम् आशौचं वक्ष्याम इत्यर्थः । अनुपनीतशवनिमित्ताशौचस्य प्राग् उक्तत्वात् । अत एव,
	त्रिरात्रम् आ व्रतादेशाद् दशरात्रम् अतः परम् ।
इत्युक्तम् । व्रतादेश उपनयनम् । ततः परं बाल्ये यौवने वार्धके वा मरणे दशरात्रम् आशौचं भवतीत्यर्थः । अस्मिन् विषये मनुरपि ।
	दशाहं शावम् आशौचं सपिण्डेषु विधीयते । इति ।
सपिण्डेषु ब्राह्मणसपिण्डेष्व् इत्यर्थः,
	शुध्येद् विप्रो दशाहेन् द्वादशाहेन भूमिपः ।
	वैस्यः पञ्चदशाहेन शूद्रो मासेन शुध्यति ।
इति तेनैवोक्तत्वात् । ब्रह्मक्षत्रियवैश्यशूद्रसपिण्डेषु दशाहं द्वादशाहं पञ्चदशाहं मासं शावाशौचं विधीयत इत्यर्थः । यत् तु याज्ञवल्क्येनोक्तम्,
	त्रिरात्रं दशरात्रं वा शावम् आसौचम् इष्यते ।
इति, तत्र त्रिरात्रपक्षः समानोदकविषय इत्यविरोधः । एवम् एव बृहस्पतिः ।
	दशाहेन सपिण्डास् तु शुद्ध्यन्ति प्रेतसूतके ।
	त्रिरात्रेण सकुल्याश् च स्नात्वा शुध्यन्ति गोत्रजाः ॥ इति ।
कः पुनः सपिण्डादीनां भेदः । उच्यते: यतः प्रवृत्तः सन्तानविशेषः स कूटस्थ इति व्यवह्रियते । तत्सन्तानेषु तम् आदिं कृत्वा गणिताः पुत्रपौत्रादयः सप्तपुरुषपर्यन्ता न गोत्रान्तरानुप्रविष्टाः परस्परं सपिण्डा विज्ञेयाः । तथा च शङ्खलिखितौ ।
	सपिण्डता तु सर्वेषां गोत्रतः सप्तपौरुषी । इति ।
कूटस्थम् आरभ्य सप्तपुरुषपर्यन्ताः सपिण्डाः । सर्वेषां कूटस्थसंततिजातानां गोत्रतः एकगोत्रत्वलक्षणोपाधिसद्भावे सतीत्यर्थः । एवं कूटस्थस्त्रीपुंससन्ततिजातानां दौहित्रपौत्राणां गोत्रभेदाद् अन्योन्यसपिण्डता नावगन्तव्या । सप्तपौरुषी चेयं सपिण्डता ब्राह्मणादिसर्ववर्णेषु समानैव,
	सपिण्डता तु पुरुषे सप्तमे विनिवर्तते ।
	सजातीयेषु वर्णेषु चतुर्थे भिन्नजातिषु ॥
इति पराशस्मरणात् । कूटस्थसजातीयेषु सपिण्डता सप्तमाद् ऊर्ध्वं निवर्तत इति असजातीयेषु त्रिपुरुषाद् ऊर्ध्वं निवर्तत इत्यर्थः । तथाह शातातपः ।
	पुत्राणां च सपिणानाम् अप्रत्तानां च योषिताम् ।
	सपिण्डता तु निर्दिष्टा पितृपक्षे त्रिपूरुषात् ॥ इति ।
साप्तपौरुषात् सापिण्ड्यं विनिवर्तते । अत ऊर्ध्वं समानोदकाः । समानोदका एव बृहस्पतिना सकुल्या इत्युक्ताः । निवृत्तसमानोदकभावा गोत्रजाः,
	समनोदकभावस् त्व् अनुवर्तेताचतुर्दशात् ।
	जन्मनाम्नोः स्मृतेरेके तत्परं गोत्रम् उच्यते ॥
इति व्याघ्रस्मरणात् । जन्म च नाव च जन्मनामनी, तयोः स्मरणं यावत् तावत् समानोदकभाव इत्येके मन्यन्ते । अतः परं समानोदकभावस् त्व् एकेषां मते निवर्तत इत्युक्तम् । उक्तं च साक्षान् मनुना ।
	सपिण्डता तु पुरुषे सप्तमे विनिवर्तते ।
	समानोदकभावस् तु जन्मनाम्नोरवेदने ॥ इति ।
जन्मावेदनम् अस्मत्कुलोद्भूतो ऽयम् इति स्मरणोत्सादनम्, नामावेदनं देवदत्तवंश्या इति स्मरणोत्सादनम् । एवं जन्मनाम्नोरन्यतरसमरणोत्सादने ऽपि समानोदकभावो इत्यर्थः । तथा च स्मृत्यन्तरे ऽपि ।
	समानोदकभावस्य निवृत्तिः स्या अवेदने ।
	जन्मनाम्नोरन्यतराविज्ञाने ऽपि निवर्तते ॥ इति ।
एवम् अस्मरणे ऽपि न समानोदकभावो निवृत्तो येषां ते गोत्रजाः स्नानाच् छुध्यन्ति । येषां जन्मनाम्नोरस्मरणे सत्यपि चतुर्दशपुरुषातिक्रमात् सगोत्रत्वं तेषां स्नानमात्राच् छुद्धिः,
	समानोदकानां त्र्यहं गोत्रजानाम् अहः स्मृतम् ।
इति जाबालिवचनस्यैवंविधगोत्रजविषयत्वात् । समानोदकानां त्र्यहम् इत्यनेन समानोदकेष्व् एव त्र्यहम् इति न नियम्यते, असमानोदकेष्व् अपि स्मरणदर्शनात् । तथा च स्मृतिः ।
	त्र्यहं मातामहाचार्यश्रोतिर्य्ष्व् अशुचिर्भवेत् । इति ।
मातामहो मातुः पिता । आचार्यः,
	उपनीय तु यः शिष्यं वेदम् अध्यापयेद् द्विजः ।
	सकल्पं सरहस्यं च तम् आचार्यं प्रचक्षते ॥
इत्युक्तलक्षणवान् । श्रोत्रियः एकशाखाध्यायी, "एकां शाखाम् अधीत्य श्रोत्रियो भवति" इति बोधायनस्मरणात् । वाक्यार्थस् तु: मातामहाचार्यश्रोत्रियेषु मृतेषु क्रमेण दौहित्रः अश्रोत्रियो ऽपि तच्छिष्यः प्रतिवेश्यद्विजश् च त्र्यहम् अशुचिर्भवेद् इति । श्रोत्रिये त्र्यहम् अशुद्धिः प्रतिवेश्य एव द्विजे, अप्रतिवेश्यानाम् एकग्रामिणाम् (?) एकरात्रस्य वक्ष्यमाणत्वात् । अत एव मनुना श्रोत्रिय वेशेष उक्तः ।
	श्रोत्रिये तूपसंपन्ने त्रिरात्रम् अशुचिर्भवेत् । इति ।
उपसंपन्नः प्रत्यसन्नः प्रतिवेश्य इति यावत् । आश्वलायनो ऽप्याचार्यलक्षणसंपन्ने गुरौ त्रिरात्रम् आह: "गुरौ चासपिण्डे त्रिरात्रम्" इति । सपिण्डो गुरुः पिता । तदितर उक्तलक्षणवान् आचार्यः । "इतरेष्व् आचार्येषु" इत्यनन्तरं तेनैवाभिधानात् । अतो ऽत्राप्यन्योपनीतशिष्यस्यैवासपिण्डगुरुमरणे त्रिरात्रं वेदितव्यम् । एतच् च त्रिरात्रं परेण दहनादिके क्रियमाणे द्रष्टव्यम् । यद् आह मनुः ।
	गुरोः प्रेतस्य शिष्यस् तु पितृमेधं समाचरन् ।
	प्रेताहारैः समं तत्र दशरात्रेण शुध्यति ॥ इति ।
प्रेताहाराः प्रेतद्रव्योपजीविनः, प्रेतकुटुम्बान्तर्गताः सपिण्डा इति यावत् । तैः सह दशरात्रेण पितृमेधकर्ता शिष्यः शुध्यतीत्यर्थः । एवं च दशरात्राशौचस्य पितृमेधकर्तृत्वप्रयुक्तत्वाद् दौहित्रादाव् अपि पितृमेधकर्तृत्वे दशरात्रं वेदितव्यम् । प्रचेता अपि ।
	मातृष्वसामातुलयोः श्वश्रूश्वशुरयोर्गुरौ ।
	मृते चर्त्विजि याज्ये च त्रिरात्रेण विशुध्यति ॥ इति ।
मातृश्वस्रादिषु वक्ष्यमाणपक्षिण्याशौचचिधिविरोधपरिहाराय किंचिद् विशेषणं कल्प्यम् । तत्र पित्रोरसंनिधानासामर्थ्यादौ मातृष्वसामातुलयोः भगिनीसुतसंनिधात्रोः श्वश्रूश्वशुरयोः जामातृपोषकयोः गुरौ उपनयनादिकर्तरि ऋत्विजि यजमानकुलक्रमायाते याज्ये च क्षत्रियकुलक्रमायाते मृते भागिनेयादिः प्रतिसंबन्धी त्रिरात्रेण शुध्यतीति । वृद्धमनुरपि ।
	पित्रोरुपरमे स्त्रीणाम् ऊढानां तु कथं भवेत् ।
	त्रिरात्रेण विशुद्धिः स्याद् इत्याह भगवान् यमः ॥
पित्रोरुपरमे पितुर्वा मातुर्वा मरणे विवाहसंस्कारसंस्कृतानां दुहितॄणां त्रिरात्रेण सुद्धिरित्यर्थः । दौहित्राणां मरणे ऽप्याह स एव ।
	संस्थिते पक्षिणी कार्या दौहित्रे भगिनीसुते ।
	संस्कृते तु त्रिरात्रं स्याद् इति धर्मो व्यवस्थितः ॥ इति ।
दौहित्रे भगिनीसुते उपनयनसंस्कारसंस्कृते मातामहमातामह्योः मातृष्वसामातुलयोस् त्रिरात्रम् आशौचं भवति । उपनयनसंस्कृते पक्षिणी, आगामिवर्तमानाद् अहर्युक्तां रात्रिं मातामहादिः क्षपयेद् इत्यर्थः । अत्रोपनीतमरणाशौचकथने ऽतिप्रसङ्गाद् अनुपनीतस्यापि कथितम् इति मन्तव्यम् । बोधायनो ऽपि: "शिष्यसतीर्थ्यसब्रह्मचारिषु त्रिरात्रम् अहोरात्रम् एकाहम् इति कुर्वीत" इति । त्रीण्येतानि वाक्यानि । तत्र प्रथमवाक्यस्यायम् अर्थः: अन्येनोपनीते शिष्ये मृते त्रिरात्रम् आशौचम् आचार्यः कुर्याद् इति । कृतविद्या एकगुरवः शिश्याश् च सतीर्थ्याः, तेषु कस्यचिन् मरणे तदितरः सतीर्थ्यः अहोरात्रं कुर्यद् इति द्वितीयवाक्यार्थः । एकगुरवः सहाध्ययिनः शिष्याः सब्रह्मचारिणः, तेष्व् एकस्मिन् मृते तदितरः सब्रह्मचारी एकाहम् आशौचं कुर्याद् इति तृतीयवाक्यार्थः । हारीतो ऽपि ।
	परपूर्वासु भार्यासु पुत्रेषु कृतकेषु च ।
	मातामहे त्रिरात्रं स्याद् एकाहं तु सपिण्डतः ॥ इति ।
परः वर्तमानभर्तुरन्यः स्वभर्ता यस्सास्सा (?) परपूर्वा पुनर्भूरित्यर्थः । कृतकः पुत्रः जन्मव्यतिरिक्तैः कारणैर् जातो दत्तादिः पुत्रः । वाक्यार्थस् तु: मातामहादौ मृते परपुऋवाया भार्याया मरणे पूर्वापरयोर्भर्त्रोस् त्रिरात्रम्, कृतकपुत्रमरणे जन्मव्यतिरिक्तकारणेन यस्य पुत्रो जातस् तस्य त्रिरात्रम्, पूर्वापरभर्तुः कृतकपुत्रिणश् च ये सपिण्डास् तेषाम् अहोरात्रम् आशौचम् इत्यर्थः । अत्र सपिण्डदौहित्राशौचकथनप्रसङ्गात् पुनर्भूसपिण्डानाम् आशौचं कथितम् इति मन्तव्यम् । शङ्खस् तु स्वैरिणीपुनर्भ्वाम् अपि त्रिरात्राशौचम् आह ।
	अनौरसेषु पुत्रेषु भार्यास्व् अन्यगतासु च ।
	परपूर्वासु च स्वासु त्रिरात्राच् छुच्छिरिष्यते ॥ इति ।
अनौरसेषु पुत्रेषु क्षेत्रजदत्तकादिषु अन्यगतासु पुनर्विवाहम् अन्तरेण भर्त्रन्तरं समाश्रितासु स्वैरिणीषु परपूर्वासु स्वासु वर्णानतिक्रमेण पुनर्भूषु । विष्णुः शङ्खोक्तविषये जन्मन्यपि त्रिरात्रम् आह ।
	अनौरसेषु पुत्रेषु जातेषु च मृतेषु च ।
	परपूर्वासु भार्यासु प्रसूतासु मृतासु च ॥ इति ।
"मातामहे ऽतीते त्रिरात्रेण" इति पूर्ववाक्यश्रुतत्रिरात्रेणेतिपदम् इहानुषज्यते । अङ्गिरा अपि ।
	गृहे यस्य मृतः कश्चिद् असपिण्डः कथंचन ।
	तस्याप्यशौचं विज्ञेयं त्रिरात्रं नात्र संशयः ॥ इति ।
प्रधानगृहमरणविषयम् एतत् । अप्रधानगृहमरणे त्व् आह विष्णुः: "असपिण्डे स्ववेश्वनि मृते ऽप्येकरात्रम् आशौचम्" इति । असपिण्डयोनिसंबन्धमरणे त्व् आह गौतमः: "पक्षिणीम् असपिण्डयोनिसंबन्धे सहाध्यायिनि च" इति । पितृव्यादिः योनिसंबन्धः, तद्व्यावृत्त्यर्थम् असपिण्डग्रहणम् । ततश् चायम् अर्थः: असपिण्डयोनिसंबन्धाः मातुलमातृष्वसृभगिनीभागिनेयपितृष्वसृतत्सुतादयः, तेषां मरणे तत्संबन्धप्रतियोगी भागिनेयादिपक्षिणीं क्षपयेद् इत्यर्थः । सहाध्यायिनीत्यस्यायम् अर्थः: येन शास्त्रेण सहैकस्मिन् गुरुकुले द्वादशाब्दादिबहुकालम् अध्ययनं च कृतं तन्मरणे तदितरस् तत्सहाध्यायी पक्षिणीं क्षपयेद् इति । मनुरपि ।
	मातुले पक्षिणीं रात्रिं शिष्यर्त्विग्बान्धवेषु च । इति ।
अल्पोपकारकमातुले, अन्योपनीतसाङ्गवेदाध्यायिनिशिष्ये, आधानप्रभृति यावज्जीवम् आर्त्विजकारिणि ऋत्विजि, आत्मपितृमातृबान्धवे मृते भागिनेयादिः पाक्षिणीं रात्रिम् अशुचिर्भवतीत्यर्थः । बान्धवाः स्मृत्यन्तरे दर्शिताः ।
	आत्मपितृष्वसुः पुत्रा आत्ममातृष्वसुः सुताः ।
	आत्ममातुलपुत्राश् च विज्ञेया आत्मबान्धवाः ॥
	पितुः पितृष्वसुः पुत्राः पितुर्मातृष्वसुः सुताः ।
	पितुर्मातुलपुत्राश् च विज्ञेयाः पितृबान्धवाः ॥
	मातुः पितृष्वसुः पुत्रा मातुर्मातृष्वसुः सुताः ।
	मातुर्मातुलपुत्राश् च विज्ञेया मातृबान्धवाः ॥
वृद्धमनुरपि ।
	श्वश्रयोर्भगिन्यां च मातुलान्यां च मातुले ।
	पितुः स्वसरि मातुश् च पक्षिणीं क्षपेन् निशाम् ॥
	मातुले श्वशुरे मित्रे गुरौ गुर्वङ्गनासु च ।
	आशौचं पक्षिणीं रात्रिं मृता मातामही यदि ॥ इति ।
श्वशुरयोः स्वल्पोपकारिणोः भगिन्यां मातृहितकारिण्यां मातुलान्यां मातुलपत्न्याम् अल्पोपकारिणि मातुले च पितृष्वसरि मातृष्वसरि चाल्पोपकारिण्यां पक्षिणीं निशां क्षपयेद् इति पूर्वश्लोकार्थः । द्वितीयश्लोके पुनर्मातुलग्रहणं श्वशुरविशेषणार्थम् । यो मातुलो भागिनेयाय दुहितरं दत्वा श्वशुरः संजातस् तस्मिन् श्वशुर इत्यर्थः । मित्रे मित्रविधानेन स्वीकृते । गुरौ शास्त्रोपदेशके,
	अल्पं वा बहु वा यस्य श्रुतस्योपकरोति यः ।
	तम् अपीह गुरुं विद्याच् छ्रुतोपक्रियया तया ॥
इति शास्त्रोपदेशके ऽपि गुरुशब्दस्मरणात् । यत् तु जाबालिना "गोत्रजानाम् अहः स्मृतम्" इत्युक्त्वोक्तम्,
	मातृबन्धौ गुरौ मित्रे मण्डलाधिपतौ तथा ।
इति, मातृबन्धुः मातुलः । यत् तु याज्ञवल्क्येन,
	अहस् त्व् अदत्तकन्यासु बाले त्व् अकृतचूडके ।
इत्युक्त्वोक्तम्,
	गुर्वन्तेवास्यनूचानमातुलश्रोत्रियेषु च ।
	अनौरसेषु पुत्रेषु भार्यास्व् अयगतासु च ॥
इति, यच् च विष्णुनोक्तम्: "आचार्यपत्नीगुरूपध्यायमातुलश्वशुरश्वश्रूसहाध्यायिशिष्येष्व् एकरात्रेण शुद्धिः" इति, तत्र जाबाल्युक्तगुरुशब्दस्य याज्ञवल्क्योक्तगुरुशब्दस्य च विष्णूक्तोपाध्यायशब्देन समानार्थत्वम् अवगन्तव्यम् । अत एव आश्वलायनेन "गुरौ चासपिण्डे त्रिरात्रम्" इत्युक्त्वोक्तम् "इतरेष्व् आचार्येष्व् एकाहम्" इति । "उपनीय तु यः शिष्यं वेदम् अध्यापयेत्" इत्यादिना निरूपिताद् आचार्याद् इतरेष्व् आचार्येष्व् इत्यर्थः । मातुल एकरात्रम् अनुपकारकमातुलविषयम् । पुत्र एकरात्रं यथाकथंचित् स्वीकृतपुत्रविषयम् । शिष्य एक रात्रम् इतराचार्यविषयम् । श्रोत्रिय एकरात्रं समानग्रामश्रोत्रियविषयम्, "एकाहं सब्रह्मचारिणि समानग्रामिणि च श्रोत्रिये" इत्याश्वलायनस्मरणात् । अनौरसेषु पुत्रेष्व् अन्यगतासु भार्यास्व् एकरात्रम् अनौरसादीनाम् असंनिधान्विषयम् । श्वशुरयोरेकरात्रविधानं जामात्र(?)नुपकारश्वशुरविषयम् । सहाध्यायिन्येकरात्रं द्वादशाब्दकालाद् अन्यतरकालसहाध्यायिविषयम् । अन्यथा जाबालिवचनात् पूर्वोक्तत्रिरात्रविधायकवचनैः सह विरोधः स्यात् । यत् तु मनुनोक्तम्,
	प्रेते राजनि सज्योतिर्यस्य स्याद् विषये स्थितः ।
इति — ज्योतिषा सह वर्तत इति सज्योतिः — अह्नि चेद् मरणं यावत् सूर्यदर्शनं तावद् आशौचम्, रात्रौ चेत् यावन् नक्षत्रदर्शनं तावद् आशौचम् इत्यर्थः । तद् एतत् स्वल्पदेशाधिपतिविषयम्, महामण्डलाधिपतिविषये त्व् एकरात्रविधानात् । अत एव स्वपदेशाधिपतौ सज्योतिरनध्ययम् आह वृद्धमनुः ।
	ग्रामेश्वरे कुलपतौ श्रोत्रिये च तपस्विनि ।
	शिष्ये पञ्चत्वम् आपन्ने शुचिर्नक्षत्रदर्शनात् ॥ इति ।
कुलपतिः समूहपतिः । असंनिहितश्रोतियादिविषयम् एतत् । यत् तु मनुनोक्तम्,
	भगिन्यां संस्थितायां तु भ्रातर्यपि च संस्थिते ।
	मित्रे जामातरि प्रेते दौहित्रे भगिनीसुते ॥
	स्यालके तत्सुते चैव सद्यः स्नानेन शुध्यति ।
इति, भगिन्यां विवहसंस्कृतायां मृतायां सोदरभ्राता सद्यः स्नानेन शुध्यति न मातापितृवत् त्रिरात्रेणेत्यर्थः । भ्रातरि सोदरे च उपनयनसंस्कृते मृते भगिनी सद्यः स्नानेन सुध्यतीति । मित्रे चिरकालानुबन्धशून्ये जामातरि प्रेते श्वशुरौ सद्यः स्नानेन शुध्यतः । स्यालकः पत्नीभ्राता तस्मिंस् तत्सुते वा मृते सद्यः स्नानेन शुध्यतीति । दौहित्रे भगिनीसुते च सद्यःशौचम् असंनिहितदौहित्रादिविषयम् । अतो न दौहित्रादाव् उक्तत्रिरात्रविरोधः । उक्तं समानोदकाद्याशौचम् अत्र त्रिष्व् अपि वर्णेषु समानम्, सपिण्डाशौचवद् अत्र विशेषोल्लेखनविशेषस्मरणात् अविशेषज्ञापकस्य वाच्यत्वाच् च । तथा हि आशौचप्रकरणादौ ।
	आशौचम् असपिण्डेषु प्रोषिते श्रोत्रिये गुरौ ।
	अतीते नृपतौ तद्वद् ऋतुकाले च योषिताम् ॥
	अप्रजासु तथा स्त्रीषु मतुले बान्धवेषु च ।
	एवम् आदाव् अशौचस्य चतुर्णाम् अपि तुल्यता ॥
	वर्णानाम् इत्येव सिद्धे चतुर्णाम् अपि कीर्तनात् । इति ।
अप्रजासु गर्भस्रावादिना नष्टप्रजासु ॥


इति स्मृतिचन्द्रिकायाम् अन्यानि शावाशौचविषयाणि


अथासंनिहितदेशभवकालभवसपिण्डादिजननमरणाशौच-विषयाणि वचनानि लिख्यन्ते

अत्र मनुः ।
	संनिधाव् एव यः कल्पः शावाशौचस्य कीर्तितः ।
	असंनिधाने स ज्ञेयो विधिः संबन्धिबान्धवैः ॥
संबन्धिनो व्यवहितसंबन्धिनः समानोदका इति यावत् । बान्धवाः प्रत्यासन्नसंबन्धिनः सपिण्डा इति यावत् । कल्पो विधिः । वाक्यार्थस् तु: शावाशौचस्य यो विधिः "दशाहं शावम् आशौचं सपिण्डेषु विधीयत्, त्र्यहात् तूदकदायिनः" इत्यादिवचनैः सपिण्डादिमरणे ज्ञेयः । अयं च वक्ष्यमाणशावाशौचस्य विधिरसंनिहितदेशभवमरणविxअये संबन्धिबान्धवैः ज्ञेय इति । शावाशौचस्येति जन्माशौचस्यापि प्रदर्शनार्थम् ।
	जनने ऽप्येवम् एव स्यान् निपुणां शुद्धिम् इच्छताम् ।
	जन्मन्येकोदकानां तु त्रिरात्राच्  छुद्धिरिष्यते ॥
इत्य् वचनेन सपिण्डसमानोदकानां कीर्तितो यः स एष जन्माशौचविधिः संनिहितदेशभवजननविषयो ज्ञेयः । असंनिहितदेशभवजननविषये वक्ष्यमाणो विधिर् ज्ञेयः । ततस् तावद् असंनिहितदेसभसपिण्डमरणे विशेषं दर्शयति स एव ।
	विगतं तु विदेशस्थं शृणुयाद् यो ह्यनिर्दशम् ।
	यच्छेषं दशरात्रस्य तावद् एवाशुचिर्भवेत् ॥ इति ।
विगतं मृतम् । विदेशस्थम् असंनिहितदेशस्थम् । अनिर्दशम् अनिर्गतदशाहम् । एतद् अनिर्गतद्वादशाहादेरुपलक्षणार्थम्, वाक्यार्थस् तु: असंनिहितदेशमृतं सपिण्डं यः स्वजात्युक्तकालाशौचमध्ये शृणुयात् सः स्वाशौचकालस्य यच्छेषं यावच्छेषं तावद् एव तावत् कालम् एव अशुचिर्भवेद् इति । असंनिहितदेशप्रसवे ऽपि समानम् एतत् । तथा च बृहस्पतिः ।
	अन्यदेशमृतं ज्ञातिं श्रुत्वा पुत्रस्य जन्म वा ।
	अनिर्गतदशाहं तु शेषाहोभिर्विशुध्यति ॥ इति ।
अन्यदेशमृतम् असंनिहितदेशमृतं ज्ञातिम्, पुत्रस्य जन्म ज्ञातेरपत्यस्य वा जन्म । शङ्खो ऽपि ।
	देशान्तरगतं श्रुत्वा कल्याणं मरणं तथा ।
	यच् छेषं दशरात्रस्य तावद् एवाशुचिर्भवेत् ॥ इति ।
देशान्तरगतम् असंनिहितदेशभवं कल्याणम् अपत्यजन्मेति यावत् । असंनिहितदेशभवमरणे तु विशेषम् आह पारस्करः: "प्रोषितसंस्थे यावच् छ्रवणप्रभृति कृतोदकाः कालशेषम् आसीरन्" इति । कृतोदकाः प्रेताय दत्तोदकाः । मरणाशौचदशायाम् अनुष्ठेयस्याधःशयनादेरुपलक्षणार्थम् एतत् । असंनिहितदेशभवसमानोदकमरणे त्व् आह मनुः ।
	बाले देशान्तरस्थे तु पृथक्पिण्डे च संस्थिते ।
	सवासा जलम् आप्लुत्य सद्य एव विशुध्यति ॥ इति ।
पृथक्पिण्डे असपिण्डे समानोदक इत् यावत् । देशान्तरस्थे असंनिहितदेशस्थे । देशान्तरस्थितत्वेन बालः असपिण्डो विशेष्यते । वाक्यार्थस् तु: असंनिहितदेशस्थे बाले समानोदके वा मृते मरणवार्ताश्रवणानन्तरम् एव तत्क्षणे सचेलस्नानेन विशुध्यतीति । एवं समानोदक जन्मन्यपि विशुद्धिः । तथा च बृहस्पतिः ।
	संनिधाने ऽशौचम् इति शावं संपरिकीर्तितम् ।
	दूरदेशे मृते जाते सद्यःशौचम् उदाहृतम् ॥
अत्रापि शावाशौचग्रहणं सूतकस्य प्रदर्शनार्थम् । अत एवासंनिधाने वक्ष्यमानाशौचविधिरत्र प्रदर्सितः । एवं मरणे जन्मनि च विहितं समानोदकानां सद्यःशौचं संनिधाने विहितत्रिरात्रादिकालविशेषाभावे द्रष्टव्यम् । तद्सद्भावे तच्छेषसुद्धिरप्यवगन्तव्या, "यच्छेषं दशरात्रस्य" इति शङ्खोक्तस्य संनिहितसमानोदकजन्ममरणाशौचकालविशेषोपलक्षणार्थत्वात्, "प्रोषिते कालशेषः स्यात्" इति याज्ञवल्क्यस्मरणाच् च । यदा दशाहाद् ऊर्ध्वम् असंनिहितदेशभवजन्मश्रवणं तदाह देवलः ।
	नाशुच्यं स्वल्पम् अप्यस्ति व्यतीतेषु दिनेष्व् अपि । इति ।
व्यतीतेषु दिनेषु प्रसवस्याशुच्यं स्वल्पम् अपि नास्तीत्यर्थः । यत् पुनर्मनुनोक्तम्,
	निर्दशं ज्ञातिमरणं श्रुत्वा पुत्रस्य जन्म च ।
	सवासा जलम् आप्लुत्य शुद्धो भवति मानवः ॥ इति ।
"पुत्रस्य जन्म च" इत्यनेन ज्ञातिपुत्रस्येति न्यायेनावगम्यते, पुत्रशब्दस्य (?) संबन्धिवेशेषपर्त्वात् । एवं चायं वाक्यार्थः: निर्गतदशाहं ज्ञातिमरणं ज्ञातेरपत्यस्य जन्म वा श्रुत्वा श्रवणानन्तरक्षणे सचेलस्नानेनासपिण्डस्य शुद्धिरिति । संनिहितदेशगुणवतां तु यद् आशौचम्,
	एकाहाच् छुध्यते विप्रो यो ऽग्निवेदसमन्वितः ।
	हीने हीनतरे चैव त्र्यहश् चतुरहस् तथा ॥
इत्यादिचनैरुक्तं तस्मिन्न् आशौचे ऽतिक्रान्ते पुर्वोक्तम् (?) "निर्दशं ज्ञातिमरणम्" इत्यादिवचनोक्तं द्रष्टव्यम् । "निर्दशं ज्ञातिमरणम्" इत्यत्र दशाहशब्दात् यथैकाहत्र्यहचतुरहादौ जन्ममरणवार्ताश्रवणे शुद्धिः तथात्रापि कालविशेषेण शुद्धिः । "यच्छेषं दशरात्रस्य" इति वचनस्थदशरात्रग्रहणं दशरात्रस्थानापन्नकालान्तरस्याप्युपलक्षणार्थम् । अत एव संग्रहकारेणोक्तम् ।
	यस्य वर्णस्य यः कालो विहितो गुणवत्तया ।
	श्रुत्वा तदन्तरे चादौ तच्छेषेण विशुध्यति ॥ इति ।
निर्गुणब्राह्मणासीनाम् उक्तस्य दशरात्रादिशावाशौचस्यातिक्रमाद् ऊर्ध्वं संनिहितदेशे सपिण्डस्य मरणवार्ताश्रवणे त्व् आह जाबालिः ।
	अतीते सूतके स्वे स्वे त्रिरात्रं स्याद् अशौचकम् ।
	संवत्सरे व्यतीते तु सद्यःशौचं विधीयते ॥ इति ।
 यद्यपि सूतकशब्दः प्रसवाशौचे मुख्यः । तथाप्यप्रायत्यसाम्याद् अत्र मृतके वर्तते, सूतकेxव् अतीताशौचानां सपिण्डानां त्रिरात्रविध्यसंभवात् । मनुनाप्युक्तम् ।
	अतिक्रान्ते दशाहे तु त्रिरात्रम् अशुचिर्भवेत् ।
	संवत्सरे व्यतीते तु सद्य एव विशुध्यति ॥ इति ।
तस्माद् वचनात् प्राचीनवचनोक्तम् "विगतं तु विदेशस्थं शृणुयात्" इत्येतावद् इहानुवर्तते । ततश् चायम् अर्थः: स्वजात्युक्तकालाशौचाद् ऊर्ध्वं प्रथमसंवत्सराद् अर्वाग् असंनिहितदेशस्थं मृतं सपिण्डं यः शृणुयात् असौ त्रिरात्रम् अशुचिर्भवेत् । अतीते त्व् आशौचे प्रथमसंवत्सरे ऽतीते यः शृणुयात् तदा स्नानेन शुध्यतीति ॥ तथा च शङ्खः ।
	अतीते दशरात्रे तु त्रिरात्रम् अशुचिर्भवेत् ।
	तथा संवत्सरे ऽतीते स्नानेनैव विशुध्यति ॥ इति ।
अस्मिन् विषये गौतमो ऽप्याह: "श्रुत्वा चोर्ध्वं दशम्याः" इति । प्रकृतं त्रिरात्रम् अत्र श्रुत्वा चेति चशब्देनानुकृष्यते । पक्षिणीम् उपरितनसूत्रागताम् (?) अत्र केचित् योजयन्ति तद् अयुक्तम्, चशब्दानर्थक्यप्रसङ्गात् पूर्वोक्तानेकवचनविरोधप्रसङ्गाच् च,
	आशौचे समतीते तु बन्धुश् च श्रूयते मृतः ।
	तत्र त्रिरात्रम् आशौचं भवेत् संवत्सराद् अधः ॥ 
इति देवलवचनविरोधापत्तेश् च । स्वेष्व् आशौचाहःस्व् अतीतेषु प्रथमसंवत्सरमध्ये यद्यसंनिहितदेशमृतः सपिण्डः श्रूयते तत्र त्रिरात्रम् आशौचं भवेद् इत्यर्थः । प्रथमसंवत्सराद् ऊर्ध्वं मरणशवणे ऽप्याह स एव ।
	ऊर्ध्वं संवत्सराद् आद्यान् मृतश् चेच् छ्रूयते स्वकैः ।
	भवेद् एकाहम् एव । । । ।
असंनिहितदेशमृतो यदि प्रथमसंवत्सराद् ऊर्ध्वं सपिण्डैः श्रुतः तदा तेषाम् एकाहम् आशौचं पञ्चमात् प्राचीनसपिण्डविषयम् । 
	संवत्सरे व्यतीते तु सद्यःशौचं विधीयते ।
इत्य् जाबालिनोक्तं सद्यःशौचं पञ्चमादिसपिण्डविषयम् । एवम् एवात्र विषयव्यवस्था न्याय्या । तथा हि, पञ्चमात् प्राचीनेषु पिण्डदाने देवतात्वेन त्रयाणां कर्तृत्वेन चेतरस्य साक्षात् पिण्डदानक्रियायोगात् सापिण्ड्यम्, पञ्चमादिषु पिण्डदातृहस्तलब्धलेपदाने देवतात्वेन च पिण्डदानक्रियायोगाच् च । एवं च यत्र यत्र साक्षात् सापिण्ड्यं तत्रैकरात्रम्, यत्र परंपरया तत्र सद्यःशौचम् इति पूर्वोक्तसद्यःशौचविधायकवचनानां न विरोधः । तस्मात् संवत्सरात् प्राग् अभिहितं त्रिरात्रं अत् ऊर्ध्वम् अभिहितं सद्यःशौचम् एकरात्रं च देशान्तरलक्षणरहितसंनिहितदेशविषये द्रष्टव्यम् । देशान्तरलक्षणयुक्तदेशान्तरे मृतविषये आह वसिष्ठः: "देशान्तर्स्थे मृते ऊर्ध्वं दशाहाच् छ्रुत्वैकरात्रम् आशौचम्" इति । प्रथमसंवत्सरानन्तरम् एतत् । अत एव विष्णुवसिष्ठौ: "व्यतीते त्व् आशौचे संवत्सरान्तस् त्व् एकरात्रेण ततः परं स्नानेन" इति । एवं च यत् पैठीनसिनोक्तम्,
	देशान्तरमृतिं श्रुत्वा क्लीबे वैखानसे यतौ ।
	सद्यःशौचं । । । ।
इति, तत् देशान्तरमृतं प्रथमसंवत्सरात् परतः श्रुत्वेत्यध्याहृतेन संगमयितव्यम् । अतो न पूर्वोक्तविसिष्ठादिवचनविरोधः । किं पुनर्देशान्तरलक्षणम् इत्यपेक्षिते वृद्धमनुः ।
	महानद्यन्तरं यत्र गिरिर्वा व्यवधायकः ।
	वाचो यत्र विभिद्यन्ते तद् देशान्तरम् उच्यते ॥ इति ।
अयम् अर्थः: महानद्योर्यद् अन्तरं मध्ये गिरिर्वा देशयोर्व्यवधायको यत्रासीत् अपभ्रंशादिभाषाभेदो वा यत्र विद्यते तद् देशान्तरम् इति व्यपदिश्यत इति । काः पुनर्महानद्य इत्यपेक्षिते नरसिंहपुराणम्: "गङ्गा यमुआ गोदावरी कृष्णवेणी तुङ्गभद्रा कावरीत्येताः महानद्यः" इति । वामनपुराणे ।
	गोदावरी भीमरथी कृष्णवेणी सरस्वती ।
	तुङ्गभद्रा सुप्रयोगा सिंहा कावेरिरेवती ॥
	दुग्धोदा नलिनी रेवा निशिता कलभस्वना ।
	महा अपि महानद्यः सह्यमूलाद् विनिर्गताः ॥
"महा अपि महानद्यः" इत्ययम् अर्थः: परिगणिताभ्यो ऽन्या याः काश्चिद् विस्तारवत्यः ता अपि महानद्य इति । एवं च गङ्गायमुनयोर्यद् अन्तरं गङ्गाया उत्तरदेशापेक्षया यमुनाया दक्षिणदेशश् च देशान्तरं भवतीत्यवगन्तव्यम् । एवं गोदावर्यादिमहानदीनाम् अन्तराण्यपि बाहिष्ठदेशान् (?) अपेक्ष्य देशान्तराणीति ज्ञातव्यम् । न च वाच्यं महानद्या दक्षिणकूलम् उत्तरकूलं च परस्परापेक्षया देशान्तरं भवतीति; तयोः सामीप्याद् एवेति । यथोक्तं बृहन्मनुना ।
	देशनामनदीभेदो निकटे यत्र वै भवेत् ।
	तेन देशान्तरं प्रोक्तं स्वयम् एव स्वयंभुवा ॥
देशनामानि अङ्गवङ्गकलिङ्गादीनि । नदीभेदो नदीवेशेषः महानदीति यावत् । नदीभेदग्रहणं पूर्वोक्तपर्वतादीनाम् अप्युपलक्षणम् । वाक्यार्थस् तु: अङ्गवङ्गादिनामान्तरं महानद्यादिकं च निकटे यत्र भवतः तत्रापि देशान्तरलक्षणे ऽपि सामान्यत्वादिना स्वयंभुवा देशान्तरं प्रोक्तम् इति । एवम् अत्यन्तसंनिहितस्यापि देशान्तरत्वे "देशान्तरस्थे प्रेते" इत्यादिवसिष्ठवचनेन नात्रैकरात्रं भवितुम् अर्हति, असंनिहिते ऽपि त्रिरात्रं संनिहिते त्व् एकरात्रम् इति विपरीतम् । अतो मरणव्यवधानतारतम्यापेक्षया यद् देवलेनोक्तम्,
	आ त्रिपक्षात् त्रिरात्रं स्यात् षण्मासात् पक्षिणी तथा ।
	अहस् तु नवमाद् अर्वाग् ऊर्ध्वं स्नानेन शुध्यति ॥
इति, तत् निकटदेशान्तरे द्रष्टव्यम् । अत्र पूर्वपक्षानुसारेण व्यवस्थावगन्तव्या । आ त्रिपक्षात् दशरात्रादिस्वजात्युक्ताशौचकालाद् ऊर्ध्वम् इति शेषः । बृहस्पतिस् तु योजनसंख्याविशेषेण देशान्तरम् आह ।
	देशान्तरं वदन्त्येके षष्टियोजनम् आयतम् ।
	चत्वारिंशद् वदन्त्यन्ये त्रिंशद् अन्ये तथैव च ॥ इति ।
अस्मिंस् तु पक्षे जाबाल्याद्युक्तं संनिहितदेशविषयत्रिरात्राशौचं त्रिंशद्योजनाद् अर्वाक्तनविषये द्रष्टव्यम् । यत्र त्रिंशद्योजनाद् अर्वाग् अपि महानद्यादिव्यवधायकसद्भवः तत्र निकटदेशान्तरविषये "आ त्रिपक्षात् त्रिरात्रं स्यात्" इत् वचनोक्तं द्रष्टव्यम् । त्रिंशद्योजनात् परतोमृतविषये महानद्यादिव्यवधायकालाभे ऽपि "देशान्तरस्थे प्रेते" इत्यादिवसिष्ठोक्तम् एवात्र "आ संवत्सरात् तत ऊर्ध्वं ततः परं स्नानेन" इति विष्णुनाप्युक्तं सद्यःशौचम् एवेत्यवगन्तव्यम् । एवम् उक्तम् अतिक्रान्ताशौचं मातापितृव्यतिरिक्तसपिण्डविषयम् । मातापितृविषये तु संनिहितदेशे निकटदेशान्तरे च दशरात्रम् एव । तथा च पैठीनसिः ।
	पितरौ चेन् मृतौ स्यातां दूरस्थो ऽपि हि पुत्रकः ।
	श्रुत्वा तद् दिनम् आरभ्य दशाहं सूतकी भवेत् ॥ इति ।
दूरस्थशब्देनात्र संनिहितस्वदेशस्थो दूरदेशान्तरस्थश् चोक्तः । अपिशब्देन निकटदेशान्तरस्थ उक्त इति मन्तव्यम् । सूतकी भवेत् मरणाशौची भवेद् इत्यर्थः । अत्र किंचिद् भाष्यकारेणोक्तम् — श्रुत्वेत्यत्र तत ऊर्ध्वम् इति शेषो द्रष्टव्यः । ततश् च दशरात्रमध्ये तु वार्ताश्रवणे पुत्रस्यापि तच्छेषेणैव सपिण्डान्तरवच् छुद्धिरिति । यत् तु दक्षेणोक्तम्,
	महागुरुनिपाते तु आर्द्रवस्त्रोपवासिना ।
	अतीते ऽब्दे ऽपि कर्तव्यं प्रेतकार्यं यथाविधि ॥ इति ।
आर्द्रवस्त्रोपवासिना आर्द्रवस्त्रोपेतेन । अतीते ऽब्दे ऽपि अत्यन्तचिरकालाद् ऊर्ध्वम् । प्रेतकार्यम् आशौचदिनेषूक्तोदकपिण्डलक्षणं विवक्षितम् ।  तद् एव तत् पुनः संस्करकर्तुः पुत्रस्य तदानीं संस्करणासामर्थ्ये ऽप्याशौचनियमेषु समर्थतया गृहीताशौचस्य द्रष्टव्यम् । यत् तु याज्ञवल्क्येन संवत्सरे ऽतीते प्रेतकार्यरहितम् उदकदानसहिं सद्यःशौचम् उक्तम्: "वत्सरे पूर्णे प्रेतं दत्वोदकं शुचिः" इति, तत् पुत्रव्यतिरिक्तसपिण्डविषयम् । "महागुरुनिपाते" इत्यत्र महागुरुशब्देन पिता माता चोच्यते, न पुनः पितैव,
	द्वौ गुरू पुरुषस्येह पिता माता च धर्मतः ।
	तयोर्गुरुः पिता तावन् माता गुरुतरा स्मृता ॥
इति मातुरपि गौरवातिशयस्मरणात् । अत एव त्रिरात्रविधायकवचनान्तरेण मातृपर्युदासो दक्षेणैव कृतः ।
	पितृपत्न्याम् अतीतायां मातृवर्जं द्विजोत्तमः ।
	संवत्सरे ऽप्यतीते ऽपि त्रिरात्रम् अशुचिर्भवेत् ॥ इति ।
स्मृत्यन्तरम् ।
	अतिक्रान्ते दशाहे तु पश्चाज् जानाति चेद् गृही ।
	त्रिरात्रं सूतकं तस्य न तद्द्रव्यस्य कस्यचित् ॥ इति ।
अत्र व्याघ्रः ।
	तुल्यं वयसि सर्वेषाम् अतिक्रान्ते तथैव च ।
	उपनीते तु कर्तव्यं तस्मिन्न् एवातिकालजम् ॥
वयसि षण्मासादिरूपे यत् सद्यःशौचादि विहितं तत् सर्वेषां ब्राह्मणादिवर्णानां तुल्यम् अविशिष्टम् । उपनीते तु संनिहितदेशे मृते दश पञ्चदश त्रिंशद्दिनाशौचं ब्राह्मणादिवर्णानाम्, तस्मिन्न् एव उपनीतोपरम एव अतिक्रान्ताशौचं नानुपनीतोपरम इति । यत् तु स्मृत्यर्थसारे क्वचिद् ब्राह्मणादिवर्णानाम् अतुल्यतयोक्तं मातापितृमरणे दशाहाद् ऊर्ध्वं दूरदेशे ऽपि संवर्सराद् ऊर्ध्वम् अति (?) पुत्रः श्रुत्वा श्रवणदिनम् आरभ्य दशाहादिकं यथावर्णम् आशौचं कुर्याद् इति, तच् चिन्त्यम्, "तुल्यं वयसि सर्वेशाम्" इति व्याघ्रवचनविरोधाच् च । यद् अपि तेनैव मातापितृविषय उक्तः, विशेषस्य विषयान्तरे ऽपि समत्वम् उक्तं "स्त्रीपुंसयोः परस्परं चैवं सर्ववर्णोक्तम् अवर्णसपत्नीषु चैवम्" इति, तद् अपि चिन्त्यम्, स्त्रीपुरुषादिविषये विशेषोपदेशकस्य प्रख्यातपुरुषग्रन्थप्रदीपवर्णादिष्व् अदर्शनात् ॥


इति स्मृतिचन्द्रिकायाम् असंनिहितदेशकालभवसपिण्डादिजननमरणाशौचविषयाणि


अथानेकाशौचसंनिपातविषयाणि

तत्र देवलः ।
	अघानां यौगपद्ये तु शुद्धिर् ज्ञेया गरीयसा । इति ।
अघानाम् इति सामान्यग्रहणे गर्भ्यस्रावपातप्रसवेषूक्तानाम् आशौचानां वयोऽवस्थाप्रयुक्तमरणाशौचानाम् उपनयनोर्ध्वं मरणाशौचानां च ग्रहणम् । अघानाम् आशौचानां मध्ये कयोश्चिद् यौगपद्येन संनिपाते गरीयसेतरस्य शुद्धिर् ज्ञेयेत्यर्थः । दीर्घकालापनोद्याशौचं गरीयः, अल्पकालापनोद्याशौचम् अगरीय इति । अनेन हेतुना प्रथमद्वितीयापेक्षया तृतीयं गरीयः चतुर्थादिष्व् अप्युत्तरोत्तरं पूर्वपूर्वापेक्षया गरीय इत्यवगन्तव्यम् । समानकुलजननमरणाशौचयोर्मध्ये कालाधिक्येनाप्य् (?) उत्तरस्य गरीयस्त्वायोगात् किं तयोर्गरीय इत्यपेक्षिते तेनैवोक्तम् ।
	मरणोत्पत्तियोगे तु गरीयो मरणं भवेत् । इति ।
अनेन कालतः समानयोर् जननमरणयोश् च मिथो गुरुलघुभावो नास्तीत्यर्थाद् उक्तम् । कथं पुनर् जननाशौचान् मरणाशौचस्य गरीयस्त्व्म् । अत्र्योच्यते: पापविशेषात्मकम् आशौचं प्रथमप्रकरणे प्रतिपादितम् । पापविशेषाणां च महत्त्वाल्पत्ववशाद् गौरवं लाघवं च भवतीति दण्डधर्मशास्त्रे प्रतिपादितम् । एवम् अत्रापि कारणमत्त्वान् मरणाशौचस्य स्वरूपतो गुरुत्वम्, कारलाल्पत्वात् सूत्याशौचस्य स्वरूपतो ऽल्पत्वम् अवगन्तव्यम् । कथं पुनर्मरणाशौचस्य कारणमहत्त्वम्, कथं वा जननाशौचस्य कारणाल्पत्वम् इत्यपेक्षिते हारीतः: "प्रेताभिभूतत्वाच् छावाशौचं जाते वृद्धियोगाद् भाक्त्वात् केनेति मीमांसन्ते बालाः कुलानुगतिच्छेदात् क्लेशभूयस्त्वाच् च कुलस्याशौचं भवति" इति । अस्यायम् अर्थः: मरणाशौचकारणप्रेतसंपर्कबाहुल्याच् छावाशौचं वाघं कुलस्य बहु भवति, शिशोः क्लेशबाहुल्योपपादकनाभिच्छेदे शिशुसहितार्थम् अप्रतिषिद्धम् अनुमतं भवतीति न्यायेन कथंचिद् अनुमतिद्वारकर्तृत्वम् अस्तीति जनने कुलस्याशौचं कुलस्याघं भवतीति । यतो ऽघस्वरूपाशौचं नाभिच्छेदनानुमतिनिमित्तं स्वत एव कर्मानधिकारलक्षणाशौचवज् जननानन्तरम् एव न भवति, किं तु नाभिच्छेदाद् ऊर्ध्वम् एव । तथा च जैमिनिः ।
	यावन् न छिद्यते नालं तावन् नाप्नोति सूतकम् ।
	छिन्ने नाले ततः पश्चात् सूतकं तु विधीयते ॥ इति ।
गरीयस्त्वात् समकालयोः शावसूत्याशौचयोः संनिपाते सूत्या कदाचिच् छावस्य शुद्धिः तस्याः शावापेक्षया दीर्घकालत्वात् । अत एव अङ्गिराः ।
	सूतके मृतकं वै स्यान् मृतके त्व् अथ सूतकम् ।
	तदाधिकृत्य मृतकं शौचं कुर्यान् न सूतकम् ॥
एतद् एव षट्त्रिंशन्मते ऽप्युक्तम् ।
	शावाशौचे समुतपन्ने सूतकं तु यदा भवेत् ।
	शावेन शुध्यते सूतिर्न सूतिः शावशोधिनी ॥ इति ।
सूत्याशौचमध्ये शावाशौचे समुत्पन्ने ऽपि न सूतिः शावशोधनीत्यर्थः । तेन स्वकालेनैवास्मिन् विषये शावाशौचशुद्धिः । तथाह अङ्गिराः ।
	अनिर्दशाहे जनने पश्चात् स्यान् मरणं यदि ।
	प्रेतम् उद्दिश्य कर्तव्यं तत्राशौचं स्वबन्धुभिः ॥
जननाशौचमध्ये तत्समानकालं यदा मरणाशौचं भवति तदा मरणदिनम् आरभ्य प्रेतसंपर्कनिमित्तम् आशौचं स्वकालापगमपर्यन्तं बन्धुभिः कर्तव्यम् इत्यर्थः । यदा तु समानकालयोः संनिपातः तदा द्वयोस् तुल्यत्वे ऽपि गुरुत्वेन प्राथम्यं ग्राह्यम् इत्यह शङ्खः ।
	समानाशौचमंपाते प्रथमेन समापयेत् । इति ।
जात्या कालतः समानाशौचयोः संनिपाते प्रथमाशौचसमाप्तिकाल एव द्वितीयाशौचम् अपि समापयेद् इत्यर्थः । विष्णुरपि: "जननाशौचमध्ये यद्यपरं जननं स्यात् तत्र पूर्वाशौचव्यपगमे शुद्धिः । मरणाशौचमध्ये ज्ञातिमरणे ऽप्येवम्" इति पूर्वाशौचकालशेषस्योपरमे परशावाद् अपि शुद्धिर्भवतीत्यर्थः । यद् आह मनुः ।
	अन्तर्दशाहे स्यातां चेत् पुनर्मरणजन्मनी ।
	तावत् स्याद् अशुचिर्विप्रो यावत् तत् स्याद् अनिर्दशम् ॥ इति ।
अनया वचोभङ्ग्या पूर्वाशौचकालशेषेणैव पराशौचाद् अपि शुद्धिर्भवतीत्युक्तं भवति । याज्ञव्ल्क्येन सुस्प्ष्टम् उक्तम् ।
	अन्तरा जन्ममरणे शेषाहोभिर्विशुध्यति । इति ।
पूर्वाशौचस्य पराशौचापेक्षया दीर्थकालस्य समकालस्य वा शेषैरहोभिरन्तरापतितम् आशौचं विशुध्यतीत्यर्थः । यत् पुनर्मध्यपतितम् आशौचं पूर्वापेक्षया दीर्घकालं न तत्र पूर्वाशौचशेषाहोभिर्विशुद्धिः, पूर्वाशौचस्य स्वल्पकालतया लघुत्वात् । किं त्व् अल्पकालेनैव शुद्धिः । तथा च शङ्खः ।
	असमानं द्वितीयेन धर्मराजवचो यथा । इति ।
द्वितीयम् आशौचं प्रथमाशौचकालापेक्षया दीर्घकालत्वेनासमानं द्वितीयेन द्वितीयाशौचकालेन गच्छतीति यावत् । यमो ऽपि ।
	अघवृद्धिमद् आशौचं पश्चिमेन समापयेत् ।
	यथा त्रिरात्रे प्रक्रान्ते दशाहं प्रविशेद् यदि ।
	आशौचं पुनरागच्छेत् तत् समाप्य विशुध्यति ॥ इति ।
द्वितीयम् आशौचं प्रथमाशौचानुवृत्तिकालापेक्षया दीर्घकालानुवर्तनेन वृद्धिमत् पश्चिमेन समापयेद् इत्यर्थः । अमुम् एवार्थम् उदाहरणपूर्वकं स्पष्टयति "यथा" इत्यादिना । अस्यायम् अर्थः: त्रिरात्रजननाशौचे मरणाशौचे वा प्रक्रान्ते दशाहं जननाशौचं मरणाशौचं वा यदि प्रविशेत् दशाहाशौचं त्रिरात्रापेक्षया दीर्घकालं जननाशौचं मरणाशौचं वा पुनरागच्छेत् अत्र पश्चिमाशौचसमाप्त्या शुद्धिः । तथान्यत्रापि प्रक्रान्तैकरात्राशौचमध्ये प्रविष्टम् अघवृद्धिमदाशौचं स्वकालेनैव शुध्यतीति । तथा च उशनसोक्तम् ।
	अल्पाशौचस्य मध्ये तु दीर्घाशौचं भवेद् यदि ।
	न पूर्वेण विशुद्धिः स्यात् स्वकालेनैव शुध्यति ॥ इति ।
देवलेन तु प्रथमाशौचानुवृत्तिकालापेक्षया दीर्घकालानुवर्तनेन वृद्धिमदाशौचं स्वकालेन विशुध्यतीति वचनभङ्ग्योक्तम् । तस्य क्वचिद् अपवादो ऽप्युक्तः ।
	परतः परतो ऽशुद्धिरघवृद्धौ विधीयते ।
	स्याच् चेत् पञ्चतमाद् अह्नः पूर्वेणापि विशिष्यते ॥ इति ।
परतः अघवृद्धौ पर्भूतस्य पूर्वसजातीयस्य विजातीयस्य वा दिनाधिक्येन वृद्धौ परतो ऽशुद्धिः पराशौचस्य यावान् कालस् तस्य सर्वस्यापगमपर्यन्तम् अशुद्धिः, तत ऊर्ध्वं शुद्धिरिति पूर्वार्धस्यार्थः । "स्याच् चेत् पञ्चमाद् अह्नः" इत्याद्यपवादाद् एव उत्तरार्धस्यायम् आर्थः: पूर्वाशौचं पराशौचापेक्षया स्वल्पकालम् अपि यदि पञ्चतमाद् अह्नः पञ्चमदिनात् परतो ऽपि कतिपयदिनोपेतं स्यात् तदा पूर्वेण पूर्वाशौचकालशेषेण पराशौचस्यापि शुद्धिः विशिष्यते विधीयत इति । एवम् उक्तं भवति: उत्तराशौचस्य दीर्घकालत्वे ऽपि यदि पूर्वाशौचम् उत्तराशौचकालार्धाद् अधिककालं स्यात् तदा पूर्वेणैवोत्तरस्यापि शुद्धिर्भवति । अत्रोदाहरणम्:
	अधस्तान् नवमान् मासाच् छुद्धिर् स्यात् प्रसवे तदा ।
	मृते जीवे ऽपि वा तस्मिन्न् अहोभिर्माससंख्यया ॥
इति वचनेन सप्तममासप्रसवे सप्तरात्रम्, अष्टममासप्रसवे ऽष्टरात्रम् उक्तम् । नवममासादिप्रसवे तज्जननमरणयोर्दशाहम् आशौचम् इति नवमेनैव दशरात्रम् उक्तम् । तत्र यदा सप्तरात्राशौचमध्ये दशरात्राशौचं तदार्धाधिकत्वात् पूर्वाशौचशेषेणोत्तराशौचस्य शुद्धिर्भवति । एवम् अन्यत्राप्युत्तराशौचकालार्धाधिककाले पूर्वाशौचे द्वितीयाशौचस्य तच्छेषेणैव शुद्धिरवगन्तव्या । एवं च शङ्खेन यद् उक्तम्,
	असमानं द्वितीयेन धर्मराजवचो यथा ।
इति, यद् अपि प्रजापतिना "गच्छतो लघुता तथा" इत्, यद् अपि हारीतेन "लघुना नैव तम्" इति, तत्र शङ्खवचनस्यार्थः प्राग् एव प्रदर्शितः । प्रजापतिहारीतवचनयोरयम् अर्थः: दीर्घकालतया गुर्वाशौचं स्वल्पकालतया लघ्वाशौचेन पूर्वभाविना न शुध्यतीति । तान्येतान्युत्तराशौचकालार्धाद् अधिककालाशौचापनोद्येष्व् आशौचेषु द्रष्टव्यानि । यदा तु संपूर्णाशौचयोः प्रथमोत्तर्योरुत्तरस्य प्रथमान्त्यदिने संनिपातस् तदा विशेषम् आहतुः शङ्खलिखितौ: "अथ चेद् उत्तरा प्रमीयेत जायेत वा शिष्टैरेव दिवसैः शुध्येताहःशेषे द्वाभ्यां प्रभाते तिसृभिः" इति । अहःशेषः अहोरात्रशेषः । एतद् उक्तं भवति: संपूर्णाशौचस्यान्त्याहोरात्रमध्ये संपूर्णाशौचान्तरस्य यदा संनिपातस् तदा द्वितीयाशौचस्य प्रथमाशौचकालशेषेण न शुद्धिः, किं तु तच्छेषाद् ऊर्ध्वं द्वाभ्यां रात्रिभ्यां शुद्धिः । यदा तु पुनरष्टमे यामे संपूर्णाशौचान्तरसंनिपातस् तदाष्टमयामाद् ऊर्ध्वं तिसृभी रात्रिभिरिति । शातातपो ऽप्याह ।
	रात्रिशेषे द्व्यहाच् छुद्धिर्यामशेषे शुचिस् त्र्यहात् । इति ।
रात्रिशेषे द्व्यहाच् छुद्धिरिति अहःशेषे द्व्यहाच् छुद्धिरित्यर्थो ऽवगन्तव्यः । एवम् उक्तो विशेषः संपूर्णाशौचविषये द्रष्टव्यः । यथाह बोधायनः: "अथ यदि दशरात्रसंनिपाते पुनराद्यं दशरात्रम् आशौचम् आ नवमाद् दिवसात्" इति । अस्यार्थो धर्मप्रदीपे वर्णितः । अत्रापि वर्ण्यते: यावन् नवमदिनसमाप्तिः तावत् पूर्ववर्तमानाशौचदिवसकालेनोत्तराशौचसमाप्तिरित्यर्थः । अत्र नवमग्रहणम् उपान्त्यदिवसप्रदर्सनार्थम् । ततश् च द्वादशरात्रादिष्व् अप्येतत् सूचितम् इति गुरुणा व्याख्यातम्: "ततश् च दशमे ऽहनि यदा दिवाशौचोत्पत्तिस् तदापि द्वाभ्याम् इत्येतद् वेदितव्यम्" इत्येतदन्तेन ग्रन्थेन । "दशमे ऽहनि यदा दिवाशौचोत्पत्त्तिः" इत्यत्र धर्मदीपग्रन्थे "दशमे ऽहनीत्येतद् द्वादशाहादेरुपलक्षणार्थम्, ततश् च ब्राह्मणस पूर्वाशौचदसमे ऽह्नि संपूर्णद्वितीयाशौचप्रक्रमः, क्षत्रियस्य पूर्वाशौचद्वादशे ऽह्नि, वैश्यस्य पूर्वाशौचपञ्चदशे ऽह्नि, शूद्रस्य पूर्वाशौचमासान्त्यदिने तदापि द्वाभ्याम् इत्ययं विशेषो वेदितव्यः । अत एव एव गौतमेन: ऽतच् चेद् अन्तः पुनरापतेच् छेषेण शुध्येतन् रात्रिशेषे द्वाभ्यां प्रभाते तिसृभिश् चतुर्णाम् इत्यविशेषेण वर्णानाम्ऽ " (ग्ध् १४।६–८) इत्युक्तम् । आशौचसंनिपाते शेषेण शुध्येरन्न् इत्युक्त्वा रात्रिशेषे द्वाभ्यां प्रभाते तिसृभिरिति यद् उक्तं तच् चतुर्णाम् इत्यविशेषेण ज्ञेयम् इत्यर्थः । एवम् असंपूर्णाशौचसंनिपाते संपूर्णाशौचान्त्यदिवसे तस्यासंपूर्णस्य द्वितीयाशौचस्यार्धरात्रादेः पूर्वं पूर्वाशौचशेषेणैव शुद्धिर्बोद्धव्या । मातापितृमरणोशोचयोस् त्व् अन्त्यदिनात् पूर्वम् एव मिथः संनिपाते ऽपि न प्रथमाशौचशेषेण शुद्धिः । यद् आह शङ्खः ।
	मातर्यग्रे प्रमीतायाम् अशुद्धौ म्रियते पिता ।
	पितुः शेषेण शुद्धिः स्यान् मातुः कुर्यात् तु पक्षिणीम् ॥ इति ।
यद्यप्यत्र मतुर्मरणाशौचशेषमत्रेण पश्चाद्भाविपितृमरणाशौचस्य सुद्धिः, पितृमरणाशौचशेषेण पक्षिण्यधिकेन पश्चाद्भाविमातृमरणाशौचस्य शुद्धिरिति प्रतिभाति । तथापि नायं वचनार्थः, पितृमरणाशौचस्य निमित्ततो मातृमरणापेक्षया गरीयसः पूर्वशेषमत्रेण शुद्धिः, मातृमरणाशौचस्य निमित्ततः पितृमरणापेक्षया लघियसः पूर्वाशौचशेषेण पक्षिण्यधिकेन शुद्धिरित्यनुचितार्थत्वात् । अतो ऽन्यथा व्याख्येयम् । व्याख्यातं चान्यथा विज्ञानेश्वरपादैः:
मातरि पूर्वं प्रमीतायां तन्निमित्ताशौचमध्ये यदि पितुरुपरमः स्यात् तदा न पूर्वशेषेण शुद्धिः, किं तु पितुः प्रयाणनिमित्ताशौचशुद्धिः कार्या । तत्रापि पितुः प्रयाणाशौचमध्ये मातरि स्वर्यातायाम् अपि न पूर्वशेषमात्राच् छुद्धिः, किं तु पूर्वाशौचं समाप्योपरि पक्षिणीं क्षपयेत् । इति ।
आदिपुराणे तु प्रथमाशौचोत्तरार्धसंनिपाते ऽस्य द्वितीयाशौचस्य न पूर्वशेषेणैव शुद्धिः, किं तु स्वकालेनैवेति केषांचिन् मतम् उपन्यस्य, तत् सर्वं धर्मशास्त्रविरुद्धत्वाद् विचार्यम् इत्यभिप्रारेणोक्तम् ।
	आद्ये भार्गव यावत् स्यात् सूतकस्य तु सूतके ।
	सूतके पतिते चास्मात् सूतकाच् छुद्धिरिष्यते ॥
	अत ऊर्ध्वं द्वितीयात् स्यात् सूतकात् तु विशोधनम् ।
	एवम् एव विचार्यं स्यात् सूतके मृतके तथा ॥ इति ।
अस्यायम् अर्थः: प्रक्रान्तसूतकस्य पूर्वार्धमध्ये प्रविष्टस्य द्वितीयस्य सूतकस्य प्रक्रान्तसूतकशेषेण शुद्धिः, पूर्वार्धाद् ऊर्ध्वं प्रविष्टस्य तु स्वकालेनैव, प्रक्रान्तशावाशौचमध्ये प्रविष्टस्य सूतकस्याप्येवम् एव शुद्धिरिति यत् केषांचिन् मतं तद् विचार्यम्, चिन्त्यं च धर्मशास्त्रविरुद्धत्वाद् इति ॥


इति स्मृतिचन्द्रिकायाम् अनेकाशौचसंनिपातैषयाणि


उक्तम् अनेकविधम् आशौचम्,
	सद्यःशौचं तथैकाहस् त्र्यहश् चतुरहस् तथा ।
	षड्दशद्वादशाहश् च पक्षो मासस् तथैव च ॥
इत्यादिकम् । तस्य सर्वस्याप्यपवादो गृहस्थेतराश्रमस्येति प्रतिपादितम् ।
	नैष्थिकानां वनस्थानां यतीनां ब्रह्मचारिणाम् ।
	नाशौचं सूतके प्रोक्तं शावे वापि तथैव च ॥ इति ।
सपिण्डादिषु यद् आशौचम् उक्तं तद् गृहस्थेतराश्रमाणां न कदाचिद् भवतीत्यर्थः । यद्यप्यत्र नाशौचम् इति सामान्यवशात् सद्यःशौचस्यापवादः प्रतिभाति, तथापि वक्ष्यमाणवचनविरोधात् तद्व्यतिरिक्ताशौचस्यायम् अपवाद इत्यवगन्तव्यम् । एवं च नैष्ठिकादिषु एकाहद्व्यहाद्यनेकविधाशौचस्थानेषु सद्यःशौचम् इत्यवगन्तव्यम् । तथा च याज्ञवल्क्यः ।
	ऋत्विजां दीक्षितानां च यज्ञियं कर्म कुर्वताम् ।
	सत्रिव्रतिब्रह्मचारिदातृब्रह्मविदां तथा ॥
	दाने विवाहे यज्ञे च संग्रामे देशविप्लवे ।
	आपद्यपि च कष्टायां सद्यःशौचं विधीयते ॥ इति ।
तत्रर्त्विक्पदार्थो मनुनोक्तः ।
	अग्न्याधेयं पाकयज्ञम् अग्निष्टोमादिकान् मखान् ।
	यः करोति वृतो यस्य स तस्यर्त्विग् इहोच्यते ॥ इति ।
वृतो वरणेन संस्कृत इत्यर्थः । स च वरणसंकारो ऽग्न्याधेयादौ वरणप्रभृति प्रयोगपरिसमाप्तिपर्यन्तम् अनुवर्तत इति तदनुवृत्तिपर्यन्तम् ऋत्विजां दीर्घकालाशौचमध्ये सद्यःशौचं विधीयत इति संबन्धः । दीक्षितो दीक्षाख्यसंस्कारवान् । स च संस्कारो दीक्षणीयेष्ट्यादिभिरुत्पद्यते अवभृथस्नानेनापैति । तथा च पद्मपुराणम् ।
	तावद्गृहीतदीक्षस्य त्रिविद्यस्य महामखे ।
	स्नानं त्व् अवभृथे यावत् तावत् तस्य न सूतकम् ॥
एतद् उक्तं भवति: दीक्षणीयादिभिरुत्पन्नो दीक्षाख्यसंस्कारो यावद् यजमाने पत्न्यां चानुवर्तते तावत् तयोः दीर्घकालाशौचमध्ये ऽपि तद् आशौचं न विद्यते, सद्यःशौचविधानाद् इति । सत्रिव्रतिदातृशब्दानाम् अर्थाः संग्रहकारेण दर्शिताः ।
	सत्री गृहीतनियमो यज्ञे दाने च दीक्षितः ।
	चान्द्रायणाद्यनुष्ठाता व्रती तु ब्रह्मचार्यपि ॥
	श्राद्धे गृहीतसंकल्पो व्रती भोक्ता च कीर्तितः ।
	दाता नित्यम् अनादाता वानप्रस्थः प्रकीर्तितः ॥ इति ।
यज्ञे सोमयागादौ दाने सततान्नदाने गृहीतनियमः कृतसंकल्पः सत्रीत्यनेनोक्तः । यज्ञे गृहीतनियमो दीक्षितो ऽपि भवति, तथापि पुरस्तादुक्तदीक्षितसंकीर्तनाद् गोबलीवर्दन्यायेनात्र सत्रिशब्दो दीक्षितावस्थेतरयजमाने वर्तत इति दर्शयितुम् "यज्ञे दाने च दीक्षितः" इत्युक्तम् । व्रतीत्यनेन चान्द्रायणाद्यनुष्ठाता चान्द्रायणादौ कृतसंकल्पः, श्राद्धे गृहीतसंकल्पः पुत्रादिः, भोक्ता श्राद्धकर्मणि भोजनार्थं निमन्त्रितविप्रो ऽपि कीर्तितः । तयोरपि व्रतयोगवत्त्वेन व्रतिशब्दप्रवृत्तिनिमित्तसद्भावात् । यद्यप्युपनीतब्रह्मचारिण्यपि प्रवृत्तिनिमित्तसद्भावेन व्रतिनि व्रतशब्दो वर्तते, तथापि ब्रह्मचारीति ब्रह्मचारिसंनिधानाद् गोबलीवर्दन्यायेन व्रतिशब्दो ब्रह्मचारिव्यतिरिक्तेषु व्रतिषु वर्तत इति दर्सयितुं ब्रह्मचारीत्युक्तम् । दातृसब्देनात्र वानप्रस्था व्यपदिश्यन्ते, "असाधारण्येन व्यपदेशा भवन्ति" इति न्यायात् । तदभिसंधायोक्तम्: "दाता नित्यम् अनादाता वानप्रस्थः प्रकीर्तितः" इति । अनादाता न प्रतिग्रहीता । ब्रह्मवित् परिव्राजकः, तस्मिन् प्रायेण ब्रह्मज्ञानसद्भावात् । अत्र व्रतिषु व्रतनिवृत्तिपर्यन्तं प्राप्तदीर्घाशौचापवादेन सद्यःशौचं विधीयते । ब्रह्मचार्यादिषु तत् तद् आश्रमे यावत् स्थितः तावत् सद्यःशौचं प्राप्तदीर्घकालाशौचबाधेन विधीयत इत्यवगन्तव्यम् । ननु सत्रिशब्देनैव दाने यज्ञे च सद्यःशौचं सिद्धम्, तेन "दाने विवाहे यज्ञे च" इति दानयज्ञयोः पुनरभिधानं व्यर्थम् । उच्यते: दाने तावद् अन्नदानाद् अन्यत्रापि दानविशेषे क्वचित् सद्यःशौचविधानार्थं पुनर्दानवचनम्, असंकल्पितयज्ञे ऽपि क्वचित् सद्यःशौचविधानार्थं पुनर्यज्ञवनम् इति न वैयर्थ्यम् । तथा च संग्रहकारः ।
	दाने विशिष्ट आर्तस्य व्याधिना शुद्धतोच्यते ।
	अनित्यतोपि यो वस्तु दातुं होमादि वाञ्छति ॥
	यज्ञे संभृतसंभारे । । । ॥
इत्यादि । व्याधिना आर्तस्य विशिष्टे दाने व्याधिपरिहारार्थं महिष्यादिदाने, धर्मोपचयार्थदाने च शुद्धतोच्यते सद्यःशौचम् उच्यत इत्यर्थः । "यज्ञे संभृतसंभारे" इत्येतत् तूपरिष्टात् प्रपञ्च्यते । विवाहे सद्यःशौचं कस्येत्यपेक्षिते ब्रह्मपुराणम् ।
	। । । । कन्यादाने च नो भवेत् ।
	विवाहे कन्यकायाश् च लाजहोमादिकर्मणि ॥ इति ।
कन्यादाने विवाहकर्मणि कन्याया दातुस् तत्परिग्रहीतुश् च कन्यावरणप्रभृति विवाहनिवृत्तिपर्यन्तं दीर्घप्राप्ताशौचम् अपि तद् आशौचं "नो भवेत्" न विद्यते, विवाहविषये ऽपि सद्यःशौचविधानाद् इत्यर्थः । संग्रामे युद्धे । "संबाधे राजानं संनाहयेत्" इत्याश्वलायनोक्तसंनाहनादिविधौ प्रास्थानिकशान्तिहोमे वाशौचे सद्यःशुद्धिः । देशस्य विस्फोटादिभिरुपद्रवे राजभयाद् वा विप्लवे तदुपशमनार्थं शान्तिकर्मणि सद्यःशुद्धिः । तथा कष्टायाम् अप्यापदि संकुचितवृत्तेः क्षुत्परिश्रान्तमातापित्रादिबहुकुटुम्बस्य तद्रक्षोपयोगिनि परिग्रहे सद्यःशुद्धिरित्यर्थः । स्मृत्यन्तरे ऽपि ।
	नरेन्द्रसत्रिव्रतिनां विवाहोपप्लवादिषु ।
	सद्यःशौचं समाख्यातं कान्तारापदि संयति ॥ इति ।
नरेन्द्रस्य कस्मिन् कर्मणि सद्यःशौचम् इत्यपेक्षिते ब्रह्मपुराणम् ।
	राज्यनाशस् तु येन स्याद् विना राज्ञः स्वमण्डले ।
	प्रयास्यतश् च संग्रामे होमे प्रास्थानिके सति ॥
	मन्त्रादितर्पणे वापि प्रजानां शान्तिकर्मणि ।
	गोमङ्गलादौ वैश्यानां कृषिकालात्यये सति ॥
	आसौचं न भवेल् लोके सर्वत्रान्यत्र विद्यते । इति ।
अस्यार्थः: राज्ञः राष्ट्रे येन कर्मणा विना यत्कर्माकरणे प्रजापालनादिराज्यनाशः तस्मिन् कर्मणि प्रक्रान्ते, तथा संग्रामे प्रयास्यतः प्रास्थानिके प्रस्थाननिमित्ते होमे प्रस्तुते सति, तथा मन्त्रादिभिः मन्त्रपूर्वकपूजोपहारैर्दुष्टग्रहतर्पणे प्रस्तुते, तथा सांसर्गिके ऽपि प्रजानां शान्तिकर्मणि प्रस्तुते, तथा वैश्यानां लोकाचारसिद्धगोमङ्गलादिकर्मणि प्रस्तुते, तथा कृष्यादिकर्मार्थं विनायकपूजादिकर्मणि प्रस्तुते, राज्ञां वैश्यानां चाशौचं दीर्घकालतया न विद्यते, सद्यःशौचविधानात् । अन्यत्र पूर्वोक्तकर्मविषयेभ्यो ऽन्यत्र वैश्वदेवादिकर्मसु सर्वत्राशौचं विद्यते, तत्र सद्यःशौचविधानाभावाद् इति । यत् त्व् अङ्गिरोवचनम्,
	जनने मरणे चैव त्रिष्व् आशौचं न विद्यते ।
	यज्ञे विवाहकाले च देवयागे तथैव च ॥
इति — यज्ञः सोमयागादिर्वैदिकः । देवयागः मातृकादिदेवताको लौकिको गणयागः —, यद् अपि पैठीनसिवचनम्,
	विवाहयज्ञदुर्गेषु यात्रायां तीर्थकर्मणि ।
	न तत्र सूतकं तद्वत् कर्म यज्ञादि कारयेत् ॥
इति, यद् अपि ब्रह्मपुराणवचनम्,
	इष्टे देवप्रतिष्ठायां गणयागादिकर्मणि ।
	श्राद्धादौ पितृयज्ञे च कन्यादाने च नो भवेत् ॥
इति, एतान्युपक्रान्तयज्ञादिकर्मविषयाणि वचोभङ्ग्या सद्यःशौचविधायकानीति मन्तव्यम् । अत एव ब्रह्मपुराणे क्वचिद् अस्यापवाद उक्तः ।
	यज्ञार्थं बहुसंभारसंभृतस्यापि कुत्रचित् ।
	आशौचं न भवेत् । । । । ॥ इति ।
ततश् चायम् अर्थः: यज्ञार्थं संभृतसंभारस्य कल्पितसमस्तयज्ञसाधनपदार्थस्याप्यकृतसंकल्पस्याशौचापगमाद् ऊर्ध्वं वसन्तान्तर्गतकर्मकालासंभवेन तस्मिन् वत्सरे करिष्यमाणयज्ञातिक्रमविषये यज्ञसंकल्पात् पूर्वक्षणे शुद्धिर्भवतीति । यज्ञग्रहणं प्रतिष्ठादेरुपलक्षणार्थम् । अत एव विष्णुः: "न देवप्रतिष्ठाविवाहयोः पुनःसंभृतयोः" इति । देवप्रतिष्ठाविवाहयोः संभृतबहुसंभारयोरुपक्रमात् प्राग् अपि न तत्कर्तुराशौचं भवतीत्यर्थः । एतद् उक्तं भवति: यावति काले संभृतबहुसंभारधारणं कर्तुं शक्यते तावत्कालमध्ये प्रतिष्ठाद्यङ्गभूतं कालान्तरं यत्र न लभ्यते तद्विषय एव संकल्पात् प्राग् आशौचाभाव इति । स्मृत्यन्तरे ऽपि ।
	यज्ञे संभृतसंभारे विवाहे श्राद्धकर्मणि । इति ।
संभृतसंभार इति सर्वत्र संबध्यते । अत्रापि वैष्णववचनसमानविषयत्वम् एव मन्तव्यम् । श्राद्धे संभृतसंभारत्वं पक्वद्रव्याभिप्रायम्, आमद्रव्याभिप्राये वक्ष्यमाणस्मृत्यन्तरवचनविरोधापत्तेः । तथा हि ।
	श्राद्धविघ्ने समुत्पन्ने त्व् अन्तरा मृतसूतके ।
	अमावास्यां प्रकुर्वीत शुद्धाव् एके मनीषिणः ॥ इति ।
अयम् अर्थः: आमद्रव्योपकल्पनसंकल्पयोर्मध्ये दैवान् मानुषाद् वा समुत्पन्ने श्राद्धविघ्ने मृतके सूतके वामावास्यायाम् आशौचापगमाद् अनन्तरं वा श्राद्धं कुर्वीत । पक्वद्रव्योपकल्पनसंकल्पयोर्मध्ये सूतके मृतके वा समुत्पन्ने पूर्वोक्तसद्यःशौचविधिबलात् तस्मिन्न् एव श्राद्धं कर्तव्यम् इत्यवगन्तव्यम् । विप्रनिमन्त्रणात् प्राग् विप्रस्याशौचे प्राप्ते विप्रान्तरम् आमन्त्र्य श्राद्धं कर्तव्यम् । निमन्त्रणाद् ऊर्ध्वं विप्रस्याशौचे प्राप्ते तस्य शुद्धिर्ब्रह्मपुराणे दर्शिता ।
	निमन्त्रितस्य विप्रस्य स्वाध्यायनिरतस्य च ।
	देहे पितृषु तिष्ठत्सु नाशौचं विद्यते क्वचित् ॥ इति ।
यत् तु स्मृत्यन्तरे ऽभिहितम्,
	द्रव्याणि स्वामिसंबन्धात् तद् अघे त्व् अशुचीनि च ।
	स्वामिशुध्यैव शुध्यन्ति वारिणा प्रोक्षितान्यपि ॥ इति ।
तदाशौचोत्पत्तेः पूर्वं यज्ञार्थम् असंकल्पितद्रव्यविxअयम्,
	पूर्वसंकल्पितं द्रव्यं दीयमानं न दुष्यति ।
इति क्रतुस्मरणात् । आशौचोत्पत्तेः पूर्वं संकल्पितं द्रव्यं देवतायै दीयमानं ब्राह्मणेभ्यो वा दीयमानं न दुष्यतीत्यर्थः । कानिचिद् वचनानि द्रव्याणि पूर्वम् असंकल्पितान्यपि न दुष्यन्तीत्याहुः ।
	लवणे मधुमांसे च पुष्पमूलफलेषु च ।
	शाककाष्ठतृणेष्व् अप्सु दधिसर्पिःपयःसु च ॥
	तिलौषधाजिने चैव पक्वापक्वस्वयंग्रहे ।
	पण्येषु चैव सर्वेषु नाशौचं मृतसूतके ॥ इति ।
पक्वशब्देनान्नादिव्यतिरिक्तं भक्ष्यादिकम् अभिप्रेतम्, पक्वान्ने दोषश्रवणात् । तथाह अङ्गिराः ।
	अन्नसत्रप्रवृत्तानाम् आमम् अन्नम् अगर्हितम् ।
	भुक्त्वा पक्वान्नम् एतेषां त्रिरात्रं तु पयः पिबेत् ॥ इति ।
एतेषाम् आशौचनिमित्तमरणादिज्ञातॄणाम् इति शेषः । तथा च षट्त्रिंशन्मते ।
	उभाभ्याम् अपरिज्ञातम् आशौचं नैव दोषकृत् ।
	एकेनापि परिज्ञाने भोक्तुर्दोषम् उपावहेत् ॥ इति ।
पक्वभक्ष्यादिकम् अपि स्वाम्याशौचे स्वेष्टं भोक्तुर्दोषम् आवहति । अत एव मरीचिवचने स्वयंग्रह इत्युक्तम् । स्वाम्यनुज्ञया भोक्ता स्वयम् एव गृह्णीयाद् इति तस्यार्थः । अन्नसत्रप्रवृत्तानाम् (?) इति यज्ञविवाहप्रवृत्तनाम् उपलक्षणार्थम्, तस्याशौचसंपर्कस्य निषिद्धत्वात् । तथा च स्मृत्यन्तरम् ।
	विवाहोत्सवयज्ञादाव् अन्तरा मृतसूतके ।
	शेषम् अन्नं परैर्देयं दातॄन् भोक्तॄंश् च न स्पृशेत् ॥ इति ।
भोजनमध्ये शावासौचनिमित्ते परिज्ञाते भोक्तॄणां कथं शुद्धिर्भवेद् इत्यपेक्षिते षट्त्रिंशन्मते स्मृतम् ।
	भुञ्जानेषु च विप्रेषु त्व् अन्तरा मृतसूतके ।
	अन्यगेहोदकाचान्ताः सर्वे ते शुचयः स्मृताः ॥ इति ॥



इति स्मृतिचन्द्रियायाम् आशौचापवादः


अथाशौचनियमाः

तत्र जाबालिः ।
	संध्यां पञ्च महायज्ञान् नैत्यकं स्मृतिकर्म च ।
	तन्मध्ये हापयेद् एव दशाहान्ते पुनःक्रिया ॥ इति ।
पञ्चमहायज्ञानां साहचर्यान् नैत्यकशब्देनात्र नित्यशाद्धम् उच्यते । स्मृतिकर्म स्मृत्युक्तं कर्म देवतार्चनादिकम् । तन्मध्ये आशौचमध्ये । हपयेत् त्यजेत् । तेषां संध्याधीनां दशाहान्ते आशौचान्ते पुनःक्रिया पुनरनुष्ठानम् । संध्यां त्यजेद् इत्येतन् मन्त्रोच्चारणसंध्याभिप्रायेणोक्तं न तु संध्यामात्राभिप्रायेण । यद् आह पुलस्त्यः ।
	संध्याम् इष्टिं चरुं होमं यावज्जीवं समाचरेत् ।
	न त्यजेत् सूतके वापि त्यजन् गच्छेद् अधो द्विजः ॥
	सूतके मृतके चैव संध्याकर्म समाचरेत् ।
	मनसोच्चारयेन् मन्त्रान् प्राणायामम् ऋते द्विजः ॥ इति ।
अस्यायम् अर्थः: प्राणायामव्यतिरिक्तमन्त्रान् मनसोच्चारयेत् । प्राणायाममन्त्रांस् तु मनसापि नोच्चारयेत् । अमन्त्रकम् एव प्राणायामं कुर्याद् इति यावत् । मनसोच्चारयेद् इत्येतद् अञ्जलिप्रक्षेपव्यतिरिक्तविषयम् । अत एव पैठीनसिः: "सूतके सावित्र्याञ्जलिं प्रक्षिप्य प्रदक्षिणीकृत्य सूर्यं द्यायन् नमस्कुर्यात्" इति । संध्याविधाव् उक्तसावित्रीमन्तस्यैव पुनर्वचनं मनसोच्चारणनिवृत्त्यर्थम् । तेन सावित्रीमन्त्रस्योच्चारणं वाचा कर्तव्यम् । विष्णुरपि त्याज्यकर्माण्याह: "आशौचे होमदानप्रतिग्रहस्वाध्याया निवर्तन्ते नाशौचे कस्यचिद् अन्नम् अश्नीयात्" इति । होमो ऽत्र वैश्वदेवो ऽभिप्रेतः,
	विप्रो दशाहम् आसीत वैश्वदेवविवर्जितः ।ऽ
इति संवर्तेन विसेषतो ऽभिधानात् । वैश्वदेवाभिप्रायेण शङ्खो ऽपि ।
	दानं प्रतिग्रहो होमः स्वाध्यायः पितृकर्म च ।
	प्रेतपिण्डक्रियावर्जम् आशौचे विनिवर्तयेत् ॥
पितृकर्म अमावास्याश्राद्धादिकम् । न च होम इति सामान्योक्तिबलाद् अग्निहोत्रौपासनादिकम् अपि निवर्तनीयम् इति शङ्कनीयम् । यत आह याज्ञवल्क्यः ।
	वैतानौपासनाः कार्याः क्रियाश् च श्रुतिचोदिताः । इति ।
वैतानाः गार्हपत्यादिबह्वग्निसाध्याः "यावज्जीवम् अग्निहोत्रं जुहोति, यावज्जीवं दर्शपूर्णमासाभ्यां यजेत" इत्यादिश्रुतिचोदिताः । तथा गृह्यैकाग्निसाध्याः औपासनाः औपासनहोमपार्वणस्थालीपाकाद्याश् च कार्या इत्यर्थः । स्मृत्यन्तरं च ।
	कुर्याद् वैतानिकं कर्म स्नात्वओपस्पर्शनात् स्वयम् । इति ।
आशौचप्राप्त्यनन्तरं स्नात्वाचम्य वैतानिकं कर्म अग्निहोत्रादिकं तत्काले स्वयं कुर्याद् इत्यार्थः । न चात्र धर्मायोग्यत्वलक्षण आशौचे स्थिते वैतानिके कर्मणि विधिर् घटत इति वाच्यम्, यतो विधिबलाद् एव धर्मयोग्यत्वम् अवगम्यते । उक्तं च गोभिलेन ।
	अग्निहोत्रे तु होमार्थं शुद्धिस् तात्कलिकी स्मृता ।
	पञ्चपज्ञान् न कुर्वीत अशुद्धः पुनरेव सः ॥ इति ।
अग्निहोत्रादिके कर्मणि यत्राशौचमध्ये विधिरस्ति तत्र तात्कालिकी शुद्धिः । कर्मसंकल्पात् पूर्वक्षणम् आरभ्य वैतानिकानुष्ठानपर्यन्तं धर्मयोग्यत्वलक्षणशुद्धिर्वेदितव्या । तत्र पुनः पञ्च महायज्ञाः तदाशौचे कर्तव्या इति विधिर्नास्ति, तत्र शुद्धिज्ञापकविध्यभावात् कर्मायोग्यत्वम् एवेत्यर्थः । एवं विधिज्ञापिते (?) कर्मयोग्यते सत्यपि यो नरो न जुहोति तस्य प्रायश्चित्तं कर्तव्यम् । अत एव मनुः ।
	दर्शं च पूर्णमासं च कर्म वैतानिकं च यत् ।
	सूतके ऽपि त्यजेन् मोहात् प्रायश्चित्तीयते हि सः ॥ इति ।
वैतानिकग्रहणं स्मार्तस्यप्याशौचविहितकर्मण उपलक्षणार्थम्। अत एव जातूकर्ण्यः ।
	सूतके तु समुत्पन्ने स्मार्तं कर्म कथं भवेत् ।
	पिण्डयज्ञं चरुं होमम् असगोत्रेण कारयेत् ॥
पिण्डयञ्जः पिण्डपितृयज्ञः । चरुः पार्वणस्थालीपाकः । होमः प्रतिदिनौपासनहोमः । कारयेद् इति विधिबलात् स्मार्ते कर्मणि त्व् एकत्यागात्मककर्मण्येव धर्मायोग्यत्वलक्षणाशुद्धिः नान्यत्रेति गम्यते । अत एव बृहस्पतिः।
	सूतके मृतके चैव त्व् अशक्तौ श्राद्धभोजने ।
	प्रवासादिनिमित्तेषु हावयेन् न तु हापयेत् ॥
न हापयेत् न त्यजेद् इत्यर्थः । तथा च जाबालिः ।
	जन्महान्योर्वितानस्य कर्मत्यागो न विद्यते ।
	शालाग्नौ केवलो होमः कार्य एवान्यगोत्रजैः ॥
शालाग्नौ होम औपासनाख्यः, सो ऽन्यगोत्रजैः कार्यम् इति नियमात् वैतानिकाग्नौ क्रियमाणागोत्रादिहोमो ऽन्यगोत्रजैः कार्य इत्यनियमात् स्वयं कुर्याद् इत्यवगम्यते ।
	वर्जयेत् सूतके कर्म नित्यनैमित्तिकादिकम् ।
	आहिताग्नेस् तदा शुद्धिः सद्य एव विधीयते ॥ इति ।
तत्र पूर्वार्धम् आशौचे कर्तव्यनित्यनैमित्तिकादिविषयम्, उत्तरार्धं त्व् आहिताग्निविषयम् इत्यवगन्तव्यम् । एवम् एव "नित्यानि निवर्तेरन् वैतानवर्जम्" इत् पैठीनसिवचनस्यापि विषयो बोद्धव्यः, श्रौतस्मार्तानां त्याग एवेति प्रतिप्रसवे विध्यभावात् । श्रौतानाम् अप्यग्निहोत्रादीनां प्रथमारम्भकाले आशौचे त्याग एव, प्रतिप्रसवविधीनां प्रथमारम्भोत्तर्कालानुष्ठेयाग्निहोत्रादिविषयत्वात् । नित्यं नैमित्तिकम् इत्यनुवृत्तौ काम्ये प्रतिप्रसवार्थम् आह पुलस्त्यः ।
	संनिहत्याम् उपस्पृश्य राहुग्रस्ते दिवाकरे ।
	सत्रधर्मप्रविष्टस्य दानकर्मफलैषिणः ॥
अयम् अर्थः: दानकर्मफलकामिनो ऽपि संनिहत्याम् उपस्पृश्य तीर्थविशेषे स्नात्वा दाने प्रवृत्तस्य सद्यःशौचम्, अन्नसत्रधर्मे प्रवृत्तस्य तद्दानफलार्थिनो ऽपि सद्यःशौचम् इति । नैमित्तिके ऽपि क्वचित् प्रतिप्रसवार्थम् आह वृद्धबृहस्पतिः ।
	कन्याविवाहे संक्रान्ते सूतकं न कदाचन । इति ।
नित्यनैमित्तिककाम्येष्व् अपि प्रतिप्रसवार्थम् आह जामदग्यः ।
	सूतके मृतके वापि जाह्नव्याः सलिलाप्लुतः ।
	नाभिमात्रे जले स्थित्वा कुर्याद् दानजपदिकम् ।
	नित्यं नैमित्तिकं चापि काम्यं वापि विशेषतः ॥ इति ।
यत् तु मार्कण्डेयपुराणम्,
	नित्यस्य कर्मणो हानिं न कुर्वीत कदाचन ।
	तस्य त्व् अकरणे बन्धः केवलं मृतजन्म च ॥
इति, तत् सूत्याद्याशौचे ऽपि विहिताग्निहोत्ररूपकर्महानिविषयम् । न तत् तथाविधिरहिततर्पणादिनित्यकर्मविषयम्, पूर्वोक्तवचनविरोधपत्तेः । यद् अपि तेनैवोक्तम्,
	दशाहं ब्राह्मणस् तिष्ठेद् दानहोमादिवर्जितः ।
	क्षत्रियो द्वादशाहं च वैश्यो मासार्धम् एव च ।
	शूद्रश् च मासम् आसीत नित्यकर्मविवर्जितः ॥
इति, तत् वयोऽवस्थाप्रयुक्तसंपूर्णाशौचकालानाम् अप्युपलक्षणार्थम् । यत् तु हारीतेनोक्तम्,
	ततस् त्व् एकादशदिने यज्ञः स्वाध्याय एव च ।
	प्रवर्तन्ते क्रियाश् चैव इत्येतन् मनुरब्रवीत् ॥
इति, "ततस् त्व् एकादशदिने" इत्येतद् आशौचान्त्यदिनानन्तरदिनोपलक्षणार्थम् । ब्रह्मचारिणं प्रत्याह कात्यायनः ।
	न त्यजेत् सूतके कर्म न त्यजेत् तु क्वचिद् व्रती । इति ।
गृहस्थवद् अस्य सूतकाभावः प्रायश्चित्तं नित्य इति ॥


इति स्मृतिचन्द्रिकायाम् आशौचनियमाः


अथ मुमूर्षोः कर्तव्यानि

व्यासः ।
	म्रियमाणं नरं दृष्ट्वा कर्ता भूम्यां शुचिस्थले ।
	देवालये नदीतीरे गङ्गाम्भसि वनस्पतेः ॥
	उत्तानं दक्षिणाग्रीवं तम् उद्दिश्य च गां त्यजेत् ।
	हिरण्यं भूमिदानं च तिलान् शक्त्या च दापयेत् ॥
	कुटुम्बिने दरिद्राय श्रोत्रियाय तपस्विने ।
	यद् दानं दयिते तस्मै तद् दानं स्वर्गसाधनम् ॥
	आतुरो वाथ पुत्रो वा दद्युरासन्नबान्धवाः ।
	कर्णे जपेद् ईशवाक्यं शास्त्रादिभिरुदीरितम् ॥
शातातपश् च ।
	आतुरस्य भिषङ् मित्रं दानं मित्रं मरिष्यतः ।
	अन्नपानाश्वगोवस्त्रभूशय्याद्यासनानि च ॥
	प्रेतलोके प्रशस्तानि दानान्यष्टौ विशेषतः ।
	तस्माद् दानं तु कर्तव्यं मृतिकाले कथंचन ॥ इति ।


इति स्मृतिचन्द्रिकायां मुमूर्षोः कर्तव्यानि


अथाग्निनिर्णयः

उपनयनाद् ऊर्ध्वं मरणे ऽग्न्युदकदानविधिम् आह याज्ञवल्क्यः ।
	स दग्धव्य उपेतस् चेद् आहिताग्न्युआवृतार्थवत् । इति ।
उपनीतश् चेन् मृतः आहिताग्न्यावृता आहिताग्निसंस्कारप्रकारेण अर्थवत् प्रयोजनवद् यथा भवति तथा दग्धव्यः । अयम् अभिप्रायः: येषां भूशोधनदर्भास्तरणप्रोक्षणादीनाम् आहिताग्निविहितसंस्काराणां द्वारकार्यरूपं प्रयोजनम् अस्ति तान्यनुष्ठेयानि । लुप्तार्थानि पात्रसंयोजनादीनि त्व् अननुष्ठेयानि, यथा: कृष्णलेष्व् अतिदेशप्राप्तेषु अवघातप्रोक्षणादिषु द्वारलोपाद् अवघातादीनाम् अननुष्ठानं प्रोक्षणादीनां त्व् अनुष्ठानम् इति । सान्ततिके चैवम्, मैत्रावरुणविधानात् । सान्तातिकम् इति जातकर्मप्रभृति यो ऽग्निर्दार्यते तस्मिन्न् एव सर्वाणि कर्माणि क्रियन्ते कुमारस्य चौलप्रभृत्यरण्योः समारोपणम् आ विवाहात् । ब्रह्मचार्यनुपनीतकन्यानां लौकिकेन कापालेन वा दहनम् । तस्योत्पत्तिररण्योरुत्पत्तिवत् । लौकिकाग्निग्रहणं जातारण्योरभावेन । तत्सद्भावे तु तत्र मथित्वाग्निर्ग्रह्य इति । तथा च यज्ञपार्श्वः ।
	बालस्य दहनं कार्यं कपालेनैव वह्निना ।
	लौकिकेनापरे प्राहुः जातारण्योस् तथा परे ॥ इति ।
कात्यायनो ऽपि ।
	दहनं ब्रह्मचारिणां मृतानां त्यक्तवह्निनाम् ।
	विधुराणां यतीनां च पतितानां च योषिताम् ॥
	कपालवह्निना दाहः स्वशाखोक्तविधानतः ।
	गृहस्थं प्रदहेद् एवं विवाहोत्पन्नवह्निना ॥
	त्रेताग्निभिश् चाहिताग्निम् इति याज्ञिकसंमतम् । इति ।
वसिष्ठः: "कपालम् अग्निवर्णं तप्त्वान्तरे करीषादि निषिप्य तत्र जातो यो ऽग्निः स कपालागिः" इति । गृह्यकारिका ।
	विहीनभार्यस्य मृतस्य वह्निः उत्तापनः स्याद् अथ लौकिको वा ।
	अभर्तृकायाश् च तथा स्त्रियश् च पाणिग्रहात् पूर्वमृतौ शोशोश् च ॥ इति ।
वृद्धयाज्ञवल्क्यः ।
	आहिताग्निर्यथान्यायं दग्धव्यस् त्रिभिरग्निभिः ।
	अनाहिताग्निरेकेन लौकिकेनापरे जनाः ॥
वृद्धवसिष्ठो ऽपि ।
	तुषाग्निना दहेत् कन्यां व्रीहिभिर्वा यवेन वा ।
	अथ वोत्तपनीयेन कापालेनानलेन वा ॥
	यतिं च ब्रह्मचारिणं दहेत् कापालवह्निना ।
	अथ वोत्तपनीयेन तुषेणैवपरे विदुः ॥
	दर्भेष्व् अग्निं समारोप्य पुनर्दर्भेषु संस्थितः ।
	पुनर्दर्भतृतीयेषु वह्निरुत्तापनः स्मृतः ॥
	कपालम् अग्नौ निक्षिप्य तप्ते चैव तुषं क्षिपेत् ।
	करीषं वा समुत्पन्नस् तुषे तु तुषपवकः ॥
	यावत् तप्तकपालेन केवलेनाग्निसंभवः ।
	तावत् कलापसंभूतः पावकः परिकीर्तितः ॥
	यस्मिन् देशे स्थितो वह्निस् ततो ऽन्यत्र मृतो यदि ।
	चरुः पाथिकृतः कार्यः पूर्णाहुतिरथापि वा ॥
औपासनाग्निसमीपस्थानं नीत्वा तस्मिन्न् अग्नौ पाथिकृतेष्टिं पूर्णाहुतिं वा हुत्वा प्रेतसंस्कारं कुर्यात् सर्वथान्यदेशे विधिना दहेत् । तद्विषये प्रेताधानं कार्यम् । तावन्तं कालम् अग्नेः का गतिः । उच्यते ।
	अन्यदीयेन वत्सेन या गोः स्नुतपयोधरा ।
	आ शरीराहुतेस् तस्याः पयसा होम इष्यते ॥
	अन्यस्या अपि होतव्यं पयसा तदभावतः ।
	यद् त्व् अनौपासनादग्धस् तं विध्युक्ताग्निना दहेत् ॥ इति ।
स्वशाख्याव्यतिरिक्तविधिना दग्धम् अपि पुनः स्वशाखोक्तविधिना दहेत् । तथा,
	संस्कुर्यात् तु पुनर्दग्धम् अनौपास्येन वह्निना ।
	अनात्मीयेन शास्त्रेण यो दग्धस् तं च शास्त्रतः ॥ इति ।
यत् तु वचनम्,
	देशान्तरस्थिते वह्नौ दूरदेशस्थितो मृतः ।
	अग्निम् उत्पाद्य कर्तव्यं प्रेतकृत्यं द्विजोत्तमैः ॥
इति, तच् छिष्टैरादृतम् । प्रेतो विच्छिन्नागनिश् चेद् विधिना संधाय द्वादशगृहीतं जुहुयात् । तद् उक्तम् आपस्तम्बेन: 
यद्याहिताग्निर्विच्छिन्नाग्निर्विधुराग्निरुत्सृष्टाग्निर्वा म्रियेत न तम् अन्येन त्रेताग्निभ्यो दहन्तीति तस्य प्राचीनावीत्यग्न्यायतनान्युद्धृत्यावोक्ष्य यजमानायतने प्रेतं निध्यापरेण गार्हपत्यम् अरणी संनिधाय मन्थति "ये ऽस्याग्नयो जुह्वतो मांसकामाः संकल्पयन्ते यजमानमांसम् । जानन्तु ते ऽस्मै हविषे सादिताय स्वर्गं लोकम् इमं प्रेतं नयन्तु" इति तूष्णीं विहृत्य द्वादशगृहीतेन स्रुवं (?) पूरयित्वा तूष्णीं हुत्वा प्रेते ऽमात्या। इत्येतदादि कर्म प्रतिपद्यते । इति । 
आत्मादिसमारूढेष्व् अग्निषु यजमानमरणे तेनैवोक्तम्:
यद्यात्मन्यरण्योर्वा समारूढेष्व् अग्निषु यजमानो म्रियेत पूर्ववद् अग्न्यायतनान्युद्धृत्यावोक्ष्य यजमानायतने प्रेतं निधाय गार्हपत्यायतने ऽग्निम् उपसमाधाय प्रेतस्य दक्षिणं पाणिम् अभिसंगृह्य तत्पुत्रो भ्रातान्यो वा प्रत्यासन्नबन्धुः उपावहेति जपत्यरण्योर्वोपावरोह्य मन्थेद् यद्यर्ण्योः समारूढःस्यान् निर्वर्तमाने प्रेतम् अन्वारम्भयित्वेमं मन्त्रं जपेत् । इति ।
तथा च स्मृत्यन्तरम् ।
	यद्यात्मनि समारूढो मृतो ऽयं श्रुतिरुच्यते ।
	मृतस्य दक्षिणं पाणिम् अन्वारभ्य जपेद् इमम् ॥
	उपावरोह जातवेदो यद्यरण्योस् तथा जपेत् ।
	मथित्वाग्निं समाधाय वह्नेर्दक्षिणतः परे ॥ इति ।
यदा युगपज् जायापत्योर्मरणं तदा सहैव पितृमेधः । तद् उक्तम् आपतम्बेन: "सहैव प्रेते सहैव पितृमेधः" इति । अत्र विभज्याग्निप्रदानं केचिद् इच्छन्ति तद् असद् इति भाष्यकारेणोक्तम् । सर्वाधाने बहुभार्यस्य पूर्वं ज्येष्ठामरणे तत्राग्नीन् उत्सृज्य द्वितीयया सहाधानादि । पुनस् तन्मरणे तत्राग्नीन् उत्सृज्य पत्न्यन्तरेण सहाधानम् । पत्न्यन्तराभावे पुनः परिणीय तया सहाधानादि । परिणयनासामर्थ्ये आत्मार्थम् अग्न्याधानम् । तथाह शौनकः ।
	पत्य्नोरेका यदि मृता दग्ध्वा तेनैव तां पुनः ।
	आदधीतान्यया सार्धम् आधानविधिना गृही ॥ इति ।
आपस्तम्बकल्पभाष्यार्थकारो ऽपि ।
	भार्याद्वयत्वे ऽपि मृते कलत्रे प्रेतां दहेयुः सहिताग्निनैव ।
	अतः परस्ताद् अनयोः सहैव संधनम् अग्नेर्विधिना पुनश् च ॥ इति ।
स्मृत्यन्तरे ऽपि ।
	बहुपत्नीकपक्षे तु ज्येष्ठा चेत् पूर्वमारिणी ।
	तां दहेद् अग्निहोत्रेण पुनराधनम् अन्यया ॥
	निर्मन्थ्य एव सर्वासाम् आहरेयुर्न केवले ॥
तत्रैव पूर्वं यजमानमरणे तस्याग्निहोत्रत्रेतायां पितृमेधः । पत्नीनां तु प्रेताधानम् एव पूर्ववत् । अर्धाधाने त्व् एकभार्यस्य पूर्वं यजमानस्य मरणे तस्याग्नित्रेतायां पितृमेधः । पत्न्या औपासेनेन, "तयोर्यः पूर्वं म्रियेत तस्याग्नित्रेतायां पितृमेधः संपद्यते यः पश्चात् तस्याउपासनेन" इत्यापस्तम्बस्मरणात् । अत्रैव पूर्वं पत्नीमरणे तत्राग्निहोत्रम् औपसनं वोत्सृज्य पुनः परणीय (?) तया सहाधानम् । "अथैनम् उपोषति" इत्यारभ्य "पुरस्तात् सभ्यावसथ्याभ्याम् औपासनेन च" इत्यौपासनस्यापि प्रतिपत्तिविधानात् । पुनस् तन्मरणे तत्राप्ययम् एव न्यायः । पुनर्ग्रहणासामर्थ्ये आत्मार्थम् अग्न्याधानादीति । अरधाधाने त्व् अनेकभार्यस्य पूर्वं यजमनस्य मरणे तस्याग्नित्रेतायां पितृमेधः । पत्नीनां तु स्वैः स्वैर् औपासनांशैः । तथा च त्रिकाण्डिः ।
	आहिताग्निर्यथान्यायं दग्धव्यस् त्रिभिरग्निभिः ।
	अनाहिताग्निरेकेन यः पूर्वं पतिभार्ययोः ॥
	स्याद् भार्ययोरन्यतरा मृता वा दग्ध्वाखिलौपासनवह्निनैव ।
	। । । । ग्नेर्विधिवत् प्रदानं कृत्वान्यम् औपासनम् आददीत ॥
	लौक्यानले वा यदि च द्विभार्यसंगृह्यवह्नेस् तु विभज्य दद्यात् ।
	भागान्तरं वह्निम् अथाददीतनष्टे तु पूर्वाग्निम् अवाप्य पश्चात् ॥ इति ।


इति स्मृतिचन्द्रिकायाम् अग्निनिर्णयः


अथ संस्कर्तृनिरूपणम्

तत्र पुत्रबहुत्वे ऽग्निप्रदानं सर्वैर्न कर्तव्यम्, अपित् तु ज्येष्ठेनैव कर्तव्यम् । तथा च मरीचिः ।
	सर्वैरनुमतिं कृत्वा ज्येष्ठेनैव तु यत् कृतम् ।
	द्रव्येण चाविभक्तेन तत् सर्वैस् तु कृतं भवेत् ॥ इति ।
मत्स्यपुराणे ऽपि ।
	प्रेतस्य पुत्रो दाहादि कुर्याद् एवैरसः सुतः ।
	बहुत्वे तु गुणी दद्यात् समत्वे ज्येष्ठ एव तु ॥ इति ।
ऋष्यशृङ्गो ऽपि ।
	पुत्राणां मध्यमो वापि कनिष्ठो ज्येष्ठ एव वा ।
	पितुर्यश् च प्रियतमः सर्वं तेनैव कारयेत् ॥
	पुत्राः सर्वे पितृद्विष्टाः पत्नी भ्राता सखापि वा ।
	अग्निदाहादिकर्माणि कुर्युः पुत्र्यादयः (?) पितुः ॥ इति ।
अग्निदानाधिकारी रोगादिनाशक्तश् चेद् आह जमदग्निः ।
	ज्येष्ठपुत्रेण कर्तव्याः पिण्डदानोदकक्रियाः ।
	अशक्तो ऽप्यग्निदः पुत्रः शेषम् अन्येन कारयेत् ॥
वसिष्ठो ऽपि ।
	ज्येष्ठे संनिहिते चार्ते वर्तमाने क्रियान्तरे ।
	पित्रोः पुत्रेण कर्तव्यं द्वितीयेनानुजेन वा ॥
	पित्रोः सपिण्डीकरणं ज्येष्ठेनाकरणं यदि ।
	पुनर् ज्येष्ठेन कर्तव्यं पिण्डनिर्वापणे कृते ॥
	दम्पत्योर्मरणे प्राप्ते दशाहाभ्यन्तरे यदि ।
	ज्येष्ठेनैव तु कर्तव्यं मातापित्रोस् तु तत्क्रियाः ॥
तथा पुत्राभावे सपिण्डादिना कर्तव्यम् । तथाह पारस्करः ।
	पुत्रो भ्राताथ दौहित्रो ज्ञातिर् जामातृको ऽपि वा ।
	प्रथमे ऽहनि यो दद्यात् स दशाहं समापयेत् ॥
पुत्राभावे पितृसपिण्डाः शिष्याश् च । तदभावे ऋत्विगाचार्यादिः । भृगुरपि ।
	असगोत्रः सगोत्रो वा यदि स्त्री यदि वा पुमान् ।
	प्रथमे ऽहनित् यो दद्यात् स दशाहं समापयेत् ॥
	अस्थिसंचयनाद् अर्वाग् आगतो यदि पुत्रकः ।
	तदादि कर्म कुर्वीत दाहको विसृजेच् च तत् ॥
	अस्थिसंचयनाद् ऊर्ध्वम् आगतो यदि पुत्रकः ।
	प्रथमे ऽहनि यो दद्यात् स दशाहं समापयेत् ॥ इति ।
तथा प्रथमे ऽहनि यद् द्रव्यं पिण्डार्थं दशाहान्तं तद् एवाद्रव्यम् । तद् उक्तं शुनःपुच्छेन ।
	शालिना सक्तुभिर्वापि शाकेनाप्यथ निर्वपेत् ।
	प्रथमे ऽहनि यद् द्रव्यं दशाहान्तं च तद् भवेत् ॥
यज्ञपार्श्वः ।
	अपुत्रस्य तदासन्नो दद्यात् पिण्डोदकादिकम् ।
	आ समाप्तेः प्रतिदिनं त्व् अन्यथा किल्बिषी भवेत् ॥
पित्रोः संस्कारे ज्येष्ठ एव कर्ता, तदभावे ऽसंनिधौ चानुजः । पुत्राभावे प्रत्यासन्नः सपिण्डादिः । तदसंनिधाने ऽनन्तरः संस्करोति तथा, यथा दशाहमध्ये प्रत्यासन्नसांनिध्ये ऽपि स दशाहं समापयेत्, नोर्ध्वम् । यदि रोगादिना पुत्रादिरसमर्थो भवति तदा दशाहान्तम् अन्येन कारयेत्, आर्ते प्रतिनिधिदर्शनात् प्रायश्चित्तादर्शनाच् च । यदा तु "असगोत्रः सगोत्रः" इत्यादिना शाखान्तरकर्ता तदा स्वशाखया पितृमेधः । अन्यथा चेत् पुनः संस्करणं कर्तव्यम् । तद् आह कात्यायनः ।
	प्रक्रिया त्रिविधा प्रोक्ता विद्वद्भिः कार्यकारिभिः ।
	अक्रिया च परोक्ता च तृतीया चायथाक्रिया ॥
	स्वशाखाविधिम् उत्सृज्य परशाखाश्रयं तु तत् ।
	कर्तुर्महति दुर्मेधा मोघं तस्य च तत्फलम् ॥
	यन् नाम्नातं स्वशाखायां पारक्यम् अविरोधि यत् ।
	विद्वद्भिस् तद् अनुष्ठेयम् अग्निहोत्रादिकर्मवत् ॥
	यत्कर्मणि द्रव्यविधिर्यथोक्तस् तथैव कर्ता यदि चान्यधा (?) स्यात् । 
	तत् कर्म कुर्वीत पुनर्यथोक्तं तन्त्रस्य लोपे न पुनः क्रिया स्यात् ॥
	प्रधानस्याकियायां (?) तु साङ्गं तत् क्रियते पुनः ।
	तदङ्गाकरणे कुर्यात् प्रायश्चित्तं न कर्म तत् ॥ इति ।
अत्र प्रधानस्य कर्मणो ऽकरणे तत् साङ्गम् एव पुनः कर्तव्यम् । तदङ्गाकरणे तस्याङ्गस्य नावृत्तिः । नापि तावन्मात्रस्याङ्गस्य करणम्, किं तु प्रायश्चित्तम् एव कार्यम् ॥


अथ स्त्रीणाम् अग्निप्रेवेशकर्मोच्यते

	प्रवेशश् चानुगमनं स्त्रीणाम् एव विधीयते ।
	अमन्त्रकं तु शूद्राणां प्रवेशविधिरुच्यते ॥
यस्य कस्यचिद् ब्राह्मणस्य मरणकाले संप्राप्ते तत्पत्नी मङ्गलस्नानं कृत्वा धौतवस्त्रं परिधायाचम्य गन्धपुष्पादीनि धृत्वा भर्तुः समीपं गत्वा ब्राह्मणान् आहूय "पूर्वोक्तैवंगुणविशेषणविशिष्टायां पुण्यतिथौ विष्णुरूपेण भर्त्रा सह ब्रह्मलोके निवाससिध्यर्थं भर्त्रा सहानुगमनं करिष्ये" संकल्प्य दर्भाक्xअतसहितं जलं धृत्वा पतिव्रता पूर्वाभिमुखी समासीना ।
	सर्वकामप्रदायास्मै पतिरूपाय विष्णवे ।
	मम देहं प्रदास्यामि स्थातुं वै स्वर्गमन्दिरे ॥
	भूमिर्वियज् जलं तेजो वायुश् च जगदीश्वराः ।
	सप्तर्षयश् च कालश् च साक्xइणः सर्वदेवताः ॥
	मत्कृतं पातकं यच् च मनोवाक्कायसंभवम् ।
	तत् सर्वं नाशम् आप्नोतु वह्नौ देहं विसर्जये ॥
अस्मै भर्ते स्रीमहाविष्णुस्वरूपाय मदीयब्रह्मलोकनिवाससिद्धिं कमयमानामुकगोत्राय तुभ्यम् अहं संप्रददे न ममेति प्राणदानं कुर्यात् । कर्ता आसन्द्यां दक्षिणाग्रान् दर्भान् अस्तीर्य तत्र शवं निधाय शवस्य वामभागे तत्पत्नीं निधाय "संगच्छध्वम्" इति दर्भरज्जुना प्रेतपत्नीं चबध्य वाहकैर्नीयमानं प्रेतम् अनुगत्वा चितेर्दक्षिणभागे अग्निं प्रतिष्ठाप्य आज्यभागान्ते चितिमध्ये दक्षिणशिरसं शवं निधाय पत्नीं तस्य वामभागे निक्षिप्य तयोर्भुजयोर्मध्ये "मैनम् अग्ने" इत्यग्निं दत्वा ततः कर्ता प्राचीनवीती दर्भपाणिरञ्जलिं बध्वा "सूर्यं ते चक्षुःशरीरैरग्ने । । ।" इत्यनुमन्त्र्य स्रुवेणाज्यं गृहीत्वा "य एतयोः पथो गोप्तारः स्वाहा" इत् हुत्वा दहेत् ॥


इति अनुगमनविधिः


अथाग्निप्रवेशप्रकार उच्यते

यदा भर्तरि मृते सति पत्नी अनुगमनं कर्तुम् असमर्था सती अग्निप्रेवेशेन देहत्यागं कर्तुं वाञ्छति तदा पुत्रादिः कर्ता तां पतिव्रताम् अग्निं प्रवेसयेत् । मृते भर्तरि सति तत्पूर्वं पतिव्रता स्नात्वाचम्य भर्तुः प्राणदानं कृत्वा वाहकैर्नीयमानं प्रेतम् अनुमन्त्र्य श्मशानदेशं गत्वा भर्तुः संकारान्ते तटाके वा नद्यां वा स्नात्वा हरिद्रानुलेपनं गन्धपुष्पभूषणानि धृत्वा हरिद्रावस्त्रं च परिधायाचम्य भर्तुः समीपं गच्छेत् । ततः पुत्रादिः कर्ता चितेरुत्तरभागे दक्षिणाग्रान् दर्भान् आस्तीर्य तत्र ताम् उपवेश्य दक्षिणाभिमुखं कृत्वा "आप्यायस्व" इति तां पञ्चगव्या मार्जयित्वा "आपो हिष्ठा मयो भुवः" इति, "हिरण्यवर्णाः" इति च मार्जयित्वा ततः प्रेतपत्नीं प्रेतसमीपे निधाय प्रेतभुजागौ "य एतस्य" इत्यादिनाज्याहुतीः पूर्णाहुतिं च हुत्वा आज्यस्थालीं स्रुवम् अग्निं प्रेतपत्नीं चितेः पश्चात् प्राङ्मुखम् उपवेश्य पुनराज्यम् आनीय तस्याः शिरसि दर्भाग्रेण धाराकारेण "भूः स्वाहा भुवः स्वाहा भुवः स्वाहा भूर्भुवः सुवः स्वाहा" इत्याज्यहोमं कुर्यात् । ततः प्रेतपत्नी चितेरुत्तरभागे दक्षिणाभिमुखी स्थित्वा साक्षतोदकम् अञ्जलिं गृहीत्वा,
	त्रयीमय त्रिमूर्त्यात्मन् तैलोक्यैकप्रदीपक ।
	ग्रहनायक सप्ताश्व गृहाणार्ध्यं नमो ऽस्तु ते ॥
इति सूर्यायार्घ्यं दत्वा,
	मनोवाक्कायजं भर्तुर्वाग्विलङ्घनजं च यत् ।
	तत् पापं नाशयाशु त्वं सप्तजिह्व नमो ऽस्तु ते ॥
इत्यग्नौ फलम् एकं दत्वा दक्षिणापादपूर्वकम् अग्निप्रवेशं कुर्यात् । एवं प्रेतं दहित्वानन्तरा ज्ञातव्यः सर्वान् केशान् वापयेयुः । अन्यकर्तुर्विषये यथाकृतकर्तृविशेषवचनानि श्राद्धप्रकरणगतानि ॥


इति स्मृतिचन्द्रिकायां संस्कर्तृनिरूपणम् 


अथ प्रेतदाहादिविषयाणि

तत्र त्रिकाण्डिमण्डनः ।
	प्रत्यक्षे चाप्रतिहतौ संस्कारेण च शोधनम् ।
	कुर्यात् तत्राधरोच्छिष्टे प्राजापत्यत्रयं चरेत् ॥
	ऊर्ध्वोच्छिष्ट्ē ऽपि च तथा प्राजापत्यान् षड् आचरेत् ।
	पराशरस् तु त्रीन् प्राह भृगुः पञ्च षड् अङ्गिराः ॥
	अस्पृश्यस्पृष्टमरणे कृच्छ्रान् षड् गौतमो ऽब्रवीत् ।
	प्रायश्चित्तं तु सर्वस्य शक्तो द्वादशवार्षिकम् ॥
	विप्रवाक्यानुसारेण प्रत्याचार्यविधिर्यथा ।
	कृत्वा तु दहनं कुर्याद् अन्यथा किल्बिषी भवेत् ॥
	कर्ताधिकारसिद्ध्यर्थं त्रीन् कृच्छ्रान् पञ्च सप्त वा ।
	चरेद् यद् वा तु दानाद्यैः पैतृमेधिकम् आचरेत् ॥ इति ।
दाहादिकं स्नापनानन्तरम् एव कार्यम् । तद् आह कात्यायनः ।
	दुर्बलं स्नापयित्वा तु शुद्धचेलाभिसंवृतम् ।
	दक्षिणाशिरसं भूमौ बर्हिष्मत्यां निवेशेयेत् ॥
	घृतेनाभ्यक्तम् आप्लाव्य सवस्त्रम् उपवीतिनम् ।
	चन्दनोक्षितसर्वाङ्गं सुमनोभिर्विभूषितम् ॥
	तथा नलमयीं मालाम् आबध्य च विभूषितम् । 
	हिरण्यशकलान्यस्य क्षिप्त्वा छिद्रेषु सप्तसु ॥
	मुखे वस्त्रं पिधायैनं निर्हरेयुः सुतादयः ।
	प्राचीनावीतिनो भूत्वा गच्छेयुर्मौनम् आश्रिताः ॥ इति ।
अत्र ब्राह्मणादिशवनिर्हरणे दिङ्नियमो मनुना दर्शितः ।
	दक्षिणेन मृतं शूद्रं पूर्वद्वारेण निर्हरेत् ।
	पश्चिमोत्तरपूर्वेषु यथायोगं द्विजन्मनः ॥ इति ।
वसिष्ठः ।
	औदुम्बर्याम् अथासन्ध्यां वहेद् ऊर्ध्वमुखं शवम् ।
	न ग्रामाभिमुखं नाधो नयेयुर्याम्यशीर्षकम् ॥
	वृद्धाः प्रेतस्य पुरतः स्त्रियो बालाश् च पृष्ठतः ।
	अधःकृतोत्तरीयाः स्युः प्रविमुक्तशिरोरुहाः ॥
	गच्छेयुर्बान्धवाः पश्चान् नाग्नेः प्रेतस्य चान्तरे ॥ इति ।
कात्यायनः ।
	आमपात्रे ऽन्नम् आदाय प्रेतम् अग्निपुरःसरम् ।
	एको ऽनुगच्छेत् तस्यार्थम् अर्धं पथ्युत्सृजेद् भुवि ।
	अर्धम् आदहनं प्राप्त आसीनो दक्षिणामुखः ।
	सव्यं जान्व् आच्य शनकैः सतिलं पिण्डदानवत् ॥ इति ।
पिण्डदानविधिना आदहनात् श्मशानपर्यन्तम् आसीनो भुवि निक्षिपेद् इत्यर्थः । गौतमः ।
	आग्नेय्यां वाथ नैरृत्यां दाहदेशं प्रकल्पयेत् ।
	उद्वास्य कण्टकान् वृक्षान् वानस्पत्यौषधीरपि ॥
	ऊर्ध्वबाहुमितं याम्यं खातं प्राग्दक्षिणायतम् ।
	पञ्चारत्निमितं कुर्युरधस्ताद् द्वादशाङ्गुलम् ॥
	दक्षिणाग्रान् कुशान् स्तीर्य तिलान् क्षिप्त्याथ यावकान् ।
	काष्ठैर् ऊर्धमुखं दह्यान् न नग्नं तु यथा हविः ॥ इति ।
व्याघ्रो ऽपि ।
	नाधोमुखं न नग्नं च दहेयुर्मलदूषितम् ।
	अयज्ञियसमिद्भिश् च चण्डालपतिताहृतैः ॥
	क्रिमिकीटादिदुष्टैश् च न दहेत् तु चिरन्तनैः ।
	वस्त्रं परित्यजेद् अर्धम् अर्धं तु परिधापयेत् ॥
प्रचेताश् च ।
	स्नानं प्रेतस्य पुत्राद्यैर्विधेयं पूजनं ततः ।
	न नग्नं तु दहेद् वस्त्रं किंचिद् देयं परित्यजेत् ॥
अर्धं श्मशानवासिने देयम् इत्यर्थः । वृद्धपराशरः ।
	प्रेतस्पर्शनसंस्कारे ब्राह्मणो नैव दुष्यति ।
	वोढा चैवाद्निदाता च सद्यः स्नात्वा विशुध्यति ॥
एतद् अनाथब्राह्मणविषयम्,
	अनाथं ब्राह्मणं प्रेतं ये वहन्ति द्विजातयः ।
	पदे पदे यज्ञफलम् आनुपूर्याल् लभन्ति ते ॥
	न तेषां अशुभं किंचित् पापं वा शुभकर्मणाम् ।
	जलवगाहनोत्तषां (?) सद्यःशौचं विधीयते ॥
इत्युक्तत्वात् । यत् तु देवलेनोक्तम्,
	अह्नि चेद् दहनं कुर्याद् ऊर्ध्वम् अस्तमयाद् रवेः ।
	स्नात्वा गृहं विशेद् विप्रो रात्रौ चेद् उदयाद् रवेः ॥
इति, यद् अपि हारीतेनोक्तम्: "प्रेतस्पर्शे न ग्रामं प्रविसेयुरा नक्xअत्रदर्सनाद् रात्रौ चेद् आदित्यस्य" इति, तन् मोहादिनाकरणीये वेदितव्यम् । यत् त्व् अङ्गिरसा,
	यः कश्चिन् निर्हरेत् प्रेतम् असपिण्डः कथंचन ।
	स्नात्वा सचेलं स्पृष्ट्वाग्निं तस्मिन्न् एवाह्नि वै शुचिः ॥
इति, तद् धनलोभादिना श्रोत्रियब्राह्मणनिर्हरणं कुर्वतो ऽसपिण्डस्याशौचम् अस्तीत्येवंपरम् । तथा च मनुः ।
	असपिण्डं द्विजं प्रेतं विप्रो निर्हृत्य बन्धुवत् ।
	विसुद्ध्यति त्रिरात्रेण मातुराप्तांश् च बान्धवान् ॥
	यद्यन्नम् अत्ति तेषां हि स दशाहेन शुद्ध्यति ।
	अनदन्न् अन्नम् अह्नैव न चेत् तस्मिन् गृहे वसेत् ॥ इति ।
यस् तु प्रेतनिर्हरणं कृत्वा तस्मिन्न् एव गृहे वसति न च तत्रान्नम् अश्नाति तत्र त्रिरात्रम् आशौचं कार्यम् । गौतमः: "अवरश् चेद् वर्णः पूर्ववर्णम् उपस्पृशेत् पूर्वो वावरं तत्र शवोक्तम् आशौचम्" इति । उपस्पर्सनं निर्हरणम् । ब्राह्मणस्य शूद्रशवनिर्हरणे दशरात्रम् आशौचं भवतीत्यर्थः । यस् त्व् अर्थलोभाद् असवर्णशवनिर्हरणं करोति तस्य द्विगुणम् आशौचं व्याघ्र आह ।
	अवरश् चेत् परं वर्णं परो वाप्यवरं यदि ।
	वहेच् छववद् आशौचं दृष्टार्थे द्विगुणं भवेत् ॥ इति ।
असवर्णे तु निर्हरणे यद् उक्तम् आशौचं तद् दृष्टार्थे द्विगुणम् आशौचं भवतीत्यर्थः । यत् त्व् आदिपुराणम्,
	असवर्णं तु मूल्येन नीत्वा चैव दहेन् नरः ।
	आशौचं तु भवेत् तस्य प्रेतजातिसमं सदा ॥ 
इति, तद् अपद्विषयम् । यस् तु सपिण्डम् एव प्रेतं निर्हरति न तस्याशौचाधिक्यम्, प्रेतनिर्हरणस्य विहितत्वात् । तथाह देवलः ।
	विहितं तु सपिण्डानां प्रेतनिर्हरणादिकम् ।
	तेषां करोति यः कश्चित् तस्याधिक्यं न विद्यते ॥
आधिक्यम् आशौचाधिक्यम् इत्यर्थः । समानोदकनिर्हरणे दशाहम् । तद् आह स एव ।
	यः समानोदकं प्रेतं वहेद् वाथ दहेत वा ।
	तस्याशौचं दशाहं स्याद् अन्येषां तु त्र्यहं विदुः ॥ इति ।
ब्रह्मचारिणः प्रेतनिर्हरणे व्रतलोपो ऽस्त्येव । तथाह देवलः ।
	ब्रह्मचारी न कुर्वीत शवदाहादिकाः क्रियाः ।
	यदि कुर्याच् चरेत् कृच्छ्रं पुनःसंस्कारम् एव च ॥ इति ।
पित्रादिशवदहने तु न दोषः । तद् आहतुर्मनुदेवलौ ।
	आचार्यं स्वम् उपाध्यायं पितरं मातरं गुरुम् ।
	निर्हृत्य तु ब्रह्मचारी न व्रतेन वियुज्यते ॥ इति ।
ब्राह्मणशववहनादौ शूद्रं न नियोजयेत् । तद् आह मनुः ।
	न विप्रं स्वेषु तिष्ठत्सु मृतं शूद्रेण वाहयेत् ।
	अस्वर्ग्या ह्याहुतिः सा स्याच् छूद्रसंस्पर्शदूषिता ॥
अत्र स्वेषु तिष्ठत्स्व् इति वचनं न विवक्षितम्, अस्वर्ग्यत्वदोषश्रवणात् । मृतं द्विजं न शूद्रो निर्हरेच् छूद्रम् अपि न द्विज इति ॥


इति स्मृतिचन्द्रिकायां प्रेतदाहादिविषयाणि


अथ दहनान्तरकर्तव्यनिरूपणम्



अथ दहनान्तरकर्तव्यम् आह याज्ञवल्क्यः ।
	सप्तमाद् दशमाद् वापि ज्ञातयो ऽभ्युपयन्त्यपः ।
	अप नः शोसुचद् अघम् अनेन पितृविङ्मुखाः ॥ इति ।
सप्तमाद् दिवसाद् अर्वाग् दशमदिवसाद् वा ज्ञातयः समानगोत्राः सपिण्डाः समानोदकाश् च "अप नः शोशुचद् अघम्" इत्यनेन मन्त्रेण दक्षिणामुखा अपः अभ्युपयन्तीत्यर्थः । एतच् चायुग्मासु तिथिषु कार्यम् "प्रथमतृतीयपञ्चमसप्तमनवमेषूदकक्रिया" इति गौतमस्मरणात् । प्रचेतास् तु यावद् आशौचं तावद् इत्याह ।
	दिने दिने ऽञ्जनीन् पूर्णान् प्रदद्युः प्रेतकारणात् ।
	तावद् वृद्धिः प्रकर्तव्या यावत् पिण्डः समाप्यते ॥
तावद् अञ्जलिवृद्धिः कार्येत्यर्थः । अत्र प्रेतोपकारविशेषापेक्षया यावन्त्याशौचदिनानि तावद् उदकदानावृत्तिः कार्या । ज्ञातिव्यतिरिक्तानाम् अप्युदकदानं कर्तव्यम् इत्याह याज्ञवल्क्यः ।
	एवं माताहाचार्यप्रेतानाम् उदकक्रिया ।
	कामोदकं सखिप्रत्तास्व् अस्त्रीयश्वशुरर्त्विजाम् ॥ इति ।
प्रत्ता परिणीता दुहिता भगिनी च । स्वस्रीयो भागिनेयः । अत्र प्रेतानां मातामहादीनाम् असपिण्डानाम् उदकदानं नित्यं कार्यम्, अकरणे प्रत्यवायश्रव्णात् । सख्यादीनां तु कामतः, करणे ऽभ्युदयः, अकरणे न प्रयवायः ॥


अत्र उअद्कदानविधिः । 
	सकृत् प्रसिञ्चन्त्युदकं नामगोत्रेण वाग्यताः ।
सपिण्डाः समानोदका बान्धवाश् च वृद्धपूर्वा अमुकनामा प्रेतो ऽमुकगोत्रस् तृप्यन्त्व् इति सकृद् एवोदकं सिञ्चेयुः प्रत्यहम् । ब्रह्मपुराणे ऽपि ।
	शवं दग्ध्वा यथान्यायं दृष्ट्वा ज्योतींषि बान्धवाः ।
	तिलाङ्गारान् पुरस्कृत्य गच्छेयुः पुत्रसंयुताः ॥
	शुद्धम् अस्फुटितं शल्क्ष्णं श्यामं लोहितम् एव वा ।
	पाषाणं तत आदाय गत्वा तत्र महाजलम् ॥
	सचेलं दण्डवत् स्नात्वा मलं प्रक्षाल्य वर्ष्मजम् ।
	महाजलं संप्रविश्य वस्त्रं संशोध्य वारिणा ॥
	पुनः सचेलं स्नात्वाथ वाग्यताः सुसमाहिताः ।
	वृद्धपूर्वाः सगोत्राश् च बान्धवाश् च समोदकाः ॥
	सपिण्डाश् च क्रमात् पुत्राः प्राचीनावीतिनस् तथा ।
	दक्षिणाभिमुखाः सर्वे दक्षिणाग्रकुशेषु हि ॥
	पाषाणं तत्र निक्षिप्य कृत्वा तु पुरतो ऽवटम् ।
	नामगोत्रे समुच्चार्य प्रेतस् तृप्यन्त्व् इति ब्रुवन् ॥
	गर्ते सकृत् प्रसिञ्चेयुस् तिलपूर्णं जलाञ्जलिम् ।
	पित्रोस् तु यावद् आशौचं तावत् कुर्याज् जलाञ्जलीन् ॥
	यद् वा शताञ्जलीन् दद्यात् प्रथमे ऽह्न्येकम् अञ्जलिम् ।
	द्वितीये त्रीन् अञ्जलींश् च तृतीये पञ्च सप्त च ॥
	चतुर्थे पञ्चमे ऽह्न्येव नव दद्याज् जलाञ्जलीन् ।
	एकादशाञ्जलीन् षष्ठे सप्तमे तु त्रोयोदश ॥
	पञ्चदशाष्टमे चैव ततः सप्तदशाञ्जलीन् ।
	एकोनविंशतिं दद्युर्दशमे तु शताञ्जलीन् ॥
	सप्तत्यञ्जलयः केचित् त्रीणि सप्त च पञ्च वा ।
	सप्ताष्टनवसंख्याः स्युर्द्विदिने तु दशैव तु ॥
	त्रिरात्राशौचिनः कुर्युः प्रथमे त्रिंशद् अञ्जलीन् ।
	चत्वारिंशद् द्वितीये ऽह्नि त्रिंशद् दद्याद् अतः शुचिः ॥
	सप्तत्यञ्जलिपक्षे तु प्रथमे ऽह्नि द्वितीयके ।
	एकैकविंशतिं दद्यात् तृतीये शेषतः शुचिः ॥ इति ।
प्रेचेता अपि ।
	दिने दिने ऽञ्जलीन् पूर्णान् प्रदद्यात् प्रेतकारणात् ।
	तावद् वृद्धिः प्रकर्तव्या यावत् पिण्डः समाप्यते ॥
तावद् अञ्जलिवृद्धिः कार्येत्यर्थः । पैठीनसिः: "स्नात्वा शुचिः प्रेतं मनसा ध्यायन् दक्षिनाभिमुखस् त्रीन् उदकाञ्जलीन् निनयेच् छवदाहप्रभृत्येकादशे ऽह्नि विरमेत्" इति । वसिष्ठः: "शरीरम् अग्निना संस्कृत्यानवेक्षमाणा अपो ऽभ्यवयन्ति सव्येतराभ्यां पाणिभ्याम् उदकक्रियां कुर्वीरन्न् अयुग्मासु दक्षिणामुखाः" इति । हारीतः: "निर्हृत्य संस्कर्तापो गत्वाप्लाव्य असौ तृप्यताम् इत्युदकाञ्जलिं निनयति" इति । शङ्खलिखितौ: "अथोदकक्रिया प्रेतस्य बान्धवा यथावृद्धम् उदकम् अवतीर्य नोत्कर्षेयुरपः प्रसिञ्चेरन् सकृद् दक्षिणामुखाः ब्राह्मणस्य उदङ्मुखाः प्राङ्मुखाश् च राजन्यवैश्ययोरपसव्यवासोयज्ञोपवीतिन एतत् ते तत" (?) इति । कात्यायनः ।
	तथानवेक्षम् एत्यापः सर्व एव शवस्पृशः ।
	स्नात्वा सचेलम् आचम्य दद्युरस्योदकं स्थले ॥
	गोत्रनामानुवादान्ते तर्पयामीत्यनन्तरम् ।
	दक्षिणाग्रान् कुशान् कृत्वा सतिलं च पृथक् पृथक् ॥
	दिने दिने ऽञ्जलिं पूर्णं प्रदद्यात् प्रेतकारणात् ।
	तावद् वृद्दिश् (?) च कर्तव्या यावत् पिण्डः समाप्यते ॥ इति ।
प्रचेताः ।
	नदीकूलं तथा गत्वा शौचं कृत्वा यथार्थवत् ।
	वस्तं संशोधयेद् आदौ ततः स्नानं समाचरेत् ॥
	सचेलस् तु पुनः स्नात्वा शुचिः प्रयतमानसः ।
	पाषाणं तत आदाय विप्रो दद्याद् दशाञ्जलीन् ॥
	द्वादश क्षत्रियो दद्याद् वैश्ये पञ्चदश् स्मृताः ।
	त्रिंशच् छूद्रस्य दातव्यास् ततः स्वं प्रविशेद् गृहम् ॥
	ततः स्नानं पुनः कार्यं गृहशौचं च कारयेत् ॥ इति ।
बालानाम् अकृतनामधेयानां न किंचित् कर्तव्यम् इत्याह मनुः ।
	अजातदन्ता ये बाला ये च गर्भाद् विनिःसृताः ।
	न तेषाम् अग्निसंस्कारो न विधिर्नोदकक्रिया ॥ इति ।
आपस्तम्बः: 
मातुश् च योनिसंबन्धिभ्यः पितुश् चासप्तमात् पुरुषाद् यावतां संबन्धो ज्ञायते तेषां प्रयतेषूदकोपस्पर्शनं गर्भं परिहाप्योपरिसंवत्सरान् मातापितराव्  एव कर्तारश् च भार्यायां परमगुरुसंस्थायां वाकालम् अभोजनम् आतुरव्यञ्जनानि कुर्वीरन् केशान् पर्कीर्य पांसून् ओप्यैकवाससो दक्षिणामुखाः सकृत्द् उपम्ज्ज्योत्तीर्य वासः पीडयितोपविशन्त्येवं त्रिस् तत् प्रत्ययं तिलमिश्रम् उदकं सगोत्रं नामधेयम् उच्चार्योत्सिच्याप्रतीक्षास् तूष्णीं ग्रामम् एत्य यत् स्त्रिय आहुस् तत् कुर्वन्तीतरेषु चैतद् एके । इति । 
अमुकगोत्रायामुकशर्मणे एतत् तिलोदकं ददामीति प्रयोगः । एवम् उदकं दत्वा पृष्ठतो ऽनवेक्षमाणा ग्रामम् अभ्येत्य गृहं प्रविश्य यत् स्त्रिय आहुस् तत् कुर्वन्ति । इतरेषु भार्यादिभ्यो ऽन्येष्व् अपि मृतेष्व् आकालम् अभोजनं कर्तव्यम् इत्येके आचार्या अतिदिशन्ति, स्वमतं तु मातापितृगुरुष्व् एव । एवम् उक्तविधानेनोदकदानानन्तरं पिण्डदानं कर्तव्यम् । तद् उक्तं ब्रह्मपुराणे ।
	ग्रामाद् बहिः शुचौ देशे गोमयेनोपलेपिते ।
	लौकिकाग्निं प्रतिष्ठाप्य स्नात्वा पात्रेण तेजसा ॥
	मृन्मयेनापि कर्तव्यं श्रपणं पितृयज्ञवत् ।
	अभिघार्य तम् उद्वास्य पुनरप्यभिघार्य च ॥
	पाषाणं पुरतः स्थाप्य वाग्यतो दक्षिणामुखः ।
	दक्षिणाग्रान् कुशाण् स्तीर्य दद्यात् तेषूदकं सकृत् ॥
	नामगोत्रे समुच्चार्य पिण्डं दद्यात् समन्त्रकम् ।
	पुनस् तिलोदकं दद्याद् एवं दशदिनेषु तु ॥
	अशक्तौ प्रथमे ऽह्नि स्यात् पञ्चमे दशमे ऽपि वा ।
	त्रिरात्राशौच उत्पन्ने त्रयः पिण्डा दशैव वा ॥
	उदकं पिण्डदानं च पुनरप्युदकं नयेत् ।
	वायसेभ्यो बलिं दद्याद् वैवस्वतवरं स्मरन् ॥
	अग्नौ जले वा निक्षिप्य स्नात्वा शश्वद् गृहं व्रजेत् ।
	ब्राह्मणे दश पिण्डाः स्युः क्षत्रिये द्वादश स्मृताः ॥
	वैश्ये पञ्चदश प्रोक्ताः शूद्रे त्रिंशत् प्रकीर्तिताः ॥ इति ।
शातातपो ऽपि ।
	आशौचस्य तु निर्ह्रासे पिण्डान् दद्युर्दशैव तु ॥ इति ।
दशपिण्डनियमनं ब्राह्मनविषयम् । अत्र पिण्डसंख्यानियमविशेषो यमेन दर्शितः ।
	दश पिण्डा ब्राह्मणस्य द्वादश् क्षत्रियस्य तु ।
	दश पञ्च च वैश्यस्य शूद्रस्य त्रिंशद् एव तु ॥ इति ।
स्मृत्यन्तरे ऽपि ।
	नवभिर्दिवसैर्दद्यान् नव पिण्डान् समाहितः ।
	दशमं पिण्डम् उत्सृज्य रात्रिशेषे शुचिर्भवेत् ॥ इति ।
यत् तु स्मृत्यन्तरम्,
	सायं प्रातर्द्विजाग्र्याणां पिण्डम् अप्युदकं ततः ।
	विंशतिं पिण्डम् उत्सृज्य ब्राह्मणः शुचिताम् इयात् ॥ 
इति, तत् येषां शाखिनां गृह्ये सायं प्रातरित्युक्तं तच्छाखिनाम् एव, नान्येषम् । आशौचनिर्ह्रासपक्षे पारस्करः ।
	प्रथमे दिवसे दद्यात् त्रीन् पिण्डान् सुसमाहितः ।
	द्वितीये चतुरो दद्याद् अस्थिसंचयनं ततः ॥
	त्रींस् तु दद्यात् तृतीये ऽह्नि वस्तादीन् क्षालयेद् ततः ॥ इति ।
विष्णुः: "प्रेतस्योदकनिर्वापणं कृत्वैकपिण्डं कुशेषु दद्युः" इति । प्रत्येकम् इति शेषः । दद्युरित्युदकदानोपलक्षणं (?) पिण्डदानम् । तिलोदकपिण्डदाने विशेषम् आह विष्णुः ।
	तिलोदकं तथा पिण्डं नवश्राद्धं तथैव च ।
	रात्रौ न कुर्यात् संध्यायां यदि कुर्यान् निरर्थकम् ॥ इति ।
अत्रापकर्षम् आह पारस्करः ।
	गृहीत्वा प्रेतपाषाणं गच्छेद् देशविपर्यये ।
	अपकृष्यापि कुर्वीत न त्व् एतद् अवशेषयेत् ॥
	उदकं पिण्डदानं च दशाहाभ्यन्तरं तु यत् ।
	कार्यम् एतद् दशाहे तत् सर्वं पूर्ववद् आचरेत् ॥ इति ।
शिलादिविपर्ययेर् स्मृत्यन्तरम् ।
	आशौचमध्ये पाषाणो यदि नश्येच् छिलान्तरे ।
	पूर्वदत्ताञ्जलीन् दद्यात् पिण्डदानं समापयेत् ॥
	प्रथमे ऽहनि यः कर्ता नारी वा पुरुषो ऽथ वा ।
	आ दशाहं प्रकुर्वीत पिण्डदानोदकक्रियाः ॥
	यदि भ्रष्टो मृतो वापि कर्ता अन्यः समापयेत् ।
	तेनैव कारयेत् पिण्डान् उदकं तु सपिण्डकैः ॥ इति ।
अन्तर्दशाहे दशादिसंभवे ऋश्यशृङ्गः ।
	आशौचम् अन्तरा दर्शो यदि स्यात् सर्ववर्णिनः ।
	समाप्तिं प्रेततन्त्रस्य कुर्युरित्याह गौतमः ॥ इति ।
भविष्यत्पुराणे ।
	प्रवृत्ताशौचतन्त्रस् तु यद् दर्शं प्रदद्यते ।
	समाप्य चोदकं पिण्डं स्नानमात्रं समाचरेत् ॥ इति ।
पैठीनसिः ।
	आद्यैन्दवे तु कर्तव्याः पिण्डदानोदकक्रियाः ।
	द्विरैन्दवे तु कुर्वाणः पुनः शावं समश्नुते ॥
	त्रयोदश्यां कलामात्रतिथौ यस्य मृतिर्भवेत् ।
	नातिक्रम्य सिनीवालीं कुर्यात् तस्योदकक्रियाः ॥
अङ्गिराः ।
	चतुर्दशीक्षणमृतस् ततः प्राप्नोत्यमातिथिः ।
	पिण्डोदकं दशाहान्तं तस्मिन्न् एवाहनि क्षिपेत् ॥\
	एकादशे ऽहनि श्राद्धं कुर्याद् इत्यङ्गिरो ऽब्रवीत् ॥ इति ।
एतत् सर्वं मातापितृव्यतिरिक्तविषयम् । तिथिद्वये विशेषम् आह गालवः ।
	पित्रोराशौचमध्ये यदि दर्शः समापयेत् ।
	तावद् एवोत्तरं तन्त्रं पर्यवस्येत् त्र्यहात् परम् ॥ इति ।
स्मृत्यन्तरे ऽपि ।
	पित्रोराशौचमध्ये तु दर्शश् चेत् त्रिदिनात् परम् ।
	तावद् एवोत्तरं तन्त्रं समाप्यम् इति निश्चयः ॥
	दशाहमध्ये दर्शश् चेत् पिण्डदानं तिलोदकम् ।
	पितृभ्यां तु विनान्येषां दर्शेनैव समापयेत् ॥ इति ।
वसिष्ठः ।
	अन्तर्दशाहे दर्शश् चेत् तन्त्रं सर्वम् समापयेत् ।
	पित्रोस् तु यावद् आशौचं तावत् कुर्याद् अतन्द्रितः ॥
	दर्शः संक्रमणं वापि दशाहान्तर्यदा भवेत् ।
	अन्येषां प्रेतकार्याणि समाप्यानीति चापरे ।
	सा तिथिर्यद्यतिक्रान्ता प्रेतत्वं न च मोचयेत् ॥ इति ।
गालवः ।
	अशौच्म् अन्तरा दर्शो यदि स्यात् सर्ववर्णिनः ।
	पिण्डदानोदकं सर्वम् अपकृष्य समापयेत् ॥
	दद्याद् अपः सपिण्डानां समानोदकिनां तथा ।
	द्विचन्द्रदर्शनात् सद्यः सकलं कर्म नश्यति ॥ इति ।


इति स्मृतिचन्द्रिकायां दहनान्तरकर्तव्यनिरूपणम्


अथ आतुराश्वासनादिनिरूपणम्


एवम् उदकदानानन्तरं बान्धवैराश्वासनं कार्यम् इत्याह याज्ञवल्क्यः ।
	कृतोदकान् समुत्तीर्णान् मृदुशाद्वलसंस्थितान् ।
	स्नातान् अपवदेयुस् तान् इतिहासैः पुरातनैः ॥ इति ।
कात्यायनो ऽपि ।
	एवं कृतोदकान् सम्यक् सर्वान् शाद्वलसंस्थितान् ।
	आप्लुत्य पुनराचान्तान् वेदयुस् ते ऽनुयायिनः ॥
	मा शोकं कुरुतानित्ये सर्वस्मिन् प्राणिधर्मिणि ।
	दर्मं कुरुत यत्नेन यो वः सह गमिष्यति ॥
	मानुष्ये कदलीस्तम्बनिःसारे सारमार्गणम् ।
	यः करोति स संमूढो जलबुद्बुदसंनिभे ॥
	पञ्चधा संभृतः कायो यदि पञ्चत्वम् आगतः ।
	कर्मभिः स्वशरीरोत्थैः का तत्र परिवेदना ॥
अयम् अर्थः: जन्मान्तरात्मीयशरीरजनितैः कर्मभिः स्वैः स्वफलोपभोगार्थं पृथिव्यादिपञ्चमहाभूतात्मतया पञ्चप्रकारः संभृतो निर्मितः कायः यदि फलबोगनिवृत्तौ पञ्चत्वम् आपन्नः पृथिव्यादिरूपतां प्राप्तः तत्र भवतां किम् अर्थं परिवेदना, निष्प्रयोजनत्वान् न कार्या । किं च ।
	गन्त्री वसुमती नाशम् उदधिर्दैवतानि च ।
	फेनप्रख्यः कथं नाशं मर्त्यलोको न यास्यति ॥
उचितम् एव शरीराणां मरणम् अतः शोको निष्प्रयोजन इत्यर्थः । रोदने दोषम् आह स एव ।
	श्लेष्माश्रु बान्धवैर्मुक्तं प्रेतो भुङ्क्ते यतो ऽवशः ।
	अतो न रोदितव्यं हि क्रियाः कार्याः प्रयत्नतः ॥ इति ।
बान्धवादीनाम् अन्येषां रोदने दोषम् आह पारस्करः ।
	अस्थिसंचयनास् अर्वाग् रुदित्वा स्नानम् आचरेत् ।
	अन्तर्दशाहे विप्रस्य ऊर्ध्वम् आचमनं स्मृतम् ॥
विप्रस्य मृतस्य दशाहाभ्यन्तरे ऽस्थिसंचयनाद् अर्वाग् ब्राह्मणक्षत्रियादी रुदित्वा स्नानम् आचरेत् ।
	मृतस्य यावद् अस्थीनि ब्राह्मणस्य हृतानि तु ।
	तावद् यो बान्धवस् तत्र रौति तद्बान्धवैः सह ॥
	तस्य स्नानाद् भवेञ् छुद्धिः ततस् त्व् आचमनं स्मृतम् ।
	सचेलस्नानम् अन्येषाम् कृते त्व् अस्थिसंचये ।
	कृते तु केवलं स्नानं क्षत्रविट्छूद्रजन्मनाम् ॥
ब्राह्मणस्य क्षत्रियवैश्यशूद्रमरणविषये रोदने अस्थिसंचयनाद् अर्वाग् एकाहम् आशौचं सचेलस्नानं च । अत ऊर्ध्वं स्नानमात्रम् । तथाह पारस्करः ।
	अस्थिसंचयने विप्रो रौति क्षत्रियवैश्ययोः ।
	तदा स्नातः सचेलस् तु द्वितीये ऽहनि शुद्ध्यति ॥
	कृते तु संचये विप्रः स्नानेनैव शुचिर्भवेत् ॥
ब्रह्मपुराणे ऽपि ।
	अस्थिसंचयनाद् अर्वाग् यदि विप्रो ऽश्रु पातयेत् ।
	मृते शूद्रे गृहं गत्वा त्रिरात्रम् अशुचिर्भवेत् ॥
	अस्थिसंचयनाद् ऊर्ध्वं मासि यावद् द्विजातयः ।
	अहोरात्रेण शुद्ध्यन्ति वासःप्रक्षालनेन च ॥
	अज्ञाते दिवसेनैव द्व्यहात् क्षत्रियवैश्ययोः ।
	स्पृशन् विनानुगमनं शूद्रो नक्तेन शुध्यति ॥
	एतत् सर्वं सपिण्डानां विहितत्वाद् यथाविधि ।
	विहितं तु सपिण्डस्य प्रेतनिर्हरणादिकम् ॥
	दोषः स्याद् असपिण्डस्य तत्रानाथ्क्रियां विना ।
	सपिण्डानाम् अदोषः स्याद् आ श्मशानात् तु रोदने ॥
	ऊर्ध्वं प्रेतस्य दोषो ऽस्ति त्रिरात्रेणैव् बान्धवाः ॥ इति ।
शवानुगमने दोषम् आह याज्ञवल्क्यः ।
	ब्राह्मणेनानुगन्तव्यो न शूद्रो न क्वचिद् द्विजः ।
	अनुगम्याम्भसि स्नात्वा स्पृष्ट्वाग्निं घृतभुक् छुचिः ॥ इति ।
तदा घृतप्राशनस्य भोजनकार्यविधानेन प्रमाणाभावान् न भोजनप्रतिषेधः । उक्तं ब्रह्मपुराणे ।
	सवर्णम् उत्तमं वापि प्रेतस्नेहादिना यदि ।
	कृते ऽनुगमने स्नात्वा स्पृष्ट्वाग्निं घृतबुक् छुचिः ॥
	विप्रस् तु क्षत्रियं प्रेतम् अनुगम्य तु बन्धुवत् ।
	ततः स्नात्वानलं स्पृष्ट्वा घृतं प्राश्य दिनं क्षपेत् ॥
	वैश्यानुगमनं कृत्वा पक्षिण्याशौचम् आचरेत् ।
	शूद्रानुगमनं कृत्वा त्रिरात्रेण विशुध्यति ॥ इति ।
विप्रः शूद्रानुगमने त्रिरात्रम् आशौचं कृत्वा समुद्रगायां नद्यां स्नात्वा प्राणायामशतं कृत्वा घृतं प्राश्य सुध्येत् । क्षत्रियवैश्यानुगमने त्व् एकाहम् आशौचम्, क्षत्रियस्य शूद्रानुगमने पक्षिणी, वैश्यस्य शूद्रानुगमने त्व् एकाहं रोदने चैवम् इति ॥


इति स्म्र्तिचन्द्रिकायाम् आतुराश्वासनादिनिरूपणम्


अथास्थिसंचयनम्

तत्र संवर्तः ।
	प्रथमे ऽह्नि तृतीये वा सप्तमे नवमे ऽपि वा ।
	अस्थिसंचयनं कार्यं दिवा तद्गोत्रजैः सह ॥ इति ।
पारस्करो ऽपि ।
	प्रथमे ऽह्नि तृतीये वा पञ्चमे सप्तमे तथा ।
	अस्थिसंचयनं कार्यं ज्ञातिभिः सह बान्धवैः ॥ इति ।
विष्णुः: "चतुर्थे ह्यस्थिसंचयनं कुर्यात् तेषां गङ्गाम्भसि प्रक्षेपः" इति । कात्यायनः ।
	अपरेद्युः तृतीये वा पञ्चमे सप्तमे ऽपि वा ।
	नवमे दशमे वापि ह्यस्थिसंचयनं भवेत् ॥
	यस् तत्र विधिरादिष्टः ऋषिभिः सो ऽधुनोच्यते ।
	स्नानान्तं पूर्ववत् कृत्वा गव्येन पयसा ततः ।
	सिञ्चेद् अस्थीनि सर्वाणि प्राचीनावीत्यभाषयन् ॥
	शमीपलाशशाखाभ्याम् उद्धृत्यास्थीनि भस्मतः ।
	आज्येनाभ्यज्य गव्येन सेचयेद् गन्धवारिणा ॥
	मृत्पात्रसंपुटे कृत्वा सूत्रेण परिवेष्ट्य च ।
	श्वभ्रं खात्वा (?) शुचौ भूमौ निखनेद् दक्षिणामुखः ॥
	पूरयित्वावटं पङ्कपिण्डशैवालसंयुतम् ।
	दत्वोपरि समं शेषं कुर्यात् पूर्वाह्णकर्मणा ॥
	एष एव गृहीताग्नेः प्रेतस्य विधिरुच्यते ।
	अस्थिसंचयनं यागो देवतानां प्रकीर्तितः ॥
	प्रेतीभूतं तथोद्दिश्य यः शुचिर्न करोति चेत् ।
	देवतानां तु यजनं तं शपन्त्यथ देवताः ॥
	पूर्वं दग्धाः श्मशानेषु देवताः परिकीर्तिताः ।
	तूष्णीं प्रसेकं पुष्पं च घूपं दीपं तथैव च ।
	अञ्जनाभ्यञ्जने चैव पानीयम् अनुलेपनम् ॥ इति ।
अस्थिसंचयने वारनक्षत्रतिथिविशेषो यमेनोक्तः ।
	भौमार्कमन्दवारेषु तिथियुग्मेषु चैव हि ।
	वर्जेयेद् एकपादर्क्षे त्रिपादर्क्षे ऽस्थिसंचयम् ॥
	प्रदातृजन्मनक्षत्रे त्रिपादर्क्षे विशेषतः ॥ इति ।
ब्रह्मपुराणे ।
	अनाहिताग्नेर्मरणाद् आहिताग्नेस् तु दाहतः ।
	अस्थिसंचयनं कार्यं स्वशाखोक्तविधानतः ॥
	विभज्य च त्रिधाशौचं पूर्वभागे तु कारयेत् ।
	मध्यमो मध्यभागः स्यात् तृतीयस् त्व् अधमः स्मृतः ।
	अपराह्णं च रात्रिं च वर्जयेत् सर्वधा (?) द्विजः ॥
	चन्द्रज्ञवारौ शुभदौ मध्यमौ शुक्रसूर्यजौ ।
	शेषास् त्व् अशुभदा वारा द्विपदानि तु मध्यमाः ॥
	त्रिपदर्क्षाणि वर्ज्यानि भद्रयोगा तिथिस् तथा ।
	गच्छेद् वृद्धं पुरस्कृत्य श्मशाने दक्षिणामुखः ॥
	क्षीरमिश्रोदकैः प्रोक्ष्य शाखया हि शमीजया ।
	अङ्गुष्ठोपकनिष्ठाभ्यां पादानां मस्तकावधि ॥
	अस्थीन्यादाय कुम्भे वा स्थाप्य गर्ते विनिक्षिपेत् ।
	अस्थ्नां कृत्वा तु संशुद्धिं केशवाद्यैश् च नामभिः ॥
	प्रक्षाल्य पञ्चगव्येन पुष्पाद्यैः संप्रपूजयेत् ॥
	द्विजानुज्ञाम् अवाप्यैव गङ्गायां सुसमाहितः ।
	उच्चरेद् गोत्रनामानि संकल्पं च यथाविधि ॥
	अधमर्षणसूक्तेन धर्मायैव नओ ऽस्त्व् इति ।
	विसर्जयेज् जले ऽस्थीनि यावद् अस्थीनि तज् जपेत् ॥
	यावद् अस्थि मनुष्याणां गङ्गातोयेषु तिष्ठति ।
	तावद् वर्षसहस्राणि स्वर्गलोके महीयते ॥
	अजिनाविकसूत्रैश् च क्षौमकौशेयपट्टकैः ।
	कुशरज्ज्वा दृढं बद्ध्वा पूर्वोक्तविधिना क्षिपेत् ॥ इति ।
मत्स्यपुराणे ।
	साङ्गसंस्कारम् आरभ्य दाहाद् गृह्यान्तस्य तु ।
	प्रथमे ऽह्नि द्वितीये वा तृतीये व चतुर्थके ॥
	पञ्चमे सप्तमे वापि नवमे वा शुभे दिने ।
	ज्योतिर्विदोक्तसमये स्वशाखाओक्तविधानतः ॥
	अस्थिसंचयनं कृत्वा तथा तद्भस्मवेदिकाम् ।
	यवगोधूमपिष्टैर्वा शालिपिष्टैर्मृदापि वा ॥
	चित्रवर्णैस् तु कुर्वीत पूजयेत् तु शिलात्रयम् ।
	तत्सखिभ्यो ऽपरः पिण्ड(?)क्रमाद् अप्युदकाञ्जलीन् ॥
	दत्वास्थीनि च गङ्गायां पर्क्षिपेत् भुवि वा क्षिपेत् ।
	तीर्थान्तरे शुद्धदेशे कुरुक्षेत्रे विसर्जयेत् ॥ इति ।


इति स्मृतिचन्द्रिकायाम् अस्थिसंचयनम् 


अथ वपनम्

तच् च दशमे ऽहनि कार्यम् । तद् आह देवलः ।
	दशमे ऽहनि संप्राप्ते स्नानं ग्रामाद् बहिर्भवेत् ।
	तत्र त्याज्यानि वासांसि केशश्मश्रुनखानि च ॥ इति ।
पारस्करो ऽपि ।
	द्वितीये ऽहनि कर्तव्यं क्षौरकर्म प्रयत्नतः ।
	तृतीये पञ्चमे वापि सप्तमे वाप्रदानतः ॥ इति ।
प्रदानम् एकादशाहादिकं श्राद्धम् । प्रदानवचनानियमो ऽवगम्यते । बोधायनः ।
	अनुप्तकेशो यः पूर्वं श्रुत्वा केशान् प्रवापयेत् ।
	प्रथमे ऽह्नि तृतीये वा पञ्चमे सप्तमे ऽपि वा ।
	यावच् छ्राद्धं प्रदीयेत तावद् इत्यपरं मतम् ॥ इति ।
अत्र पुत्राणां वपनं नियतम्,
	गङ्गायां मास्करक्षेत्रे मातापित्रोर्गुरोर्मृतौ ।
	आधानकाले सोमे च वपनं सप्तसु स्मृतम् ॥ 
इति वचनात् । तत्र च,
	पुत्राभावे तु पौत्रो वा तत्पुत्रः पुत्रिकासुतः ।
	केशानां वपनं क्र्त्वा पैतृमेधिकम् आचरेत् ॥
अत्र सपिण्डानां वपनम् ऐच्छिकम् । आपस्तम्बः: "अनुभाविनां च परिवापनम्" इति । अनु पश्चाद् भवन्ति जायन्त इत्यनुभाविनो भ्रातरः । तेषां श्राद्धदिनाद् अर्वाक् परिवापनं कर्तव्यम् । उक्तं स्याद् गृह्यकारेण ।
	केशान् प्रकीर्य वा पांसून् आवपेयुः सनाभयः ।
	शिरोसो वपनं कर्तुर् ऊर्ध्वं तेषां यथेच्छया ॥ इति ।
तेषां सपिण्डानाम् । गृह्यपरिशिष्टे ।
	प्रकीर्य केशान् इत्याहुराचार्यास् तैत्तिरीयकाः ।
	तत्क्रिया सामगैर्नोक्ता बह्वृचानां यथा श्रुतिः ॥
	बह्वृचानां सपिण्डानाम् इच्छया केसवापनम् ।
	दशमे ऽहनि सर्वेषां क्षुरकर्म प्रशस्यते ॥ इति ।
वपनस्नानम् उक्तं स्मृत्यन्तरे ।
	कूले चतुष्पथे वापि महावृक्षस्य संनिधौ ।
	केशश्मश्र्वादिवपनं कुर्युरत्रानुभाविनः ॥ इति ।
विशेष उक्तः स्मृत्यन्तरे ।
	मातामहपितृव्याणां मातुलाग्रजयोर्मृतौ ।
	श्वशुराचार्ययोश् चैषां पत्नीनां च पितृषवसुः ॥
	मातृष्वसुर्भगिन्याश् च गर्भवान् अपि वापयेत् ।
	विदेशे ऽपि मृतिं पित्रोः श्रुत्वा चैवं गुरोर्मृतिम् ।
	कुर्याच् च वपनं सद्यः सचेलस्नानम् आचरेत् ॥ इति ।
यत् तु वचनम्,
	नोदन्वदम्भसि स्नानं न च श्मश्रुनिकृन्तनम् ।
	अन्तर्वत्न्याः पतिः कुर्वन् व्रजेत नरकं ध्रुवम् ॥
	व्यक्ते गर्भे च सीमन्ते विवाहे क्षौरम् आचरेत् ।
	क्षरम् आ प्रसवान् नोक्तम् अन्यत्र वचनाद् भवेत् ॥
	न विवाहदिने क्षौरं प्रशस्तं निशि काम्यया ।
	पूर्वं कर्त्राथ कर्तव्यं पश्चाद् वा पञ्चमे ऽहनि ॥
इति, तत् पित्रादिमरणव्यतिरिक्तविषयम् ।
	यत् किंचन कृतं पापं नृणां केशेषु तिष्ठति ।
	तस्मात् तु वपनं कार्यं श्राद्धम् आवश्यकं ततः ॥


इति स्मृतिचन्द्रिकायां वपनविधिः


दशमाहकृत्यम्

अत्र दशमे ऽहनित् क्रियाविशेषाः पारस्करेण दर्शिताः ।
	दशमे ऽहनित् पूर्वाह्णे क्षुरकर्म यथाश्रुति ।
	स्नानं सचेलम् आचम्य गृहाशौचं यथोदितम् ॥
	ज्ञातिबन्धुजनैः सार्धं गत्वा तत्र महाजलम् ।
	स्नात्वा धर्मोदकं तूष्णीं पितृयज्ञविधानतः ॥
	दद्यात् पिण्डत्रयं चाधो दक्षिणो यमदैवतः ।
	मध्ये प्रेताय चोत्सृज्य रौद्रम् उत्तरबर्हिषि ॥
	अञ्जनाभ्यञ्जने चैव छत्रोपानत्स्रगादिकान् ।
	देवताभ्यः समुत्सृज्य वारिपूर्णं नवं घटम् ॥
	प्राथयेच् च ततो बन्धून् प्रार्थिताश् चोदकाञ्जलीन् ।
	नामगोत्रे समुच्चार्य दद्युस् त्रिरपि वा दस ॥
	पाषाणं पुरतः स्थाप्य यद् वा दर्भास्तृते भुवि ।
	उपवीतिन उत्थाय पाषाणं तु विनिक्षिपेत् ॥
	जलमध्ये महावृक्षमूले वाथ चतुष्पथे ।
	कुर्युरभ्यञ्जनं सर्वे वासांसि कुसुमानि च ॥
	गन्धांश् च मङ्गलान्यन्यान् वृद्धस् स्त्रीकलशादिकान् ।
	पुरस्कृत्य गृहं गत्वा प्राशयेयुर्यवौदनम् ॥
	यदि नष्टो हृतो वापि पाषाणश् च प्रमादतः ।
	पाषाणम् अन्यम् आदाय पूर्वदत्ताम्बु निक्षिपेत् ॥
	नवशाद्धेषु पूर्णेषु कीकसानां च संस्कृतौ ।
	पूर्वं दशाहाद् उत्कृष्य पुनर्दहनम् आचरेत् ॥
	एकादशाहम् आरभ्य यावद् द्वादशमासिकम् ।
	कुर्याच् च षोडशश्राद्धं मातुर् ऊर्ध्वं पुनःक्रिया ॥
	एकादशे ऽहनि श्राद्धम् एकोद्दिष्टं समाचरेत् ।
	यदि कार्यं न कुर्वीत पुनःसंस्कारम् अर्हति ॥ इति ।


इति स्मृतिचन्द्रिकायां दशमाहकृत्यनिरूपणम्

अथ मरणविधिवैशिष्ट्यनिरूपणम्


मरणविधिवैशिष्ट्यम् उक्तं महाभारते ।
	स्याद् उत्तरायणे यस्य मृतिस् तस्योत्तमा गतिः ।
	शुक्लपक्षे च मध्याह्ने कृष्णे ऽप्येकादशीदिने ॥ इति ।
मार्कण्डेयो ऽपि ।
	उत्तरायणगे सूर्ये उत्तमा गतिरुच्यते ।
	शुक्लपक्षे मृतिस् तत्र श्रेष्ठा चाह्नि मृतिः शुभा ॥
	श्रेष्ठा तत्रापि मध्याह्ने उभ्योरपि पक्षयोः ।
	एकादश्यां मृतिः श्रेष्ठा मोक्षदा सर्वकामदा ॥
	यदि भद्रान्वितान्यापि भानुभौमशनैश्चरैः ।
	त्रिपादर्क्षैस् च संयोगे स त्रियोगस् त्रिपुष्करम् ॥
	तत् त्रिपुष्करयोगे तु मृतिर्मृत्यन्तरावहा ॥ इति ।
गर्गः ।
	कुजार्कार्कियुता भद्रद्वित्रिपादर्क्षसंयुता ।
	त्रिपुष्करं भवेत् तेषां यद् द्वाभ्यां तद् द्विपुष्करम् ॥
	द्वादश्यर्कसमायुक्ता विशाखैकादशीन्दुना ।
	कुजद्वादशके चैव द्वितीया भृगुरोहिणी ॥
	तृतीया बुधमूलेन गुरुषष्ठी शतोडुना ।
	अषाढशनिसप्तम्यां सप्तयोगास् त्रिपुष्कराः ॥
	यस्मिंश् च पुष्करे योगे धनिष्ठर्क्षादिपञ्चसु ।
	ज्येष्ठा त्रिपुष्करे योगे दोषभाग् दहने मृतौ ॥
	तद्दोषपरिहाराय स्वर्णदानं समाचरेत् ।
	शवस्य हृदयं स्पृष्ट्वा ततो दहनपार्श्वतः ॥
	हुत्वा तेषु मेखेष्व् आज्यं हिरण्यशकलं क्षिपेत् ।
	यदि न क्रियते शान्तिस् तत्फलेनाशु नश्यति ॥ इति ।
ज्योतिःपराशरः ।
	भद्रे त्रिपादनक्षत्रे भृग्वङ्गारबृहस्पतौ ।
	मरणे दहने चैव तत्कर्म त्रिगुणं भवेत् ॥
	भद्रे तु भूमिदानं स्यात् त्रिपदर्क्षे हिरण्यकम् ।
	वारे वाराधिदैवत्यं वस्त्रदानं प्रशस्यते ॥ इति ।


इति स्मृतिचन्द्रिकायां मरणविधिवैशिष्ट्यनिरूपणम्


अथ आशौचं प्रति कालनिर्णयविषयाणि



अथ दिनाद्याशौचं प्रति कालनिर्णयः पारस्करेणाभिहितः ।
	दिवा यदि रजन्यां वा जननं मरणं तथा ।
	तद्दिनादिकम् आशौचं रजनी त्रिदिनं स्मृतम् ॥
	जाते चैव मृते चैव दशरात्रं विशोधनम् ।
	भूतेर्द्वादशाहोभिः विशः पञ्चदश स्मृताः ॥
	त्रिंशद्दिनानि शूद्रस्य तदर्धं न्यायवर्तिनः ।
	निशां भागत्रयं कुर्याद् द्वौ भागौ पूर्ववासरः ।
	शेषः परदिनं ग्राह्यं जाते पाके मृते समम् ॥
पाके स्थालीपाके ।
	अर्धरात्राद् अधःस्रावे जनने मरणे ऽपि वा ।
	पूर्वम् एव दिनं ग्राह्यम् इत्याह भगवान् यमः ॥
	ओदयाद् उदयं यावद् दिनम् इत्यभिधीयते ।
	तद्दिनादिकम् आशौचम् इति वेदविदो विदुः ॥
	रजोदृष्टिस् तु रात्रौ चेद् विभज्य त्रिविधां निशाम् ।
	पूर्वभागद्वये पूर्वम् ऊर्ध्वं चेद् उत्तरे ऽहनि ॥
	जनने मरणे ऽप्येवं प्राप्ते स्व्रावे तथैव च ।
	अर्धरात्राद् अधस्ताच् चेत् सूतके मृतके तथा ॥
	पूर्वम् एव दिनं ग्राह्यम् ऊर्ध्वं चेद् उत्तरे ऽहनि ।
	रात्राव् एव समुत्पन्ने मृते रजसि सूतके ।
	पूर्वम् एव दिनं ग्रह्यं यावन् नाभ्युदितो रविः ॥
	रात्रिं कुर्यात् त्रिभागां तु द्वौ भागौ पूर्ववासरः ।
	उत्तरांशः परदिनं जातेषु च मृतेषु च ॥ इति ।
काश्यपः ।
	अर्धरात्राद् अधस्ताच् चेन् मृतिः प्रसव एव वा ।
	पूर्वम् एव दिनं ग्राह्यम् ऊर्ध्वं चेद् उत्तरे ऽहनि ॥ इति ।
वसिष्ठः ।
	उदिते तु यदा सूर्ये नारीणां दृश्यते रजः ।
	जननं वा विपत्तिर्वा यस्याहस् तस्य शर्वरी ॥ इति ।
रात्रौ रजःस्रावे जनने मरणे वा सति रात्रिं त्रिधा (?) विभज्य पूर्वभागद्वये तत् पूर्वम् एव दिनम् इत्येकः पक्षः । अर्धरात्राद् अधस्ताच् चेत् पूर्वम् एव दिनम् इत्यन्यः पक्षः । सूर्योदयात् पूर्वं चेत् पूर्वम् एव दिनम् इत्यपरः पक्षः । स्मृतीनां समबलत्वाद् देशाचारतो ऽत्र व्यवस्था ॥


इति स्मृतिचन्द्रिकायाम् आशौचं प्रति कालनिर्णयविषयाणि


उदकदानानर्हाः

अथोदकदानानर्हान् आह ।
	पाषण्ड्यनास्रितस्तेनभर्तृघ्न्यः कामुकादिकाः ।
	सुराप्य आत्मत्यागिन्यो नाशौचोदकभाजनाः ॥ इति ।
वेदबाह्यलिङ्गेन पाषण्ड्यनर्हः । अनाश्रितः सत्यप्यधिकारे अकृताश्रमविशेषपरिग्रहः, अनाश्रमीति यावत् । स्तेनः सुवर्णादेर् हर्ता । भर्तृघ्नी पतिघातिनी । कामुका कुलटा । सुरापी सुरापानरता । आत्मत्यागिनी कामाद् विषोद्बन्धनादिभिः प्राणत्यागिनी । मनुः ।
	वृथासंकरजातानां प्रव्रज्यासु च तिष्ठताम् ।
	आत्मनस् त्यागिनां चैव निवर्तेतोदकक्रिया ॥
	पाषण्डम् आश्रितानां च चरन्तीनां च कामतः ।
	गर्भभर्तृद्रुहां चैव सुरापीनां च योषिताम् ॥ इति ।
परभार्यास्व् अधर्मोत्पादिता वृथासंकरजाताः । प्रव्रज्या पित्रादिबहिष्कारेण स्वेच्छयैव वृत्तिः । तथा यमः ।
	वृथासंकरजातानाम् आश्रमान्तस्थिताश् च ये ।
	दत्तानां चैव कन्यायां निवर्तेतोदकक्रिया ॥
	चण्डालाद् उदकात् सर्पाद् ब्राह्मणाद् विद्युतस् तथा ।
	दंष्ट्रिभ्यश् च पशुभ्यश् च मरणं पापकर्मणाम् ॥
	उदकं पिण्डदानं च प्रेतेभ्यो यत् प्रदीयते ।
	नोपतिष्ठति तत् सर्वम् अन्तरिक्षे विनश्यति ॥
	नाशौचं नोदकं तेषां न दाहाद्यन्त्यकर्म च ।
	ब्रह्मदण्डहतानां च न कुर्यात् कटधारणम् ॥
ब्रह्मदण्डो ब्रह्मशापः अभिचारो वा । कटशब्देन शववहनोपयोगि खट्वादिकम् अधिधीयते । आपस्तम्बः ।
	व्यापादयेद् य आत्मानं स्वयम् अग्न्युदकादिभिः ।
	विहितं तस्य नाशौचं नापि कार्योदकक्रिया ॥ इति ।
विष्णुः: "आत्मत्यागिनो नाशौचओदकभागिनः" इति । गौतमः: "गोब्राह्मणहतानाम् अन्वक्षं राजक्रोधाच् चायुद्धे प्रायो ऽनाशकशस्त्राग्निविषोदकोद्बन्धनप्रपतनैश् चेच् छताम्" इति । प्रायो महाप्रस्थानम् । अनाशकम् अनशनम् । ब्रह्मपुराणे ।
	शृङ्गिदंष्ट्रिनखिव्यालविषवह्निमहाजलैः ।
	सुदूरात् परिहर्तव्यैः कुर्वन् क्रीडां मृतस् तु यः ॥
	नागानां विप्रियं कुर्वन् दग्धश् चप्यथ विद्युता ।
	निगृहीताश् च ये राज्ञा चौर्यदोषेण कर्हिचित् ॥
	परदारान् हरन्तश् च रोषात् तत्पतिभिर् हताः ।
	असमानैश् च संकीर्णैश् चण्डालाद्यैश् च विग्रहम् ॥
	कृत्वा तैर्निहतास् तद्वच् चण्डालांश् च समाश्रिताः ।
	क्रोधात् प्रयं विषं वह्निं शस्त्रम् उद्बन्धनं जलम् ॥
	गिरिवृक्षप्रपातं वा ये कुर्वन्ति नराधमाः ।
	ब्रह्मदण्डहता ये च ये चैव ब्राह्मणैर् हताः ॥
	महापातकिनो ये च पतितास् ते प्रकीर्तिताः ।
	पतितानां न दाहः स्यान् नाशौचं नान्त्यकर्म च ।
	न चाश्रुपातः पिण्डो वा कार्यं श्राद्धादिकं च न ॥ इति ।
चण्डालादिहतानाम् अयम् अग्निसंस्कारनिषेधो ऽनाहिताग्निविषयः, आहिताग्निविषये च "आहिताग्निम् अग्निभिर्दहन्ति यज्ञपात्रैश् च" इति विहिताग्नियज्ञपात्रैः प्रतिपत्तिलोपप्रसङ्गात्, स्मृत्यन्तरे चण्डालादिहताहिताग्निसंबन्धिनाम् अग्नीनां यज्ञपात्राणां च प्रतिपत्तिपर्यन्तं विधानात् ।
	वैतानं प्रक्षिपेद् अप्सु ह्यावसथ्यं चतुष्पथे ।
	पात्राणि तु दहेद् अग्नौ यजमाने वृथाहते ॥
	आत्मनस् त्यागिनां नास्ति पतितानां तथा क्रिया ।
	तेषाम् अपि तथा गङ्गातोये संस्थापनं मतम् ॥ इति ।
वह्निपुराणे ।
	पाषण्डपतितानां च चण्डालाद्यैर् हतस्य च ।
	शृङ्गिदंष्ट्र्यग्निसर्पाद्यैर्मृतानां बुद्धिपूर्वकम् ॥
	न कुर्याद् दहनाशौचं कृतं चेन् नोपतिष्ठति ।
	तेषां शरीरं गङ्गायां महानद्यां विनिक्षिपेत् ॥
	प्रेताग्नीन् अप्सु निक्षिप्य गृहाग्निं च चतुष्पथे ।
	दहेत् तु यज्ञपात्राणि सवानां स्पर्शने सति ॥
	स्नानालंकारवस्त्रार्थरज्जुच्छेदाश्रुपातने ।
	महासान्तपनाच् छुद्धिर् ज्ञानात् तप्तं विशोधनम् ॥
	मत्याभ्यादे तु चान्द्रं च पराकं पादकृच्छ्रकम् ।
	एतेष्व् एकैककरणे पादकृच्छ्रं विशोधनम् ।
	अज्ञानाद् उपवासः स्यात् सचेलं स्नानम् एव च ॥ इति ।
तस्मात् सर्वेषाम् आत्मघातकादीनाम् अविशेषेण दाहोदकपिण्डश्राद्धनिषेधो यावत्संवत्सरम् । पूर्णे संवत्सरे पुत्रादिः प्रेतस्य श्रद्धदिकं कुर्यात् । तथा चाह ।
	विषोद्बन्धनशस्त्राद्यैरात्मनस् त्यागिनाम् अपि ।
	विधिं विनैवानशनतोयाग्निपतनैरपि ।
	ऊर्ध्वं संवत्सरात् कुर्यात् सर्वम् एवौर्ध्वदैहिकम् ॥ इति ।
संवत्सराद् ऊर्ध्वम् अपि नारायणबलिं कृत्वा कुर्यात् । तथा च व्यासः ।
	ये मृताः पापमार्गेण तेषां संवत्सरात् परम् ।
	नारायणबलिं कृत्वा कुर्याद् ऊर्ध्वक्रियां द्विजः ॥ इति ।


इति स्मृतिचन्द्रिकायाम् उदकदानानर्हनिरूपणम्


अथ पुनःसंस्कारकालनिर्णयः

	बाले वा यदि वा वृद्धे शुक्रे चास्तम् उपागते ।
	अपूर्वदेवयात्रां च प्रेतकार्याणि वर्जयेत् ॥
	बाले वा यदि वा वृद्धे शुक्रे चास्तम् उपागते ।
	प्रेतकर्म न कार्यं स्याद् अस्ते च गुरुशुक्रयोः ॥
	अतीतकालं श्राद्धं चेत् पुनः संस्कारम् अर्हति ।
	अर्वाक् त्रिपक्षात् प्रेतस्य पुनर्दहनकर्मणि ॥
	न कालनियमो ज्ञेयो न मौढ्यं गुरुशुक्रयोः ।
	सपिण्डनक्रियाकाले ऽप्यौर्ध्वदैहिकम् आचरेत् ।
	गुरुभार्गवमौढ्यादिदोषस् तत्र न विद्यते ॥
एतत् मृतसंवत्सरविषयम् ।
	चतुर्दशीं तिथिं नन्दां भद्रां शुक्रारवासरौ ।
	त्रिपुष्करादिदुष्टर्क्षान् द्व्यङ्घ्रिभं विषमाङ्घ्रिभम् ॥
	वसूत्तरार्धतः पञ्च त्रिपदर्क्षे द्विपुष्करे ।
	पौष्णब्रह्मभयोर्भूयाद् दहनात् कुलनाशनम् ॥
	दिनोत्तरार्धे तत् कर्तुश् चन्द्रताराबलान्विते ।
	यत् पुनर्दहनं चोक्त्वा श्राद्धकालम् अथोच्यते ॥
	त्रिपक्षे वा त्रिमासे वा षण्मासे युग्मपक्षके ।
	एष्व् एव कालेष्व् एतान्यप्येकोद्दिष्टानि षोडश ॥
श्राद्धकालाविरोधेन पुनःसंस्कारकर्मापि कार्यम् एव ।
	कृत्तिकासु च नन्दायां भृगुवारे त्रिजन्मसु ।
	प्रेतकार्यं न कर्तव्यं कुलक्षयकरं भवेत् ॥
	सकृन् महालये काम्ये न्यूनश्राद्धे नवेषु च ।
	अतीतकालविषये चैतत् सर्वं विचिन्तयेत् ॥


इति स्मृतुचन्द्रिकायां पुनःसंस्कारकालनिर्णयः


अथ पालाशविधिः

तत्र स्मृत्यन्तरम् ।
	शरीराणि न विन्देरन् देशान्तरमृतस्य चेत् ।
	पलाशपर्णवृन्तैस् तु कुर्यात् तत्प्रतिरूपकम् ॥
	दद्याच् छिरस्यशीत्यर्धं ग्रीवायां तु दशैव तु ।
	उरसि त्रिंशतं दद्याद् विंशतिं जठरे तथा ॥
	बाह्वोर्द्वयोः शतं दद्याद् दश बाह्वङ्गुलीषु च ।
	द्वादशार्धं वृषणयोरष्टार्धं शिश्न एव तु ॥
	ऊर्वोर्द्वयोः शतं दद्यात् षष्ट्यर्धं जानुजङ्घयोः ।
	दश पादाङ्गुलीषु स्युर् ऊर्णासूत्रेण बन्धयेत् ॥
	स्नाप्यालंकृत्य तद्रूपं कुर्यात् तस्याभिमर्शनम् ।
	दद्यात् पुत्रो ऽथ वा भ्राताप्यन्यो वापि च बान्धवः ।
	यथा दहनसंस्कारस् तथा कार्यं विचक्षणैः ॥ इति ।
हारीतेनापि पलाशवृन्तसंख्या दर्शिता ।
	देशान्तरगते विप्रे विपन्ने कालपर्ययात् ।
	शरीरनाशकल्पः स्याद् आहिताग्नेर्विशेषतः ॥
	कृष्णाजिनम् अथास्तीर्य पुरुषाकृतिम् एव च ।
	त्रीणि षष्टिशतं वृन्ताः पलाशानां समाहिताः ॥
	दद्याच् छिरस्यशीत्यर्धं ग्रीवायां च दशैव तु ।
	बाहुभ्यां तु शतं दद्याद् अङ्गुल्योर्दश चैव तु ॥
	उरसि त्रिंशतं दद्याज् जठरे विंशतिं तथा ।
	दद्याद् अष्टौ वृषणयोः पञ्च मेहे तु विन्यसेत् ॥
	ऊरुभ्यां तु शतं दद्यात् त्रिंशतं जानुजङ्घयोः ।
	दश पादाङ्गुलीषु स्युरेतत् प्रेतविकल्पनम् ॥
	पात्राणां चमसादीनां निर्णयः कथ्यते ऽधुना ।
	अनुलोमानि सर्वाणि पात्राणि प्रयुनक्ति हि ॥
	ध्रुवां तु दक्षिणे हस्ते स्फ्यं जुहूं च निधापयेत् ।
	क्षिपेद् उपभृतं सव्य उरसि स्रुक्स्रुवारणीन् ॥
	मुखे ऽग्निहोत्रहवणीं क्षिपेन् नासिकयोः स्रुवौ ।
	अक्ष्णोर् हिरण्यशकले स्रुचौ वा कर्णयोः क्षिपेत् ॥
	प्राशित्रं । । । । । । हन्वोरुलूखलम् ।
	मुसलं च तथा दत्सु ग्राव्णो यदि भवेत् तदा ॥
	कपालानि विनिक्षिप्य सिरस्येकं ललाटके ।
	पिष्टसंयमनीं पात्रीम् उदरे तु विनिक्षिपेत् ॥
	आज्यस्थालीं क्षिपेन् नाभ्यां शूर्पं छित्त्वा तु पार्श्वयोः ।
	पक्षयोश् चैव सान्नाय्यकुम्भौ यदि हि संनयेत् ॥
	शिश्ने ऽश्मानं ततो दद्याद् अण्डयोर्दृषदुपले ।
	स्थापयेत् पृष्ठतः शम्यां दक्षिणस्थानपादतः ॥
	स्थालीं चैवाग्निहोत्रस्य अन्वाहार्यस्य चैव हि ।
	उत्तरस्यां विनिक्षिप्य कूर्चं च शिरसि क्षिपेत् ।
	दाहात् तु शवसंस्कारे पुनः कार्ये त्व् अयं विधिः ॥ इति ।
आहिताग्निमरणग्रहणम् अनाहिताग्नेरप्युपलक्षणम् । उक्तं च कात्यायनेन ।
	आहिताग्निर्यथान्यायं दग्धव्यस् त्रिभिरग्निभिः ।
	अनआहिताग्निरप्येवं स्वेनौपास्येन वह्निना ॥
	पात्राणां चयनस्थाने होमपात्रं विनिक्षिपेत् ॥ इति ।
पराशरगौतमादिभिरुक्तन्यूनाधिकयोर्विकल्पः । आहिताग्न्यादीनां पलाशवृन्तसंख्याव्यस्थापकहेत्वभावाद् विकल्पो द्रष्टव्यः ॥


इति स्मृतिचन्द्रिकायां पालाशविधिः


आहिताग्निदुर्मरणादिविषयाणि

दुर्मृतस्याहिताग्नेर्विशेषम् आह पारस्करः । 
	चण्डालेन श्वपाकेन गोभिर्विप्रैर् हतो यदि ।
	आहिताग्निश् च यो विप्रो विषेणाकर्षितो ऽपि वा ॥
	दहेत् तं ब्राह्मणं विप्रो लोकाग्नौ मन्तवर्जितम् ।
	दग्ध्म् अस्थि पुनर्गृह्य क्षीरैः प्रक्षालयेत् ततः ।
	पुनर्दहेत् स्वगिना तु स्वतन्त्रेण यथाविधि ॥
स्वतन्त्रेण स्वशाखोक्तेन विधिना । हारीतः ।
	ब्राह्मणेन वधे प्राप्ते चण्डालस्य करेण वा ।
	आत्मना शस्त्रनिर्घाते शूद्रवद् दहयेद् द्विजम् ॥
	दग्धम् अस्थि पुनर्गृह्य विप्राणाम् अनुशासनात् ।
	क्षीरैः प्रक्षालनं कृत्वा तद् अस्थि प्रेतवद् दहेत् ॥
	पुनर्दहनमन्त्रैश् च यथाविधि समाचरेत् ।
	एवम् एव विधिं कुर्यान् मरणे गर्हितस्य च ॥
	प्राजापत्यत्रयं कुर्यात् पुत्रादिः प्रेतशुद्धये ।
	प्रक्षाल्य स्नापयित्वा तु शवधर्मेण दाहयेत् ॥
	कुशैः पलाशैर्बध्वा तं प्रच्छाद्यैव च वाससा ।
	नीत्वा श्मशानं कुर्वीत पात्रसंचयनादिकम् ॥
	बान्धवैस् तु यथान्यायं द्वितीये संचयः स्मृतः ।
	तृतीये तूदकं दत्वा चतुर्थे श्राद्धम् आचरेत् ॥ इति ।
इदं कृच्छ्रत्रयं प्रमादमृतस्यात्यन्ताशक्तपुत्रविषयम् । शक्तस्य तु ।
	ब्राह्मणाद् उदकात् सर्पाद् गोभिः पशुमृगादिभिः ।
	उद्बन्धनोदकविषैः सर्पाद्युपलवैद्युतैः ॥
	प्रमादमरणे चान्द्रं तप्तकृच्छ्रत्रयं तथा ।
	यद् वा षण्मसकृच्छ्राणि गा दद्याद् दश पञ्च वा ॥
	विधिवद् दहनं कुर्याद् उदकं श्राद्धम् एव च ॥ इति ।
पुत्रादिः कृत्वेति शेषः । इत्यादिदुर्मृतिप्रायश्चित्तविषयकबहुवचनविरोधप्रसंगाद् विकल्पः । आहिताग्निः संस्कारम् आरभ्याशौचग्रहणं कार्यम् अनाहिताग्नेर्मरणप्रभृति । तद् उक्तम् ।
	अनग्निमत उत्क्रान्तेः साग्नेः संस्कारकर्मणः ।
	शुद्धिः संचयनं दाहान् मृताहात् तु यथाविधि ॥ इति ।
"साग्नेः संस्कारकर्मणः" इति श्रवणाद् आहिताग्नौ पितरि देशान्तरमृते सति यवद् विधिना संस्कारस् तावत् पुत्रादीनां संध्यादिलोपो नास्त्येव । अनेन वचनेनाहिताग्नेर्विधिवद् दहनाभावे आशौचग्रहणं नस्त्येवेत्यनुसंधेयम्, दाहाद् आरभ्येति वचनात् ॥
	अनग्निमत उत्क्रान्तेराशौचं हि द्विजातिषु ।
	दाहाद् अग्निमतो विद्याद् विदेशस्थे मृते सति ॥
तथा ।
	विदेशस्थे मृते यावद् विधिना नैव संस्कृतिः ।
	पुत्रादीनां तु संध्यदिकर्मलोपो न विद्यते ॥
	आहिताग्नेस् तु विधिवद् दाहान्तं नास्ति चेत् तदा ।
	आशौचग्रहणं नस्ति दाहाद्याशौचम् इष्यते ॥
पारस्करो ऽपि ।
	आहिताग्नेस् तु दहनाद् दशाहाशौचम् इष्यते ।
	अनाहिताग्नेर्मरणात् पुनर्दाहो यदा भवेत् ॥
	अशौचे वर्तमाने चेत् तच्छेषेण विशुध्यति ।
	गते त्व् आशौचदिवसे पुनर्दाहो यदा भवेत् ॥
	मरणादि गृहीतस्य त्रिरात्राच् छुद्दिरिष्यते ।
	अगृहीतस्य पुत्रस्य संपूर्णाशौचम् एव हि ॥
	दुर्मृतानां द्विजातीनां दशाहान्तर्बहिस् तु वा ।
	नाशुद्धिर्नैव चाशौचं सुद्धिं लब्ध्वा प्रदाहयेत् ।
	तदादि चोदकं पिण्डम् आशौचं श्राद्धम् एव च ॥ इति ।
बृहस्पतिः ।
	आशौचे वर्तमाने तु पुनर्दहक्रिया यदि ।
	तच्छेषेणैव सुद्धिः स्याद् अतीते सूतकं भवेत् ॥
	दशाहादि यथावर्णं पित्रोराशौचम् आचरेत् ।
	सपत्नीनां मिथो ज्ञेयं दम्पत्योस् च परस्परम् ॥
	सपिण्डानां त्रिरात्रं स्याद् इत्युवाच प्रजापतिः ॥ इति ।
वसिष्ठः ।
	प्रमीतपितृकः पुत्र और्ध्व्दैहिकम् आचरेत् ।
	यदि कर्तुम् अशक्तश् चेद् आशौचनियमान्वितः ॥
	आ दशाहाद् अथोर्ध्वं वा यदा कार्यक्षमस् तदा ।
	त्रिरात्रं समतिक्रम्य श्राद्धं कुर्याद् यथाविधि ॥
	दाहकस्यैतद् आशौचम् इतरेषां न विद्यते ।
	कालातिपत्तिविषये यद्यर्वाग् अपि तत्समम् ॥ इति ।
अर्वाक् सूतकाद् अर्वाक् शेषाशौचसमकलम् इत्यर्थः । सपत्नीनां दम्पत्योश् च मिथ इति यद् उक्तं तत्पुत्रहीनविषयम् इत्यनुसंधेयम् । पराशरः ।
	ऊर्ध्वोच्छिष्टम् अधोच्छिष्टम् अन्तरिक्षमृतौ तथा ।
	कृच्छ्रत्रयं प्रकुर्वीत आशौचमरणे ऽपि च ॥
	निमित्तद्वितये प्राप्ते प्राजापत्यार्धम् आचरेत् ।
	सर्वेष्व् अपि निमित्तेषु कुर्यात् पञ्चदशापि च ॥ इति ।
अन्यत् सर्वम् आत्मघातप्रायश्चित्ते वक्ष्यते ॥


इति स्मृतिचन्द्रिकायाम् आहिताग्निदुर्मरणादिविषयाणि


मृताहाद्य्परिज्ञानविधिः

देशान्तरमृतस्य मृताहाद्यपरिज्ञाने कर्तव्यम् आह पराशरः ।
	देशान्तरगतो विप्रः प्रवासात् कालकारितात् ।
	देहनाशम् अनुप्राप्तः स्थितिर्न ज्ञायते यदि ॥
	कृष्णाष्टमी त्व् अमवस्या कृष्णा वैकादशी च या ।
	उदकं पिण्डदानं च तत्र श्राद्धं समाचरेत् ॥ इति ।
दहनाशौचं विना कृष्णाष्टम्यादिषु त्रिषु पिण्डोदकदानासंभवाद् दहनौशाचस्वीकारो ऽपि (?) तत्र विवक्षित इति गम्यते । द्विविधो हि देशान्तरभृतः, कृतसंसरो ऽकृतसंस्कारश् चेति । कृतसंस्कारश् चाशौचान्ते वक्ष्यते । अकृतसंस्कारो ऽपि द्विविधः, मरणदिवसज्ञानाज्ञानभेदात् । यस्य हि मरणदिवसो ज्ञातः तस्य प्रत्याब्दिकादिश्राद्धं तद्दिन एव कर्तव्यम् । अन्यदिवसे पुनर्दहनम् आशौचग्रहणं च । पिण्डोदकादिदानं त्व् अनिषिद्धदिननक्षत्रवारादिकं प्रत्यालोचय तत्रनुष्ठेयम्, स्मृतिपुराणसिष्टाचाराणां तथा प्रवृत्तत्वात् । स्मृत्यन्तरे ।
	महागुरुनिपाते तु आर्द्रवस्त्रोपवासिना ।
	अतीते ऽब्दे ऽपि कर्तव्यं प्रेतकार्यं यथाविधि ॥
	गृहीत्वाशौचनियमं केशश्मश्रुनिकृन्तनम् ।
	आ दशाहात् प्रतिदिनं यथाविध्युदकाच् छुचिः ॥
	एकादशाहे संप्राप्ते सपिण्डीकरणं भवेत् ।
	अन्येषां भ्रातृपूर्वाणां प्रतिश्राद्धं तिलोदकम् ॥
	कृतसंस्कारकस्येदम् अकृतस्याधुनोच्यते ।
	समीपस्यासमीपस्य प्रेतकर्म द्विधा स्मृतम् ॥
	समीपस्य च संस्कारे दिनं नैव विशोधयेत् ।
	आशौचदिनमध्ये तु पुनःसंस्कारम् आचरेत् ।
	शोधनीयं दिनं तत्र चेत् पुनःसंस्क्रियते मृतः ॥
	संशोध्यैव दिनं ग्राह्यम् ऊर्ध्वं संवत्सराद् यदि ।
	प्रेतकार्याणि कुर्वन् स्याच् छ्रेयस् तत्रोत्तरायणम् ।
	कृष्णपक्षश् च हि तथा वर्जेत् त्रिपदर्क्षकान् ॥ इति ।
कात्यायनः ।
	प्रत्यक्षशवसंस्कारे दिनं नैव विशोधयेत् ।
	निर्दिष्टकालवीक्षायां शवः पर्युषितो भवेत् ॥
	दग्धः पर्युषितो यैस् तु पुत्रमित्रैश् च बन्धुभिः ।
	महाभयप्रदस् तेषां तिथ्यादीन् नैव शोधयेत् ॥
	दिवा वा यदि वा रात्रौ शवस् तिष्ठति कुत्रचित् ।
	तत् पर्युषितम् इत्याहुर्दहने तस्य का गतिः ॥
	पञ्चगव्येन संस्थाप्य (?) प्राजापत्यं समाचरेत् ।
	पूतिगन्धैस् तथा क्लिन्ने स्नाप्य गोमयवारिणा ॥
	ब्राह्मणैरभ्यनुज्ञातस् तप्तकृच्छ्रं समाचरेत् ।
	क्रिमिरुत्पद्यते यस्य श्वपाकैश् चापि दूषितः ॥
	कृत्वा तु पूर्ववत् स्नानं सर्पिषा मधुना ततः ।
	पुण्याद्भिरभिषिच्याथ सेचयेद् गन्धवारिणा ॥
	गां दत्वा दिव्जमुख्याय तप्तकृच्छ्रं समाचरेत् ॥ इति 
एतत् सर्वं दुर्मरणप्रायश्चित्ते वक्ष्यते ॥


इति स्मृतिचन्द्रिकायां मृताहाद्यपरिज्ञानविधिः


आशौचान्ते पुण्याहवाचनविधिः

अथाशौचानन्तरं पुण्याहवाचनं कार्यम् । संवर्तः ।
	आशौचे निर्गते कुर्याद् गृहमार्जनलेपने ।
	सवासा जलम् आप्लुत्य शुद्धः पुण्याहवाचनैः ॥
वसिष्ठो ऽपि ।
	आशौचान्ते तु कर्तव्यं ब्राह्मणस्याभिषेचनम् ।
	ऋग्भिर्यजुर्भिश् छन्दोगैरब्लिङ्गैः पावमानिकैः ।
	आशिषश् च गृहीत्वाथ श्राद्धकर्म समाचरेत् ॥ इति ।
व्यासो ऽपि ।
	संपूज्य गन्धपुष्पाद्यैर्ब्राह्मणान् स्वस्ति वाचयेत् ।
	धर्मकर्मणि संकल्पे संग्रामे ऽद्भुतदर्शने ॥
	यज्ञार्थे च पर्तिष्ठादौ सर्वसंस्कारकर्मसु ।
	शुद्धिकामस् तुष्टिकामः श्रेयःकामश् च नित्यसः ॥ इति ।
यमो ऽपि ।
	पुण्याहवाचनं चैवं ब्राह्मणस्य विधीयते ।
	एतद् एव त्रिरोंकारं कुर्यात् क्षत्रियवैश्ययोः ॥
	मन्त्रवर्जं तु शूद्राणां कुर्यात् पुण्याहम् अस्त्व् इति ।
	वचनेनैव विप्रस्य वृद्धिरस्ति त्रिवाचकम् ॥ इति ।
काश्यप-आपस्तम्बौ: "लोकेषु भूतिकर्मस्व् एव तदानीं च वाक्यानि स्युः पुण्याहं स्वस्त्य् ऋद्धिरस्त्व् इति" इति । एतत् सर्वं गृह्यसूत्रे स्पष्ठं चोदीरितम् ॥


इति स्मृतिचन्द्रिकायाम् आशौचान्ते पुण्याहवाचनविधिः 


अथैकोद्दिष्टविधिः

तत्र मरीचिः ।
	आशौचान्ते ततः सम्यक् पिण्डदानं समापयेत् ।
	तत्र श्राद्धं प्रदातव्यं सर्ववर्णेष्व् अयं विधिः ॥ इति ।
ततः आशौचानन्तरम् एकादशे ऽहनि ब्राह्मण एकोद्दिष्टं कुर्यात् । "एकादशे ऽहन्येकोद्दिष्टं कुर्यात्" इत्ययं विधिः क्षत्रियादिष्व् अपि वर्णेषु समान इत्यर्थः । 
	नन्व् आशौचसमाप्त्यनन्तरम् एकोद्दिष्टविधिः सर्वेष्व् अपि वर्णेषु किं न स्यात्, एकादशे ऽहनि क्षत्रियादीनाम् अधिककालाशौचिनां शुद्ध्यभावात् । "शुचिना कर्म कर्तव्यम्" इति शुद्धेः कर्माङ्गत्वविधानात् । अथ,
	आशौचे निर्गते कुर्याद् गृहमार्जनलेपने ।
इत्याशौचानन्तरं गृहशुद्धिः । 
	मैवम्, सूतकान्ते पुण्याहवाचनम् इति साधारण्येनोपग्रम्य एकादशे ऽहन्येकोद्दिष्टस्य विष्णुनाभिहितत्वात् । तथा,
	आद्यं श्राद्धम् अशुद्धो ऽपि कुर्याद् एकादशे ऽहनित् ।
	कर्तुस् तात्कालिकी शुद्धिरशुद्धः पुनरेव सः ॥
इति शङ्खवचनेन आशौचमध्य एकादशे ऽह्न्येकोद्दिष्टविधानाच् च । 
	नन्व् इदम् असमञ्जसम्,
	एकादशाहे ऽह्नि यच् छ्राद्धं तत् सामान्यम् उदाहृतम् ।
	चतुर्णाम् अपि वर्णानां सूतकं तु पृथक् पृथक् ॥
अस्यायम् अर्थः: आशौचानन्तरदिने यच् छ्राद्धं विहितं तच् चतुर्णाम् अपि वर्णानां साधारणं न ब्राह्मणस्यैवेति । कथं तर्ह्येकादशाहशब्सयोपपत्तिरिति चेत्, लक्षणयाशौचानन्तरदिनपरत्वोपपत्तेः । 
	अत्रोच्यते: एकादशाहकालविशिष्टैकोद्दिष्टश्राद्धं चतुर्णाम् अपि वर्णानां विधीयते "न विधौ परः शब्दार्थः" इति न्यायेनैकादशाहशब्दस्य लक्षणया आशौचानन्तरदिनपर्त्वानुपपत्तेः, सति मुख्ये वृत्त्यन्तरकल्पनाया अन्याय्यत्वाच् चैकादशाह एव क्षत्रियादिभिरप्येकोद्दिष्टश्राद्धं कर्तव्यम् । 
	नन्व् एकादशे ऽहनि क्षत्रियादीनां शुद्ध्यभावाच् छ्राद्धाधिकारो नास्तीति चेत्, न, "कर्तुस् तात्कलिकी शुद्धिः" इति तात्कालिक्याशुद्धेः सत्वात् । यत् तु शङ्खवचनस्य आशौचमध्ये आशौचान्तरप्राप्ताव् एकोद्दिष्टम् एकादशे ऽहन्यशुद्धो ऽपि कुर्याद् इति विषयविशेषे तात्पर्यम् उच्यते, तन् न, तत्रापि शुद्ध्यभावाद् इत्यस्य चोद्यस्य समानत्वात् । सामान्येन प्रवृत्तस्य शङ्खवचनस्य विना कारणं विशेषपरत्वे संकोचकाभावाच् च । यद् उक्तम्: "अथाशौचापगमे" इति सामान्येन उपक्रम्य विष्णुनैकोद्दिष्टविधानाद् आशौचानन्तरम् एव सर्वैरेकोद्दिष्टं कर्तव्यम् एवेति । तन् न, विष्णुवचनश्य दशाहाशौचब्राह्मणविषयत्वेनोपपत्तेः । तस्माद् एकादशाहे क्षत्रियादिभिरप्येकोद्दिष्टश्राद्धं कर्तव्यम् इति। सुष्ठूक्तम् । व्यासः ।
	सूतकानन्तरं कुर्याद् एकोद्दिष्टद्वयं बुधः ।
	सूतके पतिते चापि स्वतन्त्रं नातिसङ्घयेत् ॥ इति ।
स्वतन्त्रं (?) नवशाद्धाद् अन्यत्, नवश्राद्धं च नवमिश्रद्वयम् । गौतमश् च ।
	ब्राह्मणं भोजयेद् आद्ये होतव्यम् अनलो ऽपि वा ।
	पुनश् च भोजयेद् विप्रं द्विरावृत्तिर्भवेद् इति ॥
स्वतन्तैकोद्दिष्ठम् आशौचमध्ये ऽपि कार्यम् एव । यत् तु,
	पित्रोस् तु पितृपूर्वत्वं सर्वत्र श्राद्धकर्मणि ।
इति, तत् स्वतन्तैकोद्दिष्टव्यतिरिक्तनवमिश्रादिसर्वश्राद्धविषयम् । एकादशे ऽहनीत्यनेनैकदशाहव्यतिरिक्तनवमिश्रादि आशौचविघ्नसंभवे विघ्नोपशमनानन्तरम् एव कार्यम् । एकादशे ऽहनि स्वतन्तैकोद्दिष्टातिक्रमे दोषो बृहस्पतिना दर्शितः ।
	एकादशाहे यच् छ्राद्धम् एकोद्दिष्टं समाचरेत् ।
	यदि कार्यं न कुर्वीत पुनः संस्कारम् अर्हति ॥ इति ।
एकादशे ऽहनि षोडशानामाद्यस्य तु कालान्तरविधानाद् आशौचविघन्संभवे न कर्तव्यम् ।
	एकादशाहे त्व् आद्यस्य संकटं तु यदा भवेत् ।
	द्वादशाहे ऽपि कर्तव्यं त्रयोविंशदिने ऽपि वा ॥ इति ।
अत्रैकादशे ऽहन्येकादशब्राह्मणभोजनं प्रेतोद्देशेन कर्तव्यम् । तद् आह सत्यव्रतः: "एकादशे ऽहनि प्रेतार्थं ब्राह्मणान् एकादशामन्त्र्य नानाभक्ष्यान्नरसविन्यासैराशयित्वा विधिवत् पिण्डदानं वासोहिरण्यकांस्योपानच्छत्रोदकुम्भदक्षिणां गुणवति विप्रे वा दद्यात्" इति । विप्राभावे ऽग्नौ कार्यम् । तथाह काश्यपः ।
	एकोद्दिष्टे तु संप्राप्ते विप्राभावे कथं भवेत् ।
	अभ्यर्च्य सुसमिद्धे ऽग्नौ पायसं जुहुयाद् धविः ॥
	पौरुषेण तु सूक्तेन द्वात्रिंशद् (?) ग्राससम्मितम् ॥ इति ।
व्यासो ऽपि ।
	एकादशभ्यो विप्रेभ्यो दद्याद् एकादशे ऽहनि ।
	रुद्रम् उद्दिश्य कर्तव्यं रुद्रप्रीतिकरं (?) हि तत् ॥ इति ।
अस्य देशाचारतो व्यवस्था । शातातपश् च ।
	एकादशसु विप्रेषु रुद्रम् उद्दिश्य भोजयेत् ।
	प्रेतत्वस्य विमोकार्थं मधुक्षीरघृताशनैः ॥ इति ।
अस्य विषयान्तरम् आह प्रचेताः ।
	विहिते च वृषोत्सर्गे त्व् अलाभे शक्त्यसंभवे ।
	प्रेतत्वस्य विमोकार्थं रुद्रान् एकादशाशयेत् ॥ इति ॥


इति स्मृतिचन्द्रिकायाम् एकोद्दिष्टविधिः


वृषोत्सर्गविधिः

एकादशे ऽहनि वृषोत्सर्गः कर्तव्यः । तत्र पुराणम् ।
	उत्सृजेत् संभवे नीलं लोहितं कृष्णम् एव वा ।
	मृतो न पश्येन् नरकं गोघाती ब्रह्महापि वा ॥
	पुत्रो वा भ्रातृपुत्रो वा मृतस्यैकादशे ऽहनि ।
	उत्सृजेद् वृषभं नीलं यथावर्णम् असंभवेत् ॥
	प्रेतत्वात् प्रविमुच्यन्ते महापातकिनो नराः॥ इति ।
व्यासः ।
	एकादशे ऽह्नि संप्राप्ते प्रेतस्य स्वर्गसाधनम् ।
	वृषम् एकं समुत्सृज्य श्राद्धे विप्रांश् च भोजयेत् ॥ इति ।
काश्यपः ।
	नीलं वाप्यथ वा कृष्णं मृतस्यैकादशे ऽऽहनित् ।
	वृषं पापविशुद्ध्यर्थं रुद्राणाम् अनुशासनात् ॥
	होमकर्मसमायुक्तं रुद्रप्रीतिकरं त्यजेत् ।
	विप्रो वा क्षत्रियो वापि वैश्यः शूद्रो ऽपि वा तथा ॥
	वृषहीनो मृतो याति रौरवं तमसावृतम् ।
	पतिपुत्रवती नारी मृता चेज् जीवभर्तृका ॥
	पातिव्रत्येन तल्लोकं वृषहीना न गच्छति ।
	सप्तजन्मकृतं पापं यद् बाल्ये यच् च वार्धके ॥
	तक्षणाद् एव नश्येत वृषोत्सर्गे पितुः कृते ।
	अशौचे निर्गते पुत्रो नीलं वृषम् अलंकृतम् ॥
	पितॄन् उद्दिश्य रुद्राय होमकर्मसमन्वितम् ।
	उत्सृजेद् अथ रुद्रस्य लोकं यात्यत्र मानवः ॥ इति ।
यत् तु वचनम्,
	पतिपुत्रवती नारी म्रियते चेद् द्वयोः पुरा ।
	वृषं नैवोत्सृजेत् तस्या गाम् एकां तु समुत्सृजेत् ॥
इति, तत् वृषं गां चोत्सृजेद् इति शक्तविषयम् । अशक्तः पतिपुत्रवतीविषये वृषोत्सर्गम् एव कुर्यात् । व्यासः ।
	पतिव्रता बन्धुमती पुत्रिकी सुभगा मृता ।
	नोसृजेद् वृषम् एकं तु सहगाम् उत्सृजेद् वृषम् ॥ इति ।
वसिष्ठः ।
	एकादशे ऽह्नि संप्राप्ते यस्य नोत्सृज्यते वृषः ।
	पिशाचत्वं स्थिरं तस्य दत्तैः श्राद्धशतैरपि ॥ इति ।
लोकाक्षिः ।
	एकादशे वृषोत्सर्गम् अह्नि कुर्वीत यत्नतः ।
	पतिपुत्रवती नारी म्रियते चेद् द्व्ययोः पुरा ॥
	वृषं नैवोत्सृजेत् तस्या इति यत् तद् असांप्रतम् ।
	न स्त्रियश् च वृषोत्सर्गं भर्ता कुर्यात् कदाचन ॥
	संस्कर्ता तु स्वयं चेत् स्यात् पुत्रहीना भवेद् यदि ।
	अन्यो वा तन्नियोगेन दाहादि श्राद्धम् आचरेत् ॥
	वृषं रुद्रान् वसूंस् त्यक्त्वा सपिण्डीकरणावधि ।
	तत् कुर्याद् यदि मोहेन कुलक्षयकरं भवेत् ॥
	संस्कर्ता यदि पुत्रः स्याद् वृषं नीलं समुत्सृजेत् ॥ इति ।
अथ पुत्रग्रहणं भ्रातृपुत्रविषयम् । नीलवृषलक्षणम् उक्तं शातातपेन ।
	लोहितो यस् तु वर्णेन मुखे पुच्छे च पाण्डरः ।
	श्वेतः खुरविषाणाभ्यां स नीलो वृष उच्यते ॥
	शूलं चक्रं तथान्यद् वा लाञ्छनं तस्य कारयेत् ।
	यस्य देवस्य यो भक्तः स तच्चिह्नं च कारयेत् ॥
	स्वर्गकामो वृषोत्सर्गे नान्दीमुखविधानतः ।
	प्रेतत्वस्य विमोकार्थं रुद्रं वा वृद्धिरूपतः ॥
	ब्राह्मणान् भोजयेद् अष्टौ हिरण्येनोदकेन वा ॥ इति ।
एतत् कालान्तरे पुनः पितृप्रीत्या कृतवृषोत्सर्गविषयम् ॥


इति स्मृतिचन्द्रिकायां वृषोत्सर्गविधिः


षोडशश्राद्धनिरूपणम्

	द्वादश् प्रतिमास्यानि ऊनषाण्मासिकं तथा ।
	त्रैपक्षिकम् अथोनाब्दं तथा चैवोनमासिकम् ॥
	सपिण्डीकरणं चैवेत्येवं श्राद्धानि षोडश ।
	एकादशे ऽह्नि मास्य् ऊन आद्ये षष्ठे तथान्तिमे ॥
	प्रतिमासं मृते ऽह्न्यब्दं स्युस् त्रिपक्षे च षोडश ।
	नृणां तु त्यक्तदेहानां श्राद्धं दद्यात् तु षोडश् ॥
	चतुर्थे पञ्चमे चैव नवमैकादशे तथा ।
	तत्र द्वादशभिर्मासैः श्राद्धं द्वादशसंख्यया ॥
	कर्तव्यं श्रुतितस् तेषां तत्र विप्रांश् च तर्पयेत् ॥
गालवः ।
	ऊनषाण्मासिकं षष्ठे मास्य् ऊने ऽप्य् ऊनमासिकम् ।
	त्रैपक्षिकं त्रिपक्षे स्यात् प्रवृत्ते विषमे दिने ॥
	प्रतिमासं मृताहे तु न्यूनाब्दं चेति षोडश ॥ इति ।
भृगुरपि ।
	आद्यम् एकादशे ऽह्नि स्याद् द्वादशे न्यूनमासिकम् ।
	एकद्वित्रिदिनैर् ऊने त्रिभागे वापि वा भवेत् ॥
	ऊनाब्दिकं तथैव स्याद् ऊनषाण्मासिकं तथा ।
	त्रैपक्षिकं त्रिपक्षे स्यान् मृताहे त्व् इतराणि तु ॥ इति ।
अङ्गिराः ।
	एकादशे भवेद् आद्यं मास्य् ऊने ह्य् ऊनमासिकम् ।
	त्रैपक्षिकं त्रिपक्षे तु भवेच् च विषमे दिने ॥
	ऊनषष्ठं तथोनाब्दं मृताहे त्व् इतराणि तु ॥ इति ।
यदा संवत्सराद् अर्वाक् द्वादशाहादिषु सपिण्डीकरणं क्रियते तदैकादशाहादिषु षोडश श्राद्धानि दत्वैव कार्यम् । तद् आह दक्षः ।
	श्राद्धानि षोडशापाद्य विदधीत सपिण्डनम् ॥ इति ।
पैठीनसिः ।
	अर्वाक् सपिण्डीकरणात् कुर्याच् छ्राद्धानि षोडश ।
	श्राद्धानि षोडशादत्वा नैव कुर्यात् सपिण्डताम् ॥
	द्वादशाहे यदा कुर्यात् सपिण्डीकरणं सुतः ।
	मध्याह्ने चैवे सर्वाणि कुर्याच् छ्राद्धानि षोडश ॥ इति ।
यदा त्रिपक्षादौ श्राद्धानि दत्वा सपिण्डीकरणं क्रियते तदा तदधोभाविमासिकानां न पुनः कृतिः, स्वकाले कृतत्वात् । ऊर्ध्वभाविमासिकानाम् एव पुनःकरणम् । तथाह गालवः ।
	त्रिपक्षादिषु कालेषु सापिण्ड्यं यश् चिकीर्षति (?) ।
	शिष्टानां मासिकानां च यथाकालं पुनः क्रिया ॥
	एकादशे कृतानां तु यथाकालं पुनःकृतिः ।
	तान्येव तु पुनः कुर्यात् स्वे स्वे काले यथाविधि ॥ इति ।
अत्रैव विशेषम् आह गालवः ।
	त्रिपक्षात् पूर्वतः साग्नेर्भवेत् संस्कारवासरे ।
	ऊर्ध्वं मृतदिने ऽनग्नेः सर्वाण्येव मृताहतः ॥ इति ।
जातूकर्ण्यः ।
	ऊर्ध्वं त्रिपक्षाद् यच् छ्राद्धं मृताह्न्येव तद् भवेत् ।
	अधस् तु कारयेद् दाहाद् आहिताग्नेर्द्विजन्मनः ॥ इति ।
सपिण्डीकरणाद् ऊर्ध्वभाविमासिकनियमम् आह प्रजापतिः ।
	सपिण्डीकरणारभ्य (?) दशमैकादशे ऽपि वा ।
	ऊनत्रिदिवसे कुर्यात् कर्तव्यं तूनमासिकम् ॥
	त्रिपक्षे द्वादशे पक्षे चतुर्विंशतिपक्षके ।
	पक्षत्रिपञ्चकं कृत्वा अन्तमध्यादिषु क्रमात् ॥
	त्रिभिर्द्वाभ्याम् उतैकेन मास्य् ऊने ह्य् ऊनमासिकम् ।
	त्रिभागशेषे मासे तु कुर्याद् इति हि केचन ॥
	त्रैपक्षिकं त्रिपक्षे तु प्रवृत्ते विषमे दिने ।
	एकादशे भवेद् आद्यम् इति मासिकनिर्णयः ॥
दशाहाद् ऊर्ध्वम् इत्यर्थः ।
	आशौचनिर्गमात् कुर्याद् आद्यम् एकादशे ऽहनि ।
	त्रयोविंशदिने वापि सप्तविंशदिने ऽपि वा ॥
	ऊनं चैव त्रिपक्षे स्यात् पक्षान्ते विषमे ऽहनि ।
	ऊनषष्ठं तथोनाब्दं कुर्याच् चैवोपमानतः ॥
	प्रतिमासं मृताहेषु मासिकान्यपराणि हि ॥ इति ।
सपिण्डीकरणाद् ऊर्ध्वं मासिकानाम् अपकर्षम् आह गौतमः ।
	प्रेतसंस्कारकार्याणि यानि श्राद्धानि षोडश ।
	यथाकाले तु कार्याणि नान्यथा मुच्यते ततः ॥
	देशकालादिवैषम्यान् मृत्युरोगादिशङ्कया ।
	एकादशे ऽह्नि कार्याणि ह्यपकृष्यापि षोडश ॥
	यथोक्तकालकार्याणि पुनः श्राद्धानि षोडश ।
	वृद्धौ तान्यपकृष्यापि चरेत् तन्मृतवासरे ॥ इति ।
शाट्यायनिः ।
	सपिण्डीकरणाद् अर्वाग् अपकृष्य कृतान्यपि ।
	पुनरप्यपकृष्यन्ते वृद्ध्युत्तरनिषेधनात् ॥ इति ।
विष्णुः ।
	प्रेतश्राद्धानि सर्वाणि सपिण्डीकराद् अनु ।
	अपकृष्यापि कुर्वीत कर्ता नान्दीमुखे द्विजः ॥
	यः कर्ता तु विना वृद्धिं प्रेतश्राद्धानि कर्षति ।
	स श्राद्धी नरके घोरे पितृभिः सह मज्जति ॥
	निर्वर्त्य वृद्धितन्त्रं यो मासिकानि समाचरेत् ।
	अयातयामं मरणं भवेत् तस्य न संशयः ॥
	वृद्धिश्राद्धादिहीनस् तु यः श्राद्धान्यपकर्षति ।
	स श्राद्धी नरके घोरे पितृभिः सह मज्जति ॥ इति ।
अनुपस्थितायां वृद्धौ प्रेतश्राद्धं नापकर्षयेद् इत्यर्थः । प्रचेताः ।
	श्राद्धानि षोडशानीह कुर्याद् एकादशे ऽहनि ।
	सपिण्डीकरणं कुर्याद् द्वादशाहे तु यत्नतः ॥
	मासिकानि च सर्वाणि यथाकालं समाचरेत् ।
	अपकृष्यापि वा कुर्याद् वृद्धिश्राद्ध उपस्थिते ॥
	न च जन्मर्क्षके कुर्यान् नन्दासु न भृगोर्दिने ।
	न भानुभौमदिवसे न दोषो ऽस्ति मृते ऽहनित् ॥ इति ।
शातातपः ।
	मासिकान्यपकृष्यापि चरेत् तन्मृतवासरे ।
	त्रिपुष्करे च नन्दासु दर्शे भार्गववसरे ॥
	चतुर्दश्यां न कुर्वीत ह्य् ऊनानि त्रीणि वह्णिभे ॥ इति ।
दक्षः ।
	त्रिपुष्करे च नन्दासु सिनीवाल्यां भृगोर्दिने ।
	चतुर्दश्यां च नोनानि कृत्तिकासु त्रिपुष्करे ॥ इति ।
विष्णुः ।
	सिनीवाल्यां च नोनानि कृत्तिकासु च पुष्करे । इति ।
सपिण्डीकरणात् पूर्वं मासिकान्येकोद्दिष्टविधिना कुर्यात् । सपिण्डीकरणाद् ऊर्ध्वं भ्रातृपत्न्यादीनाम् एकोद्दिष्टविधानेनैव । मातापितृज्येष्ठभ्रातॄणां पार्वणविधिनैव । तद् आह दक्षः ।
	पत्नीभ्रातृपितृव्याणां सपिण्डीकरणात् परम् ।
	एकोद्दिष्टविधानेन मासिकानां पुनः क्रिया ॥
	पितृमात्रग्रजादीनां पार्वणेन पुनः क्रिया ॥ इति ।
पैठीनसिः ।
	सपिण्डीकरणाद् अर्वाग् यानि श्राद्धानि षोडश ।
	एकोद्दिष्टाविधानेन कुर्याच् छ्राद्धानि तानि हि ॥
	सपिण्डीकरणाद् ऊर्ध्वं यदा कुर्यात् तदा पुनः ।
	प्रत्यब्दं यो यथा कुर्यात् तथा कुर्यात् कृतान्यपि ॥ इति ।
यथा पुत्रादि पित्रादीनां प्रत्यब्दं पार्वणविधिना कुर्यात् तथा मासिकान्यपि सपिण्डीकरणाद् ऊर्ध्वं कुर्यात् । यथानुजपुत्रपत्नीगुर्वादीनां प्रत्यब्दम् एकोद्दिष्टविधिना कुर्यात् तथा मासिकान्यपि सपिण्डीकरणाद् ऊर्ध्वं कुर्याद् इत्यर्थः । अपराह्ने पार्वणश्राद्धं कर्तव्यम् इत्युक्तं प्राक् । त्रिविधेष्व् एकोद्दिष्टेषु तिथिद्वैधे मध्याह्ने कर्तव्यम् इत्याह मनुः ।
	एकोद्दिष्टं तु मध्याह्ने नवश्राद्धदिकं चरेत् ।
	न संध्यायां तु कर्तव्यं नैव रत्रौ कदाचन ॥
इत्यादिवचनाद् अत्र मृतस्य न दहनाद् अनन्तरं कर्तव्यं नवश्राद्धं नगप्रच्छादनं च, किं तु परे ऽहनित् मध्याह्ने कर्तव्यम्,
	तिलोदकं तथा पिण्डं नग्नप्रच्छादनं नवम् ।
	रात्रौ न कुर्यात् संध्यायां यदि कुर्यान् निरर्थकम् ॥
इति जातूकर्णिवचनाच् च । नवमिश्रसंज्ञकषोडशैकोद्दिष्टेष्व् अपराह्णव्यापिनी तिथिर्ग्राह्या, किं वा सायाह्नव्यापिनी, इति तिथिसंदेहे सामान्येन सायाह्नव्यापिनी तिथिर्ग्राह्या पित्रर्थे चापराह्णिकीति ।
	आपराह्णिकास् तु तिथयः पित्रर्थे तु शुभावहाः ।
	अपराह्णः पितृणां तु यापराह्णानुयायिनी ॥
	सा ग्राह्या पितृकार्येषु न पूर्वाह्णानुयायिनी ॥ इति ।
वृद्धमनुरपि ।
	यस्याम् अस्तं रविर्याति पितरस् ताम् उपासते ।
	तिथिस् तेभ्यो यथा दत्तो ह्यपराह्णः स्वयंभुवा ॥ इति ।
सामान्यशास्त्रं विधिमात्रोपजीवनेन प्रवृत्तत्वाद् अपि सामान्यम् । अपराह्णस् त्रिमुहूर्तास् तमयव्यापी । पक्षत्रयं नैकोद्दिष्टविषयं पित्र्यकर्मसामान्यम् उपजीव्य प्रवृत्तत्वात् । एकोद्दिष्टश्राद्धे मध्याह्नव्यापी पक्षो वाचनिकः । शिवराघवसंवादे ।
	मध्याह्नव्यापिनी या स्यात् सैकोद्दिष्टे तिथिर्भवेत् ।
	अपराह्नव्यापिनी या पार्वणे सा तिथिर्भवेत् ॥ इति ।
हारीतशातातपौ ।
	आमश्राद्धं तु पूर्वाह्ण एकोद्दिष्टं तु मध्यमे ।
	पार्वणं चापराह्णे स्यात् प्रातर्वृद्धिनिमित्तकम् ॥
	एकम् उद्दिश्य यच् छ्राद्धं दैवहीनं विधीयते ।
	एकोद्दिष्टं तु तत् प्रोक्तं मध्याह्ने तत् प्रकीर्तितम् ॥ इति ।
स तु गान्धर्वकुतपरौहिणसंज्ञको मध्याह्नस् त्रिमुहूर्तकः । तस्योपक्रमे कुतपपूर्वोत्तरभागाविच्छया विकल्पितौ । तद् आह व्यासः ।
	कुतपप्रथमे भाग एकोद्दिष्टम् उपक्रमेत् ।
	आवर्तनसमीपे वा तत्रैव नियतात्मवान् ॥ इति ।
समाप्तिकालम् आह गौतमः ।
	आरभ्य कुतपे श्राद्धं कुर्याद् आरौहिणं बुधः ।
	विधिज्ञो विधिम् आस्थाय रौहिणं तु न लङ्घयेत् ॥
उभयत्र गान्धर्वव्यापिन्ये (?) पूर्वविद्धा ग्राह्या पूर्वा हि सायाह्नास् तमयव्यापित्वात् । सामान्यशास्त्रबलात् उभयत्र त्रिमुहूर्तव्यापित्वे पूर्वैव, सामान्यापराह्णनिर्णयवत् ॥


इति स्मृतिचन्द्रिकायां षोडशश्राद्धादिनिरूपणम्


अथ सपिण्डीकरणकालाः

तत्र आश्वलायनः: "अथ सपिण्डीकरणं संवत्सरे पूर्णे द्वादशाहे वा" इति । कात्यायनः: "अथ सपिण्डीकरणं संवत्सरे पूर्णे द्वादशाहे त्रिपक्षे वा" इति । बोधायनः: "अथ सपिण्डीकरणं पूर्णे संवत्सरे त्रिपक्षे तृतीये मासि द्वादशह एकादशाहे वा" इति । व्यासः ।
	श्राद्धानि षोडशादत्वा नैव कुर्यात् सपिण्डनम् ।
	असपिण्डीकृते प्रेते पितृत्वं नोपपद्यते ॥
	अकृतस्य तु पुत्रस्य शुभं किंचिन् न विद्यते ।
	न च नैमित्तिकं काम्यम् इष्टापूर्तादिकं न च ॥
	नासपिण्डीकृतौ पित्रोरन्येषां श्राद्धम् एव च ।
	एकादशे द्वादशे वा त्रयोविंशदिने ऽपि वा ॥
	त्रिपक्षे वा त्रिमासे वा षष्ठे चैकादशे ऽपि वा ॥ इति ।
गौतमः ।
	एकादशे द्वादशे ऽह्नि त्रिपक्षे वा त्रिमासके ।
	षष्ठे वैकादशे वाब्दे संपूर्णे वा शुभागमे ॥
	सपिण्डकरणस्येमे अष्टौ कालाः प्रकीर्तिताः ।
	साग्नौ कर्तर्युभाव् आद्यौ प्रेते साग्नाव् अनन्तरः ।
	अनग्नेस् तु द्वितीयाद्याः सप्त काला उदीरिताः ॥ इति ।
अत्रैकादशाहे सपिण्डीकरणस्य प्रयोजनम् आह हारीतः ।
	या तु पूर्वम् आवास्या मृताहाद् दशमी भवेत् ।
	सपिण्डीकरणं तस्यां कुर्याद् एव सुतो ऽग्निमान् ॥ इति ।
मृताहाद् ऊर्ध्वं द्वितीयादिपरिगणने यदा अमावास्यैकादशाहो भवति तस्मिन्न् इत्यर्थः । वृद्धवसिष्ठः ।
	प्रथमा स्याद् अवावास्या मृताहाद् दशमे ऽहनि ।
	सपिण्डीकरणं तत्र कुर्याद् एव सुतो ऽग्निमान् ॥ इति ।
मृताहाद् इति मर्यादायां पञ्चमी । मृताहाद् ऊर्ध्वदिनम् आरभ्येत्यर्थः । कार्ष्णागिनिरपि ।
	सपिण्डीकरणं कुर्यात् पूर्ववच् चाग्निमान् सुतः ।
	परतो दशरात्राच् चेत् कुहूरब्दोपरीतरः (?) ॥ इति ।
यद्येकादशे ऽह्नि सपिण्डीकरणं क्रियते तदा पूर्वाह्णे सपिण्डीकरणाद् अधोभाविनवश्राद्धादीनि दत्वा मध्याह्ने सपिण्डीकरणं कृत्वा अपराह्णे पिण्डपितृयज्ञं चरेत् । तद् आह सत्यव्रतः ।
	एकादशे ऽह्नि कुर्वाणः पूर्वाह्णे सर्वम् आचरेत् ।
	मध्याह्ने चैव सापिण्ड्यं कुर्याद् इत्याह शाण्डिलः ॥ इति ।
भृगुः ।
	या तु पूर्वम् अमावास्या मृताहाद् दशमी भवेत् ।
	सपिण्डीकरणं तत्र कुर्याद् एवाग्निमान् सुतः ॥
	सापिण्ड्यं तु विना पुत्रः पितृयज्ञं न चाश्रयेत् ।
	न पार्वणं नाभ्युदयं कुर्वन् न लभते फलम् ॥ इति ।
देवलः ।
	सपिण्डीकरणात् प्रेते पैतृकं पदम् अस्थिते ।
	आहिताग्नेः सिनीवाल्यां पितृयज्ञः प्रवर्तते ॥ इति ।
यदा दीक्षितस्य पितुर्मृताहाद् द्वादशाहे अमावास्या भवति तत्रैकादशाहे सपिण्डीकरणं कृत्वामावास्यायाम् अपराह्णे पिण्डपितृयज्ञं कुर्यात् । तथाह जाबालिः ।
	द्वादशाहादिकालेषु सपिण्डीकरणेष्व् इमे ।
	साग्न्यनग्नित्वविधयः कुर्युरेव नियामकाः ॥
	एकादशाहे कुर्वीत द्वादशे यद्यमा भवेत् ।
	सपिण्डीकरणं कृत्वा पितृयज्ञं समाश्रयेत् ॥ इति ।
एकादशाहद्वादशाहकुहूव्यतिरिक्तविषये साग्निको ऽनग्निको वापि द्वादशाहादिसप्तसु कालेषु सपिण्डीकरणं कुर्यात् । तथा च प्रेचेताः ।
	एकादशे ऽह्नि कुर्वीत साग्निकस् तु सपिण्डनम् ।
	द्वादशाहादिकालेषु साग्निको ऽनग्निको ऽपि वा ॥
	सपिण्डीकरणं कृत्वा दार्शिकं कर्म चाचरेत् । इति ।
अत्र विशेषो महाभारते दर्सितः ।
	अनग्निस् तु यदा वीर भवेत् कुर्यात् तदा गृही ।
	प्रेतश् चेद् अग्निमांश् च स्याद् द्वादशाहे सपिण्डनम् ॥
	यजमानो ऽगिमान् राजन् प्रेतश् चानग्निमान् भवेत् ।
	एकादशे द्वादशे वा त्रिपक्षे वा त्रिमासि वा ॥
	त्रयोविंशदिने वापि षण्मादे वत्सरे ऽपि वा ।
	प्रमादाद् अकृते तस्मिन् द्वादशैकादशे ऽहनि ॥
	त्रयोविंशदिने कुर्यात् सपिण्डीकरणं पितुः ।
	द्वादशैकादशादौ यदि न स्यात् सपिण्डनम् ।
	उत्तरोत्तरकाले तु यथासंभवम् आचरेत् ॥ इति ।
गृही श्राद्धकर्ता । गर्गः ।
	अथापद्यकृतं यत् तु द्वादशाहे सपिण्डनम् ।
	त्रयोदशदिने कुर्यात् त्रयोविंसदिने ऽपि वा ॥ इति ।
बृहस्पतिः ।
	द्वादशाहादिकालेषु सपिण्डीकरणं यदा ।
	तत्र प्रशस्तनक्षत्रं परिशोध्य समाचरेत् ॥
	सपिण्डीकरणे त्रीणि ऋक्षाण्याहुर्महर्षयः ।
	प्राजापत्यं तथा रौद्रं यद् ऋक्षं सौम्यदैवतम् ॥
	त्रिपादर्क्षं विना वापि भानुभौमशनैश्चरान् ।
	सपिण्डीकरणं यद् वा मासिकाहात् परे ऽहनि ॥ इति ।
अङ्गिराः ।
	ब्राह्मणक्षत्रियविषां शूद्राणां च सपिण्डने ।
	द्वादशाहः प्रशस्तः स्यात् कर्तुश् चानन्त्यकारणात् ॥ इति ।
व्यासः ।
	आनन्त्यात् कुलधर्माणां पुंसां चैवायुषः क्षयात् ।
	अस्थिरत्वाच् छरीरस्य द्वादशाहः प्रशस्यते ॥ इति ।
वृद्धमनुः ।
	द्वादशे ऽहनि विप्राणाम् आशौचान्ते तु भूभुजाम् ।
	वैश्यानां तु त्रिपक्षादाव् अथ वा स्यात् सपिण्डनम् ॥ इति ।
प्रजापतिः ।
	एकादशे ऽह्नि विप्राणां द्वादशे ऽहनि वा भवेत् ।
	आशौचान्ते भवेद् राज्ञां वैश्यानां च सपिण्डनम् ॥
	शूद्राणां द्वादशे ऽह्न्येव कर्तुस् ताकालिकी शुचिः । इति ।
संवर्तः ।
	द्वादशे ऽहनि विप्राणां सपिण्डीकरणं भवेत् ।
	शूद्राणां द्वादशे ऽह्नि स्याद् आशौचान्ते ऽपि वा भवेत् ॥
	कुर्याद् आशौचमध्ये ऽपि सच्छूद्राणां सपिण्डनम् ।
	कर्तुस् तात्कालिकी शुद्धिरशुद्धिः पुनरेव हि ॥
	निजधर्मविहीनानां शूद्राणां तु सपिण्डनम् ।
	षष्ठे मासे वत्सरान्ते त्रिपक्षादिषु वा भवेत् ॥
	भार्यारतिः शुचिर्भृत्यभर्ता श्राद्धक्रियापरः ।
	द्वादशे ऽहनि कुर्याद् आशौचान्ते सपिण्डनम् ॥ इति ।
आपस्तम्बः ।
	शूद्राणां हीनजातीनाम् आशौचान्ते सपिण्डनम् ।
	पक्वान्नेन न कर्तव्यम् आमेन श्राद्धम् आचरेत् ॥
	पिर्यङ्गुयवगोधूमव्रीहिभिर्वा समाहितः ।
	पक्वान्नेनैव सापिण्ड्यं निर्वपेत् पितृपूर्वकम् ॥
	योजयेत् प्रेतपिण्डं तु नाम्ना पित्रादिषु त्रिषु ॥ इति ।


इति स्मृतिचन्द्रिकायां सपिण्डीकरणकालाः


अथ पुनःसपिण्डीकरणकालः

तत्र काश्यपः ।
	व्युत्क्रमेण प्रमीतानां सपिण्डीकृतिरिष्यते ।
	अन्तर्हिते मृते पश्चात् पुनः कुर्यात् सपिण्डनम् ॥ इति ।
दक्षः ।
	पितामहं च जीवन्तम् अतिक्रम्य यदा सुतः ।
	अतिक्रम्य द्वयं वापि सपिण्डीकरणं चरेत् ॥
	तयोरापन्नयोः काले पुनः कुर्यात् सपिण्डनम् ॥ इति ।
वृद्धवसिष्ठः ।
	व्युत्क्रमेणापि सापिण्ड्यं कर्तव्यम् ऋषिसंमतम् ।
	तत्राप्य् ऊर्ध्वस्य सापिण्ड्ये कृते ऽस्य पुनराचरेत् ॥
	औरसः क्षेत्रजो वापि धर्म एवं सनातनः ।
	परित्यज्यैव जीवन्तं पुत्रं नान्यैस् तु कारयेत् ॥ 
	भ्राता वा भ्रातृपुत्रो वा सपिण्डः शिष्य एव वा ।
	सपिण्डीकरणं कुर्यात् पुत्रहीनस्य सर्वदा ॥
	अथ वा प्रेतभूतस्य पत्नी कुर्याद् अमन्त्रकम् ।
	ऋत्विजा कारयेद् यद् वा सपिण्डीकरणं पुनः ॥ इति ।
प्रजापतिः ।
	पित्रोः सपिण्डीकरणं पुत्र एव समाचरेत् ।
	अथ वा शिष्यसभ्रह्मचारिभृत्यपुरोहितैः ॥
	कारयीत दशाहान्तं सपिण्डीकरणं विना ॥ इति ।
गालवः ।
	सपिण्डीकरणश्रद्धं पुत्रैः कार्यं न चापरैः ।
	दाहादिकं दशाहान्तं गौणपुत्रैस् तु कारयेत् ॥ इति ।
अत्र विशेषो गौतमेन दर्शितः ।
	अग्रजो वानुजो वापि सपिण्डो वापि सोदकः ।
	सपिण्डीकरणं कुर्यात् पुत्रो वा वृद्ध्युपस्थितौ ॥
	सपिण्डीकरणं हित्वा वृद्धिश्राद्धम् उपक्रमेत् ।
	अयातयामं मरणं भवेत् तस्य न संशयः ॥
	वृद्धिश्राद्ध्विहीनो यः पुत्रिणो ऽस्य सपिण्डनम् ।
	कृत्वा तु नरके घोरे पितृभिः सह मज्जति ॥ इति ।
वृद्धाव् उपस्थितायां भ्रातृसपिण्डसोदकादिभिः कृतं सपिण्डीकरणं पुनः पुत्रः पृथक् कुर्यात् । तथा ।
	अग्रजो वानुजो वापि नवश्राद्धानि षोडश ।
	असंसृष्टधनो वापि सर्वैरपि कृतं भवेत् ॥ इति ।
विष्णुः ।
	ज्येष्ठो वाप्यनुजो वापि सपिण्डः सोदको ऽपि वा ।
	यस् तु संनिहितस् तस्य त्व् अधिकारः सपिण्डने ॥
	पुनः कुर्युर्यथापूर्वं लेपभाक्त्वप्रसिद्धये ।
	श्राद्धाधिकारसिद्ध्यर्थं प्रेतत्वान् मुच्यते ऽपि वा ॥ इति ।
आपस्तम्बः ।
	पितुः सपिण्डीकरणं बन्धुभिर्वा कदाचन ।
	प्रेतत्वस्य विमुक्तस्य पुनः कुर्युः सपिण्डनम् ॥ इति ।
यत् तु यमः,
	देशान्तरस्थितः पुत्रः श्रुत्वा पितृविपर्ययम् ।
	कुर्वीत वपनं सद्य आ दशाहात् तिलोदकम् ॥
	सपिण्डीकरणश्राद्धं कुर्याद् एकादशे ऽहनि ॥
इति, तत् ज्येष्ठविषयम् । शातातपः ।
	अग्रजो वानुजो वापि पित्रोर्देशान्तरे मृतिम् ।
	वापयित्वाथ केशादीन् सचेलम् अवगाहयेत् ॥
	श्रवणाहान् न कुर्वीत भोजनं मैथुनंण् तथा ।
	दशाहान्ते ऽनुजः कुर्यात् पार्वणं श्राद्धम् आदरात् ॥
	ज्येष्ठः सपिण्डीकरणं पुनः कुर्यात् कृतं यदि ॥ इति ।
वृद्धशातातपः ।
	अग्रजो वानुजो वापि पित्रोर्देशान्तरे मृतिम् ।
	श्रुत्वा केशान् वपयित्वा सचेलस्नानम् आचरेत् ॥
	दशाहं तु ब्रह्मचारी दद्याच् चैव तिलोदकम् ।
	सपिण्डीकरणं कुर्याद् अन्येन च कृतं यदि ॥ इति ।
गौतमः ।
	देशान्तरे स्थिते ज्येष्ठे त्व् अनुजेन कृते सति ।
	कृतं श्राद्धं पुनः कुर्यात् सापिण्ड्यं पूर्ववत् सुतः ॥
	सपिण्डीकरणं श्राद्धं करिष्य इति कीर्तयेत् ।
	उपतिष्ठत्व् इति स्थाने स्वधाशब्दं प्रयोजयेत् ।
	मृतं पितरम् उद्दिश्य पार्वणस्यैकदेशवत् ॥ इति ।
शातातपः ।
	सपिण्डीकरणश्राद्धं ज्येष्ठेन न कृतं यदा ।
	ज्येष्ठः पुनश् च कुर्वीत पिण्डसंयोजने कृते ॥ इति ।
वृद्धवसिष्ठः ।
	यवीयसा कृते श्राद्धे प्रेतशब्दं विहाय च ।
	तदग्रजेन कर्तव्यं सपिण्डीकरणं पुनः ॥
	सपिण्डीकरणश्राद्धं दैवपूर्वं नियोजयेत् ।
	पितॄन् एवाशयेत् तत्र पुनः प्रेतं विनिर्दिशेत् ॥
	कनिष्ठो ऽपि विदेशस्थः श्रुत्वा पितृविपर्ययम् ।
	दशाहं समतिक्रम्य पार्वणं श्राद्धम् आचरेत् ॥
	सपिण्डीकरणं नाम श्राद्धं पार्वनवद् भवेत् ।
	अर्ध्यसंयोजनं कुर्यात् पिण्डसंयोजनं तथा ॥
	प्रेतत्वात् तु विमुक्तः स्यात् पुनः प्रेतं न निर्दिशेत् ।
	प्रेतशब्दं विना सर्वं कार्यम् इत्याह गौतमः ॥ इति ।
गालवः ।
	नवश्राद्धं सपिण्डत्वं स्रद्धान्यपि च षोडश ।
	एकेनैव तु कार्याणि संविभक्तधनेष्व् अपि ॥
	सपिण्डीकरणाद् ऊर्ध्वं प्रतिसंवत्सरं सुतैः ।
	मातापित्रोः पृथक् कार्यं त्व् एकोद्दिष्टं मृते ऽहनि ॥ इति ।
गौतमः ।
	सर्वैरनुमतिं कृत्वा ज्येष्ठेनैव तु यत् कृतम् ।
	धनेन वाविभक्तेन तत् सर्वैस् तु कृतं भवेत् ॥ इति ।
अत्र विशेषो बृहस्पतिना दर्शितः ।
	सपिण्डीकरणं पित्रोः पितृयज्ञविधानतः ।
	पुत्राः सर्वे पृथक् कुर्युर्यदा ज्येष्ठो न कारयेत् ॥
	अग्रजेन कृतं कर्म नानुजेन पुनःकृतिः ॥ इति ।
लोकाक्षिः ।
	विभक्तो वाविभक्तो वा मातापित्रोः सपिण्डनम् ।
	कथंचिद् अनुजः कुर्याद् भूयः कुर्यात् तद् अग्रजः ॥
	पित्रामह्यादिपिण्डेषु मातृपिण्डम् इति स्थितिः ॥ इति ।


इति स्मृतिचन्द्रिकायां पुनःसपिण्डीकरणकालः 


अथ सपिण्डीकरणप्रयोगः

तत्र प्रचेताः ।
	स्वपितुः प्रेतभूतस्य त्व् एकोद्दिष्टविधानतः ।
	एषां पितामहादीनां विधिना पार्वणेन तु ॥
	श्राद्धद्वयं हि कर्तव्यं सपिण्डीकरणं हि तत् ॥ इति ।
विष्णुः ।
	पितुर्मरणम् आरभ्य द्वादशे दिवसे चरेत् ।
	प्रेतभावनिविर्मोकद्वारा प्रेतस्य वै पितुः ॥
	पितामहादिभिः सार्धं सापिण्ड्यस्य प्रसिद्धये ।
	समानोदकभावस्य सिद्ध्यर्थं च पितुः सुतः ॥
	एषां पितामहादीनां विधिना पार्वणेन तु ।
	स्वपितुः प्रेतभूतस्य त्व् एकोद्दिष्टविधानतः ॥
	इत्थं च पार्वणात्मैकोद्दिष्टात्मोभयरूपकम् ।
	कामकालौ वैश्वदेवे निर्दिष्टौ तु सपिण्डने ॥
	पितामहादीन् निर्दिश्य पितुरुच्चारणं ततः ।
	संबन्धगोत्रनामानि वस्वादींश् च प्रकीर्तयेत् ॥
	सपिण्डीकरणश्राद्धं पितृपूर्वम् उदीरितम् ।
	प्रेतपूर्वं वदन्त्येके तद् असांप्रतम् ईरितम् ॥
	विश्वेदेवार्चनं कृत्वानन्तरं प्रेतपूजनम् ।
	पार्वणस्य हि तन्त्रस्य मध्ये तन्त्रान्तरं भवेत् ॥
	अवटत्रितयं वापि कुर्याद् वा मण्डलत्रयम् ।
	देवार्थानाम् उत्तरे तु पित्रर्थानांतु मध्यमे ॥
	दक्षिणे तु निमित्तस्य पादप्रक्षालनक्रमः ।
	प्राङ्मुखान् आदितो देवान् अभ्यर्च्योदङ्मुखान् पितॄन् ॥
	प्रत्यङ्मुखनिविष्टं तु प्रेतं विधिम् अनुस्मरन् ।
	तिलगन्धादिसंयुक्तं कुर्यात् पात्रचतुष्टयम् ॥
	सादयेत् (?) प्रथमं तत्र पित्र्यं पैतामहं ततः ।
	प्रपितामहदैवत्यं ततः प्रेतार्थम् उत्तमम् ॥
	पात्रैकदेश उदकं तेभ्यो दद्याद् यथाक्रमम् ।
	गन्धपुष्पाणि धूपं च दीपम् आच्छादनादिकम् ॥
	यथाविभवसारेण दत्वा विप्रांस् तु भोजयेत् ।
	एकोद्दिष्टे निमित्ते ऽपि यद् अस्यावाहनादिकम् ॥
	स्वधाशब्दं धूपदीपं नमःशब्दं प्रयोजयेत् ।
	आवाहनं स्वधाशब्दं धूपदीपौ सपिण्डने ॥
	नैव कुर्यान् नमःस्थान उपतिष्ठत्व् इदं भवेत् ।
	विप्रपाणाव् अथाग्नौ वा चरुं हुत्वाहुतिद्वयम् ॥
	निरूह्य वह्नेरङ्गारान् प्रेताय च यमाय च ।
	स्वाहेति जुहुयाद् अन्नम् उक्त्वा तद्गोत्रनामनी ॥
	प्रेतहस्ते ऽपि वा हुत्वा भोजनान्ते यथाक्रमम् ।
	संबुद्ध्या निर्दिशेन् नाम पित्रादीनाम् असाव् इति ॥
	यज्ञशर्मन्न् इमं पिण्डम् उपतिष्ठेति चान्ततः ।
	पिण्डं चतुर्थं प्रेताय दद्याद् दक्षिणहस्ततः ॥
	प्रेतपात्रस्थम् उदकं पित्राद्यर्थेष्व् अथानयेत् ।
	समानो मन्त्र इत्याभ्यां ऋग्भ्यां द्वाभ्याम् अनुक्रमात् ॥
	मधुमन्त्रेण चादाय प्रेतपिण्डं त्रिधा कृतम् ।
	संगच्छध्वम् इति द्वाभ्यां पितृपिण्डेषु योजयेत् ॥
	ये समाना इति द्वाभ्यां पिण्डोपस्थानम् इष्यते ।
	पिण्डसंयोजनाद् ऊर्ध्वं प्रेतत्वस्य निवृत्तितः ॥
	मार्जनादिषु सर्वत्र चतुर्थो विनिवर्तते ।
	केवलः पितृशब्दस् तु पितृसामान्यवाचकः ॥
	पितामहादिसंबन्धं मन्त्रसूत्रादिषूहयेत् ।
	देशान्तरस्थिते ज्येष्ठे सपिण्डीकरणे कृते ।
	प्रेतशब्दं विहायैव कुर्याद् एवं सपिण्डनम् ॥ इति ।
यत् तु कात्यायनवचनम्,
	 सपिण्डीकरणे वृत्ते पृथक्त्वं नोपपद्यते ।
	पृथक्त्वे तु कृते पश्चात् पुनः पितृसपिण्डता ॥
इति, यत् तु वचनम्,
	यः सपिण्डीकृतं प्रेतं पृथक्पिण्डे नियोजयेत् ।
	विधिघ्नस् तेन भवति पितृहा चोपचायते ॥ 
इति, तत् ज्येष्ठेन कृतसपिण्डीकरणस्यानुजेन कृतसापिण्डीकरणार्थं पृथग् एकोद्दिष्टनिषेधपरम्, मृताहे मातापित्रोरेकोद्दिष्टनिषेधपरं च ॥


इति स्मृतिचन्द्रिकायां सपिण्डीकरणप्रयोगः


अथानुगमने सपिण्डीकरणकालः

अनुगमने पत्या सह सपिण्डीकरणं कार्यम् । तत्र यमः ।
	पत्या चैकेन कर्तव्यं सपिण्डीकरणं स्त्रियाः ।
	सा मृतापि हि तेनैक्यं गता मन्त्राहुतिव्रतैः ॥ इति ।
शातातपो ऽपि ।
	मृता यानुगता नाथं सा तेन सहपिण्डताम् ।
	अर्हति स्वर्गवासे ऽपि यावद् आभूतसंप्लवम् ॥ इति ।
वसिष्ठः ।
	अनुयाने तु पतिना सपिण्डीकरणं सह ।
	अन्तर्धाय तृणं मध्ये भर्तृश्वशुरयोरपि ॥ इति ।
केचिद् भर्त्रादिभिः सह सापिण्ड्यम् आहुः । यद् आह शङ्खः ।
	मृतं पतिम् अनुव्रज्य या नारी ज्वलनं गता ।
	अस्थिसंचयनान्ते ऽस्या भर्तृसंकार एव हि ॥
	नवश्राद्धं सपिण्डान्तं भिन्नकालमृतौ यथा ।
	सपिण्डीकरणश्राद्धं सह भर्त्रादिभिस् त्रिभिः ॥ इति ।
अत्र केचिद् अनुयाने एकचित्यारोहणे एकदिनमरणे स्त्रियाः पृथक्सपिण्डीकरणं नास्ति, भर्तुः कृते स्त्रिया अपि सापिण्ड्यं कृतं भवतीत्याहुः । विष्णुः ।
	कृते पितरि मातुस् तु कुर्यात् सह सपिण्डनम् ।
	पितुरेव सपिण्डत्वे तस्या अपि कृतं भवेत् ॥ इति ।
सुमन्तुरपि ।
	दम्पतुरेककाले तु मृतयोर्वा यदि स्त्रियः ।
	चित्यारोहणकाले तु षोडशान्तं पृथक् पृथक् ॥
	सपिण्डीकरणं तस्या न च भर्तुः कृतं यदि । इति ।
एवमादीनि वचनान्यप्युक्तान्येकचित्यारोहणे स्त्रियाः पृथक्सपिण्डीकरणासमर्थपराणि वेदितव्यानि, भर्तुः कृते स्त्रिया अपि कृतं भवतीति शास्त्रस्य चरितार्थत्वात् । समर्थस् तु पृथग् एव कुर्यात् । तत्र स्मृत्यन्तरम् ।
	या समारोहणं कुर्याद् भर्तुश् चित्यां पतिव्रता ।
	द्वादशे ऽहनि संप्राप्ते पृथक्पिण्डे नियोजयेत् ॥
	एकचित्यां समारूढौ दम्पती निधनं गतौ ।
	मासिकानि नवश्राद्धं सपिण्डीकरणं पृथक् ॥ इति ।
शङ्खः ।
	पितर्युपरते पत्न्यां क्रियाः कुर्युर्द्वयोरपि ।
	अनुवृत्तिं वदन्त्येषां संघातमरणे ऽपि च ॥ इति ।
गौतमः ।
	पतिव्रता तु या नारी भर्तारम् अनुगच्छति ।
	पिण्डदानादिकं श्राद्धं सपिण्डीकरणं पृथक् ॥ इति ।
व्याघ्रपादः ।
	दम्पत्योरेकदा मृत्युर्दहेद् औपासनाद् उभौ ।
	पृथक् पुत्रेण कर्तव्याः पिण्डदानोदकक्रियाः ॥ इति ।
पृथक् श्राद्धादिक्रियाः सपिण्डीकरणम् च यदा भर्तुः मरणदिनाद् उत्तरदिनमृतायाः सहगमने परदिने चित्यारोहणेनानुगमने वा तत्र द्वादशाहे सपिण्डीकरणं कार्यम् । तद् उक्तं स्मृत्यन्तरे ।
	पित्रोः संघातमरणे मातुरन्यत्र वा दिने ।
	अनुयानमृतौ श्राद्धं यथाकालं समाचरेत् ॥ इति ।
पित्रोः संघातमरणे, पितृमरणदिनाद् उत्तरदिनमरणे परदिने ऽनुगमनमरणे वा मातुस् तत् तद् एकादशाहादिकाले षोडशश्राद्धानि सपिण्डीकरणादीनि कुर्यात् । देवलो ऽपि ।
	तद्दिने वापरेद्युर्वा भर्तारम् अनुगच्छति ।
	नवश्राद्धं षोडशं च सपिण्डीकरणं यथा ॥
	यथाकाले तु कर्तव्यं प्रतिसंवत्सरं यथा । इति ।
वसिष्ठः ।
	दह्यमानं तु भर्तारं या नारी त्व् अनुगच्छति ।
	मरणादि भवेच् छ्राद्धं दहनादि तयोर्न तु ॥ इति ।
वह्निपुराणे ऽपि ।
	दह्यमानं तु भर्तारम् अनुगच्छति या सती ।
	तस्याः श्राद्धं पिण्डदानम् उदकं च पृथक् पृथक् ॥
	सपिण्डनं तु मरणाद् द्वादशाहे समापयेत् ॥ इति ।
एवमादिवचनेभ्यो मातुर्विषमदिने नवश्राद्धानि दत्वा मातुरेकादशाहे नवमिश्राण्यपकृष्य दत्वा मातुर्द्वादशाहे सपिण्डीकरणश्राद्धं कार्यम् इत्युक्तं भवति । अन्ये तु पितुः श्राद्धकाले मातुः श्राद्धं कर्तव्यम् इत्याहुः । यद् आह शातातपः ।
	तद्दिने वापरेद्युर्वा भर्तारम् अनुगच्छति ।
	भर्त्रा सहैव शुद्धिः स्याच् छ्राद्दं चैकदिने भवेत् ॥ इति ।
प्रेचेता अपि ।
	भर्त्रा सह प्रमीतायां मृते ऽहन्यपरे ऽह्नि वा ।
	आशौचं मरणादि स्याद् दहनादि तयोर्न तु ॥ इति ।
भर्तुर्मरणादि भार्याया इत्यर्थः । विश्वादर्शे ऽपि ।
	पतिव्रता त्व् अन्यदिने ऽनुगच्छेद् या स्त्री पतिं चित्यधिरोहणेन ।
	दशाहतो भर्तुरघस्य शुद्धिः श्राद्धद्वयं स्यात् पृथग् एककाले ॥ इति ।
स्मृत्यन्तरे ऽपि ।
	भर्तारम् अनुगच्छन्ती पत्नी चेत् सार्तवा यदि ।
	तैलद्रोण्यां विनिक्षिप्य लवणे वा मृतं पतिम् ॥
	त्रिरात्राद् दहनं कुर्युः बान्धवास् तु तया सह ।
	श्राद्धं चैकदिने कुर्याद् द्वयोरपि हि निर्णयः ॥ इति ।
गालवः ।
	एकचित्यां स्मारूढौ दम्पती निधनं गतौ ।
	एकोद्दिष्टं षोडशं च भर्तुरेकादशे ऽहनि ॥
	द्वादशे ऽहनि संप्राप्ते पिण्डम् एकं द्वयोः क्षिपेत् ।
	पितामहादिपिण्डेषु तं पितुर्विनियोजयेत् ॥ इति ।
तत्रैकदिनमरणे एकचित्यारोहणे भर्तुर्मरणदिनाद् उत्तरदिनमरणे ऽपि वा स्वस्वसबन्धिकाले (?) श्राद्धं कुर्याद् इत्येकः पक्षः । भर्तुः श्राद्धकाले मातुः श्राद्धं कुर्याद् इत्यन्यः पक्षः । तत्रैव सपिण्डीकरणे दम्पत्योरेकं पिण्डं क्षिप्त्वा पितामहादिपिण्डेषु तं पिण्डं योजयेद् इत्यपरः पक्षः । अत्र स्मृतीनां समबलत्वाद् यथेच्छया विकल्पो द्रष्टव्यः । अत्रैव विशेषः प्रचेतसा दर्शितः ।
	दम्पत्योरेकदा मृत्युः स्याच् चित्यारोहणेन वा ।
	पृथङ् मातुः पितुः श्राद्धं तथा मातुर्यथा पितुः ॥ इति ।
अत्रिः ।
	एककाले गतौ जायापती यदि तदा पुनः ।
	पृथक्पाकेन कर्तव्यं पितृश्राद्धपुरःसरम् ॥
	दह्यमानं तु भर्तारं दृष्ट्वा नारी पतिव्रता ।
	अनुगच्छेत् तयोः श्राद्धं पृथग् एकादशे ऽहनि ॥
	द्वादशे ऽहनि संप्राप्ते सपिण्डीकरणं पितुः ।
	निर्वर्त्य मातृपिण्डं तु पितृपिण्डेन योजयेत् ॥ इति ।
तथा,
	पितुर्मरणकाले तु माता यस्य प्रमीयते ।
	षोडशान्तं पृथक् कृत्वा सपिण्ड्यं द्वादशे ऽहनि ॥
	प्रेतत्वात् तु विमुक्तेन सह मातुः सपिण्डनम् ॥
कुर्याद् इति शेषः । अन्ये मृताहवत् तन्त्रेण सपिण्डीकरणम् आहुः । यद् आह काश्यपः ।
	दशाष्ट द्वादश विप्रान् निमन्त्र्य द्वादशे ऽहनि ।
	सर्वोपचारैः संपूज्य यथाविभवसारतः ॥
	दक्षिणाग्रान् कुशान् द्वेधा आस्तीर्यैव तु पूर्ववत् ।
	पित्रादेः प्राच्यदर्भेषु प्रेतार्थं पश्चिमेषु तु ॥
	पितामहादीन् निर्दिश्य त्रीन् पिण्डान् पितृयज्ञवत् ।
	यज्ञशर्मन्न् इमं पिण्डम् उपतिष्ठेति पश्चिमे ॥
	द्विधास्तृतेषु दर्भेषु त्व् अर्घ्यपात्रं प्रकल्पयेत् ।
	पित्रादेश् च पुरश् चैव मातुश् च तदनन्तरम् ॥
	पित्रर्घ्यपात्र उदकं क्रमात् पैतामहादिषु ।
	ये समाना इति द्वाभ्यां मन्त्राभ्यां योजयेत् क्रमात् ॥
	योजयेन् मातुरर्घ्यं च ऋग्भ्यां मात्रादिषु त्रिषु ।
	एवं त्रिधाकृतं पिण्डं पिण्डेषु त्रिषु योजयेत् ॥
	पित्रोः संघातमरणे त्व् अनुयान्विधिः स्मृतः ।
	पृथग् एवान्यथा कुर्याद् इति प्राह पितामहः ॥ इति ।
अत्राष्टब्राह्मणपक्षे मातापित्रोः प्रेतार्थम् एकम् एकं पित्रादिषु त्रीन् द्वौ वैश्वदेवे विष्ण्वर्थम् एकम् । दक्षपक्षे वैश्वदेवं तन्त्रेण, अन्यत् सर्वं स्पष्टम् । भोजनान्तरोपचारैः संपूज्य पिण्डार्घयोजनं तन्त्रेण स्वगृह्यानुसारेण कुर्याद् इत्यर्थः । सपिण्डीकरणश्राद्धे विष्ण्वर्चनम् उक्तम् ।
	आद्यन्ते देवपूजां च सपिण्डीकरणे चरेत् ॥ इति ।
शाण्डिलो ऽपि ।
	सपिण्डीकरणे तद्वद् विष्णुम् अभ्यर्चयेद् इति । इति ।
अत्र यत् तन्त्रेण मातापित्रोः सपिण्डीकरणश्राद्धम् उक्तं तत् पूर्वोक्तबहुवचनपर्यालोचनयाशक्तविषये योजनीयम् । उक्तं स्मृतिसंग्रहे ।
	दम्पत्योरेकदा मृत्युर्दहेद् औपासनाद् उभौ ।
	ततः पुत्रेण कर्तव्याः पृथक् पिण्डोदकक्रियाः ॥
	एकोद्दिष्टं सपिण्डं च वह्नेरेको द्विजः पृथक् ।
	पित्रर्थम् उदकं पिण्डं क्षिपेत् पैतामहादिषु ॥
	मात्रर्घपात्र उदकं पिण्डं पित्रादिषु त्रिषु ।
	ब्राह्मणांश् चैव संभोज्य दद्याच् छक्त्या च दक्षिणाम् ॥ इति ।
अत्र विशेषम् आह पुलस्त्यः ।
	दुर्मृतः सुमृतो वापि पिताग्रे यद्यसंस्कृतः ।
	कालान्तरे मृता माता तस्या दाहादिकाः क्रियाः ॥
	पत्या सहैकचित्यां तु दहेद् औपासनाद् उभौ ॥ इति ।
संवर्तः ।
	पिता महीपते यस्य चिरकालम् असंस्कृतः ।
	माता प्रमीता यदि हि तयोर्दाहादिकं सह ॥
	उदकं पिण्डदानं च नवश्राद्धं सपिण्डनम् ।
	पित्रोः पुत्रेण कर्तव्यम् एष धर्मः सनातनः ॥ इति ।
यमः ।
	अस्थिसंचयनाद् अर्वाग् भर्तुः पत्नी मृता यदि ।
	तस्मिन्न् एवानले दद्याद् यदि चाग्निर्न शाम्यति ॥
	शान्ते ऽग्नौ पुनरेवास्याः पृथक्चित्यादि कारयेत् ।
	उदकादि सपिण्डान्तं तयोः कार्यं सहैव तु ॥ इति ।
स्मृत्यन्तरे ।
	पत्न्याः कुर्याद् अपुत्रायाः पतिर्मात्रादिभिः सह ।
	सापिण्ड्यम् अनुयाने तु जनकेन सहात्मजः ॥
	पितामह्यादिभिर्ब्राह्मविवाहोढस्त्रियः सुतः ।
	पितृपक्षैर्मातृपक्षैर्वासुराद्यागतः सुतः ॥
	विवाहपुत्रभेदेन तद्गोत्रं च व्यवस्थितम् ।
	अपुत्रस्यापि कुर्वीत धर्मपत्नी सपिण्डताम् ॥
	न तत्संन्यासिनां कुर्यात् पार्वणं द्वादशे ऽहनि ।
अस्यार्थः: पतिरपुत्रायाः पत्न्याः सापिण्ड्यं मात्रादिभिः मातृपितामहीप्रपितामहीभिः सह कुर्यात् । तद् आह पैठीनसिः ।
	अपुत्रायां मृतायां तु पतिः कुर्यात् सपिण्डताम् ।
	श्वश्र्वादिभिः सहैवास्यास् ताभिः सह मृते ऽहनि ॥ इति ।
ब्राह्मदैवार्षप्राजापत्यविवाहोढायाः स्त्रियः सुतः पितामह्यादिभिः सह सपिण्डीकरणं कुर्यात् । तद् आह सत्यव्रतः ।
	मातुः सपिण्डीकरणं पितामह्यादिभिः स्मृतम् ।
	अपुत्रायां मृतायां तु पतिः कुर्यात् सपिण्डताम् ॥
	श्वश्र्वादिभिः सहैवास्या यदि पूर्वं मृतास् तु ताः ।
	भर्ता मृतश् चेत् तेनैव सह तेनैकतां गता ॥ इति ।
आसुरगान्धर्वराक्षसपैशाचोढायाः स्त्रियः सुतः पितृपितामहप्रपितामहैर्वा पितामह्यादिभिर्वा (मातामहादिभिर्वा) सह सपिण्डीकरणं कुर्यात् । यमः ।
	मातुः सपिण्डीकरणं पित्रैकेन त्रिभिश् च वा ।
	आसुराद्यागतः पुत्रः पितामह्यादिभिः सह ॥ इति ।
अस्मिन्न् एव विषये शातातपः ।
	मातुः सपिण्डीकरणं मातामह्यादिभिः स्मृतम् ।
	पितामह्यादिभिः कुर्याद् यद् वा पित्रादिभिः स्त्रियः ॥
	मातामहादिभिर्वापि ह्यासुराद्यागतः सुतः ॥ इति ।
पुत्रिकापुत्रो ऽप्येवम् एव । गोत्रनिवृत्त्यनुवृत्ती विवाहप्रकरणे वक्ष्येत ॥


इति स्मृतिचन्द्रिकायाम् अनुगमने सपिण्डीकरणकालः


अथ सपिण्डीकरणनिषेधे कानिचिद् वचनानि लिख्यन्ते

शातातपः ।
	क्लीबैश् च पतितैरेव दुष्टाभिः स्त्रीभिरेव च ।
	सपिण्डीकरणं कुर्याद् एकोद्दिष्टं समाचरेत् ॥
	नैष्ठिकानां यतीनां च श्राद्धे नारायणार्पणम् ।
	उपकुर्वाणकस्यैव सपिण्डीकरणं विदुः ॥
	नैष्ठिको ब्रह्मचारी तु देहं त्यक्त्वा परं व्रजेत् ।
	तस्य श्राद्धं न कार्यं स्यात् सपिण्डीकरणं न च ॥ इति ।
वृद्धवसिष्ठः ।
	सपिण्डीकरणं नैव मृतानां ब्रह्मचारिणाम् ।
	दाहादि षोडशाहान्तं निर्वर्त्यैव यथास्मृति ॥
	द्वादशे ऽहनित् संप्राप्ते कृत्वा चैव तु पार्वणम् ।
	नारायणं समुद्दिश्य विप्रान् अष्टौ तु भोजयेत् ॥
	एकोद्दिष्टविधानेन श्राद्धं वा कारयेद् द्विजः । इति ।
अत्रोपकुर्वाणनैष्ठिकानां सपिण्डीकरणं कृताकृतम् । यतिविषये पुलस्त्यः ।
	कुटीचको बहूदश् च हंसः परमहंसकः ।
	चतुर्विधानां भिक्षूणाम् एकदण्डित्रिदण्डिनाम् ॥
	षोडशानि नवश्राद्धं सपिण्डीकरणं च न ॥ इति ।
उशना ।
	कुटीचको बहूदश् च हंसः परमहंसकः ।
	सपिण्डीकरणं तेषां न कर्तव्यं सुतेन तु ॥
	दण्डग्रहणमात्रेण प्रेतत्वं नैव जायते ।
	प्रेतत्वस्य विमोकार्थं षोडशश्राद्धको विधिः ॥
	पिण्डोदकं नवादीन क्षुत्तृष्णादिनिवृत्तये ।
	सपिण्डीकरणश्राद्धं पितृत्वप्राप्तये विधिः ॥
	अवस्थात्रयहीनानां यतीनां द्वादशे ऽहनि ।
	श्राद्धाधिकारसिद्ध्यर्थं पार्वणं तु सुतश् चरेत् ॥
	चतुर्विधानां भिक्षूणां ज्ञातिबन्धुसुतादिभिः ।
	द्वादशे ऽहनि कर्तव्यं तेषां श्राद्धं तु पार्वणम् ॥ इति ।
यमः ।
	सपिण्डीकरणं नैव कुर्याद् एवौरसः सुतः ।
	एकोद्दिष्टं न कुर्वीत यतीनां चैव सर्वदा ॥
	अहन्येकादशे प्राप्ते पार्वणश्राद्धम् आचरेत् ॥ इति ।
प्रजापतिः ।
	सपिण्डीकरणं नैव यतीनां चैव सर्वदा ।
	अहन्येकादशे प्राप्ते पार्वणं तु विधीयते ॥ इति ।
बृहस्पतिः ।
	नवश्राद्धं यतेर्न स्यात् सपिण्डीकरणं न वा ।
	अहन्येकादशे प्राप्ते कुर्यात् तस्य हि पार्वणम् ॥ इति ।
वसिष्ठः ।
	एकोदिष्टं जलं पिण्डम् आशौचं प्रेतकर्म च ।
	न कुर्यात् पार्वणाद् अन्यद् ब्रह्मभूताय भिक्षवे ॥
ब्रह्मभूतो ब्रह्माहम् अस्मीत्युपासकः । पुलस्त्यः ।
	प्रव्रजेद् यदि संसाराद् ब्रह्मविध्यापरायणः ।
	कुटीचको भवेद् वापि यद् वा चैव बहूदकः ॥
	हंसो भवेत् ततो ज्ञाने परहंसस् ततो ऽधिकः ।
	एकदण्डी त्रिदण्डी वा मनोदण्डी तु नित्यशः ॥
	कुटीचकं तु प्रदहेत् पूरयेच् च बहूदकम् ।
	हंसं जले विनिक्षिप्य परहंसं विदारयेत् ॥
	सपिण्डीकरणं नैव सर्वेषां स्मृतिशासनात् ।
	अहन्येकादशे प्राप्ते पार्वणं श्राद्धम् आचरेत् ॥
	पिण्डयज्ञं सुतः कुर्याद् दर्सश्राद्धं मृते ऽहनि ।
	यतेर्महालये दर्शे वा तस्य मृतवासरे ॥
	पार्वणं स्याद् इतरेषाम् एकोद्दिष्टं तु वा भवेत् ॥ इति ।
सुमन्तुः ।
	औरसः क्षेत्रजो वापि भ्राता वा तत्सुतो ऽपि वा ।
	कुर्यात् तु पार्वणं श्राद्धं शिष्यान्तेवासिभूमिपाः ॥
	कुटीचके तु दर्शादौ पार्वणश्राद्धम् आचरेत् ।
	नारायणबलिं चैव पार्वणं तु बहूदके ॥
	हंसे मृते सुतः कुर्यात् पार्वणं पितृयज्ञवत् ।
	नारायणबलिं चैव तथा परमहंसके ॥
	विष्णुं संपूज्य विधिवद् दत्वार्घ्यं बलिम् उत्तमम् ।
	चरुं हुत्वा तु सूक्तेन पौरुषेण तु षोडश ॥
	द्वादश ब्राह्मणान् भोज्य केशवाद्यैश् च नामभिः ।
	यद् वा सर्वेषु कालेषु ब्राह्मणान् एव भोजयेत् ॥ इति ।
स्कन्दपुराणे ऽपि ।
	चतुर्थम् आश्रमं गच्छेद् ब्रह्मविद्यापरायणः ।
	एकदण्डी त्रिदण्डी वा सर्वसङ्गविवर्जितः ॥
	एकादशे ऽह्नि संप्राप्ते यदि वा द्वादशे ऽहनि ।
	पार्वणेन विधानेन श्राद्धं कुर्यात् तदौरसः ॥
	प्रत्यब्दे दार्शिके श्राद्धे तीर्थेष्व् अपि महालये ।
	संबन्धं नामगोत्रेण श्राद्धकालेषु नित्यशः ॥ इति ।
ब्रह्माण्डपुराणे ।
	क्षत्रियो यदि राजा चेद् विप्रधर्मेण पूजयेत् ।
	शूद्रो भवति भूपालो द्विजैर्मान्यः स वैश्यवत् ॥
	ब्रह्मचार्यनुपेतस्य मान्यस् तस्य तु नैष्ठिकः ।
	द्वयोरपि गृहस्थस् तु त्रयाणां त्व् अवनीगुरुः ॥
	चतुर्णां तु कुटीचः स्यात् तेषां चैव बहूदकः ।
	अधिकारस् तु सर्वेषां यतीनां प्रेतकर्मणि ॥
	श्राद्धाधिकारो नैव स्याद् यतीनाम् औरसं विना ।
	एकादशे ऽहनि प्राप्ते विष्णुं संपूज्य यत्नतः ॥
	ब्राह्मणान् भोजयेच् छक्त्या विष्णुरूपम् अनुस्मरन् ॥ इति ।
स्कान्दे नागरखण्डे ।
	 स तथैवोपनीतस्य गृहस्थाश्रमम् आश्रितः ।
	गुरुस् तयोर्व्रती श्रेष्ठस् तेषां संन्यासम् आश्रितः ॥
	संस्कारो ऽपि त्रयो वर्णास् तथैवाश्रमिणश् च ये ।
	यतीनां प्रेतकार्ये तु नरकं याति नान्यथा ॥
	उदकं नात्र दातव्यं सपिण्डं श्राद्धम् एव च ।
	नारायणबलिं तस्य कुर्याद् एकादशे ऽहनि ॥ इति ।


इति स्मृतिचन्दिकायां सपिण्डीकरणनिषेधे कानिचिद् वचनानि


अथ नवमिश्रैकोद्दिष्टम्

तत्र याज्ञवल्क्यः ।
	एकोद्दिष्टं दैवहीनम् एकार्घैकपवित्रकम् ।
	आवाहनाग्नौकरणरहितं ह्यपसव्यवत् ॥
	उत्तिष्ठताम् इत्यक्षय्यस्थाने विप्रविसर्जने ।
	अभिरम्यताम् इति वदेत् ब्रूयुस् ते ऽभिरताः स्म ह ॥ इति ।
तद् एतत् प्रकरणबलान् नवश्राद्धनवमिश्रविषयम् । अत्रापि सपिण्डीकरणार्थैकोद्दिष्टे विशेषो बोधायनेन दर्शितः ।
	एकोद्दिष्टे निषिद्धे ऽपि यद्यप्यावाहनादिके ।
	तत्सपिण्डागते त्व् एकोद्दिष्टे सर्वं समाचरेत् ॥
	आवाहनं स्वधाशब्दं प्रेते बोधायनो ऽब्रवीत् ।
	न स्नेहपक्वगोधूमविकारो धूप उच्यते ॥
	एकोद्दिष्टे न तद् दद्याद् एतत् सर्वं सपिण्डने ।
	एकोद्दिष्टेषु सर्वेषु न च पूर्वं निमन्त्रणम् ।
	सपिण्डीकरणार्थे तु पूर्वेद्युः स्यान् निमन्त्रणम् ॥ इति ।
अत्र विशेषम् आह व्यासः ।
	नवश्राद्धानि मिश्राणि सपिण्डीकरणं तथा ।
	कृत्वा तु विधिवत् स्नायान् नैव स्नायान् मृते ऽहनि ॥ इति ।


इति स्मृतिचन्द्रिकायां नवमिश्रैकोद्दिष्टनिरूपणम्


अथ नवश्राद्धानि

तत्र तावन् नवसंज्ञकानाम् अन्तर्दशाहे क्रियमाणानां नवश्राद्धसंज्ञाम् अभिनिवेशयन्न् आश्वलायनो दशाहपर्यन्तं नवश्राद्धं मन्यते । शिवस्वामी ।
	नवश्राद्धानि पञ्चाहुराश्वलायनशाखिनः ।
	आपस्तम्बाः षड् इत्याहुर्विभाषाम् ऐतरेयिणः ॥ इति ।
प्रजापतिः ।
	नवश्राद्धं दशाहान्तं मिश्रं संवत्सराद् अधि ।
	एकादशाहम् आरभ्य कुर्यात् प्रेतत्वमुक्तये ॥ इति ।
वसिष्ठः ।
	सूतकान्तं नवश्राद्धं कुर्याद् एकादशे शुचिः ।
	नवश्राद्धं दशाहानि नवमिश्रं षड् अन्वहम् ॥ इति ।
अत्र षण्णवश्राद्धं केचिद् आहुः । अङ्गिराः ।
	प्रथमे ऽह्नि तृतीये ऽह्नि पञ्चमे सप्तमे तथा ।
	नवमैकादशे चैव षण्णवश्राद्धम् उच्यते ॥ इति ।
व्यासः ।
	आ द्वादशाहं मरणाद् विषमेषु दिनेषु षट् ।
	नवश्राद्धान्यनुतिष्ठेद् एकोद्दिष्टविधानतः ॥ इति ।
स्कन्दपुराणे ।
	पञ्चमे सप्तमे तद्वत् तृतीये प्रथमे तथा ।
	नवैकादशे चैव नवश्राद्धानि तानि वै ॥
	वैतरण्या समं प्राप्तः प्रेतस् तृप्तिम् अवाप्नुयात् ॥ इति ।
अत्र व्यवस्थाम् आह काश्यपः ।
	नवश्राद्धानि पञ्चाहुराश्वलायनशाखिनः ।
	आपस्तम्बाः षड् इत्याहुः षड् वा पञ्चान्यशाखिनः ॥
	केचित् पञ्चैव नवमं भवेद् अन्तरितं यदि ।
	एकादशे ऽह्नि तत् कुर्याद् इति स्मृतिकृतो विदुः ॥ इति ।
अत्र नागरखण्डे विशेषो ऽभिहितः ।
	नव सप्त विषां राज्ञां नवश्राद्धान्यनुक्रमात् ।
	आद्यन्तयोर्वर्णयोस् तु षड् इत्याहुर्महर्षयः ॥ इति ।
स्मृत्यन्तरे ।
	सूतकान्ते गृहे श्राद्धम् एकोद्दिष्टं प्रचक्षते ।
इत्यत्र "सूतकान्ते गृहे" इति विशेषोपादानान् नवश्राद्धानि मरणस्थाने श्मशाने पिण्डोदकस्थाने वा कार्याणि ॥


इति स्मृतिचन्द्रिकायां नवश्राद्धनिरूपणम्


अथ नग्नप्रच्छादनश्राद्धम्

तत्र गोबिलः ।
	नग्नप्रच्छादनं श्राद्धं स्नानान्ते तु मृते ऽहनि ॥
	घटे तण्डुलपूर्णे वा वाससा परिवेष्टिते ॥
	पिधाय कांस्यपात्रेण तस्मिन्न् आज्यं विनिक्षिपेत् ।
	हिरण्यं तत्र निक्षिप्य यथाविभवसारतः ।
	कुलीनाय दरिद्राय श्रोत्रियाय कुटुम्बिने ॥
	संप्रदद्यात् तदा भक्त्या विष्णुं च मनसा स्मरन् ।
	प्रेतम् उद्दिश्य संपूज्य ब्राह्मणं तु वसर्जयेत् ॥ इति ।
व्यासः ।
	वासस्तण्डुलमृत्पात्रं प्रदीपं कांस्यभाजनम् ।
	दहनानन्तरं दद्यान् नग्नप्रच्छादनं हि तत् ॥ इति ।
संचयनाङ्गम् अपरं श्राद्धं तथैवोक्तम् ।
	तृतीये ऽहनि कर्तव्यं प्रेतदाहदिनाद् द्विजः । इति ।
कूर्मपुराणे विशेषो ऽभिहितः ।
	प्रेताय च गृहद्वानि चतुर्थे भोजयेद् द्विजान् ।
	द्वितीये ऽहनि कर्तव्यं क्षुरकर्म च बान्धवैः ॥
	चतुर्थे बान्धवैः सर्वैरस्थिसंचयनं चरेत् ।
	पूर्वान् विप्रान् नियुञ्जीत युग्मांस् तु श्रद्धया शुचीन् ॥
	पञ्चमे नवमे चैव तथैवैकादशे ऽहनि ।
	युग्मान् विप्रांस् तु भुञ्जीयान् नवश्राद्धं ततो विधुः ॥
ब्रह्मपुराणे ।
	चतुर्थे ब्राह्मणानां च पञ्चमे ऽहनि भूभुजाम् ।
	नवमे ऽहनि वैश्यानां शूद्राणां दशमे ऽहनि ॥
	प्रेतार्थं सूतकान्ते तु ब्राह्मणान् भोजयेद् दश ।
	नवश्राद्धनिमित्तं तु एकम् एकादशे ऽहनि ॥ इति ।


इति स्मृतिचन्द्रिकायां नग्नप्रच्छादनश्राद्धनिरूपणम्


अथ नारायणबलिः

ब्रह्मपुराणे ।
	नारायणबलिं वक्ष्ये व्यासेनोक्तं यथा पुरा ।
	चण्डालोदकसर्पाद्यैर्विद्युज्ज्वालाविषादिभिः ॥
	गिरिवृक्षाश्मभिः शस्त्रैः पशुदंष्ट्रिनखिद्विजैः ।
	मृतानां नैष्ठिकानां च यतीनां च तपस्विनाम् ॥
	वैष्णवानां विशेषेण चान्येषां मोक्षकाङ्क्षिणाम् ।
	मृतानां नैष्ठिकादीनां द्वादशे ऽहनि कारयेत् ॥
	संवत्सरात् परं कुर्याच् चण्डालाद्यैर् हतस्य च ।
	आपत्तौ संकटे रोगे यद् वा देशविपर्यये ॥
	कर्तृद्रव्यादिसंदेहे प्राणसंदेहदर्शने ।
	यस्मिन् कस्मिन् दिने वापि वत्सराद् बहिरेव चेत् ॥
	उत्तरायणगे सूर्ये विषुवे चायने ऽपि वा ।
	श्रोणायाम् अथ रोहिण्याम् एकादश्यां तु पक्षयोः ॥
	पूर्वेद्युर्ब्राह्मणान् षड् वा निमन्त्र्य द्वादशापि वा ।
	एकम् आचार्यकं वृत्वा कुलशीलगुणान्वितम् ॥
	सर्वावयवसंपूर्णं वेदशास्त्रार्थपारगम् ।
	तत्र स्नानं मृदाद्भिश् च विधानेन समाचरेत् ॥
	शुक्लाम्बरधरः सम्यक् परिधायोत्तरीयकम् ।
	उपवासं च संकल्प्य कर्ता तावज् जितेन्द्रियः ॥
	प्रक्षाल्य पादाव् आचम्य उपविश्यासने शुभे ।
	गोचर्ममात्रं संलिप गोमयेन च वारिणा ॥
	कुण्डं वा स्थण्डिलं कृत्वा रक्तवर्णमृदादिभिः ।
	उपलिप्य यथापूर्वं स्वशाखोक्तविधानतः ।
	आहूय विप्रान् संपूज्य स्वस्तिवाचनम् आचरेत् ॥
	शोभोप्शोभासंयुक्तं मनोहरतरं परम् ।
	तन्मध्ये स्थापयेत् कुम्भं विष्णुं वैवस्वतं यमम् ॥
	स्थाप्येत् स्वर्णरौप्यादिकृतं तत्र प्रपूजयेत् ।
	वस्त्राभ्यां स्वर्णरौप्येण गन्धपुष्पाक्षतैः शुभैः ॥
	पञ्चाङ्गुलं क्रमात् कुर्याद् आत्मशुद्धिपुरःसरम् ।
	आसाद्य द्रव्यपात्रादि कुर्यान् न्यासादिकं ततः ॥
	गन्धपुष्पाक्षतादींश् च आदायावाहयेद् धरिम् ।
	ॐ नमो नारायणायेति मूलमन्त्रः प्रकीर्तितः ॥
	वैवस्वताय च नमो यमाय च नमस् तथा ।
	सर्वोपचारैः संपूज्य गन्धमाल्यैर्मनोहरैः ॥
	ऋग्यजुःसाममन्त्रैश् च स्तुत्वा तद्दैवतैर् हरिम् ।
	नृत्यगीतादिवाद्यैश् च पुराणैश् चेतिहासकैः ॥
	विष्णोर्नामसहस्रेण स्तुत्वा स्तोत्रकथादिभिः ।
	त्रिवारं सम्यग् अभ्यर्च्य कुर्याज् जागरणं निशि ॥
	पूर्वादिषु दलेष्व् एवं केशवादीन् प्रपूजयेत् ।
	मद्वाज्यतिलमिश्रेण पिण्डान् दद्यात् समाहितः ॥
	अपसव्यम् अवाक्पाणिः पञ्च पिण्डान् कुशेषु तु ।
	दक्षिणाभिमुखो भूत्वा ब्रह्मणे च शिवाय च ॥
	यमाय विष्णवे चैव प्रेतं च मनसा स्मरन् ।
	पत्न्यादिभ्यो न दद्यात् तु स्नात्वा गच्छेद् गृहं प्रति ॥
	आचार्यः प्रातरुत्थाय स्नात्वा संध्यादि नैत्यकम् ।
	कृत्वा चैव तु पूर्वाह्णे विष्णुं वैवस्वतं यमम् ॥
	केशवादींश् च संपूज्य ब्रह्माणं शंकरं तथा ।
	स्वगृह्यविधिम् आश्रित्य होमं पश्चात् समाचरेत् ॥
	विष्णोर्नुकं परोमात्रेत्याभ्यां हुत्वा तु पक्वतः ।
	ॐ नमो नारायणायैव यमाय ब्रह्मणे शिवे ॥
	सूक्तेन पौरुषेणैव जुहुयात् षोडशाहुतीः ।
	नामभिः केशवाद्यैश् च समिदाज्यैः समापयेत् ॥
	ततो विप्रान् समाहूय देवार्थम् उपवेशयेत् ।
	प्रथमं चैव विष्ण्वर्थं यमं वैवस्वतं ततः ॥
	विध्यर्थं तु ततो रौद्रं प्रेतार्थम् अपरं स्मृतम् ।
	प्राङ्मुखान् देवकार्यार्थान् प्रेतार्थं च उदङ्मुखम् ॥
	आवाहनादि यत् प्रोक्तं देवपूर्वं तद् आचरेत् ।
	अङ्गुलीयकवस्त्रादीन् यथाशक्ति समर्पयेत् ॥
	अग्नौ करिष्य इत्येतान् अनुज्ञाप्य प्रचोदितः ।
	पितृयज्ञविधानेन कृत्वा संबोजयेद् द्विजान् ॥
	तृप्तान् ज्ञात्वा ततो विप्रान् तृप्तिं पृष्ट्वा यथाविधि ।
	मध्वाज्यतिलमिश्रेण पिण्डान् दद्यात् तु बर्हिषि ॥
	विष्णवे प्रथमं दद्याद् ब्रह्मणे च शिवाय च ।
	यमाय पञ्चमं पिण्डं दद्याद् वैवस्वताय च ॥
	षष्ठं तु प्रेतम् उद्दिश्य नाम्गोत्रम् अनुस्मरन् ।
	विष्णोर्नाम गृहीत्वैव जलान्ते तान् समत्सृजेत् (?) ॥
	होमान्ते द्वादशपक्षे विष्णुं वैवस्वतं यमम् ।
	त्रिभिर्विप्रैः समभ्यर्च्य पित्रादींश् च त्रिभिः पितॄन् ॥
	मातामहादिकान् अन्यान् आचार्यं प्रेतरूपतः ।
	पार्वणेन विधानेन कैशवाद्यैश् च नामभिः ॥
	संपूज्य भोजयित्वा तु पिण्डान्ते बलिम् उत्सृजेत् ।
	ॐ नमो नारायणायैव पित्रे चैव स्वधा नमः ॥
	एवं मातामहादीनां बलिम् उत्सृज्य नामभिः ।
	ब्राह्मणान् भोजयित्वा तान् दद्यात् तेभ्यश् च दक्षिणाम् ॥
	वस्त्रगन्धाक्षतैः पुष्पैराचार्यं सम्यग् अर्चयेत् ।
	वृषं धेनुम् अनड्वाहौ स्वर्णं कांस्यम् अथापि वा ॥
	वासो वा दक्षिणां दद्यात् प्रेतरूपे ऽपि शक्तितः ।
	गृहीत्वाशिषम् अप्येभ्यः प्रणिपत्य क्षमापयेत् ॥
	सुताद्यो विधिम् एतं तु कृत्वा तु प्राप्नुयात् सुतान् ।
	अकालमृत्युदोषाच् च मुच्यते नत्र संशयः ॥
	इदं कर्म कृतं भक्त्या विष्णुलोकजिगीषया ।
	इह कामान् अवाप्नोति विष्णुलोकं स गच्छति ॥ इति ।
सर्पहते त्व् अयं विसेषस् त्वष्टृपुराणे दर्शितः ।
	सौवर्णभारनिष्पन्नं नागं कृत्वा तथैव गाम् ।
	विप्राय विधिवद् दत्वा पितुरानृण्यम् आप्नुयात् ॥ इति ।
अत्रापवाद आदित्यपुराणे दर्शितः ।
	प्रमादाद् अपि निःशङ्खम् अकस्मान् मृत्युना मृतिः ।
	शृङ्गिदंष्ट्रिनिखिव्यालविषविद्युज्जलादिभिः ॥
	चण्डालैरथ वा चोरैर्निहतो यत्र कुत्रचित् ।
	तस्य दाहादिकं कार्यं यस्मान् न पतितस् तु सः ॥ इति ।
अङ्गिराः ।
	यदि कश्चित् प्रमादेन म्रियते ऽग्न्युदकादिभिः ।
	तस्याशौचं विधातव्यं दद्यात् पिण्डोदकक्रियाः ॥ इति ।
तत्रापि प्रायश्चित्तोत्तरकालम् एव । गौतमः: "यस्य तु प्राणान्तिकं प्रायश्चित्तं स मृतः शुध्येत् सर्वाण्येवोदकानि प्रेतकार्याणि कुर्युः" इति । शातातपः ।
	वृद्धः शौचक्रियालुप्तः प्रत्यख्यातभिषक्क्रियः ।
	आत्मानं घातयेद् यस् तु भृग्वग्न्यनशनाम्बुभिः ॥
	तस्य त्रिरात्रम् आशौचं द्वितीये ऽह्न्यस्थिसंचयः ।
	तृतीये तूदकं दत्वा चतुर्थे श्राद्धम् आचरेत् ॥ इति ।
अस्ति च भृगुपतनादौ विधिः । तथा च पुराणम् ।
	दुश्चिकित्सैर्महारोगैः पीडितस् तु पुमान् यदि ।
	प्रविशेज् ज्वलनं दीप्तं कुर्याद् अनशनं तथा ॥
	अगाधतोयरशिं (?) वा ॥॥॥॥॥॥॥॥॥॥॥॥। ॥
इत्यादि वक्ष्यते ।
	विप्राग्न्युदकचण्डालशृङ्गिदंश्ट्र्यभिशस्तितः ।
	अकामतो मृतानां तु दापयेद् ऐन्दवद्वयम् ॥ इति ।


इति स्मृतिचन्द्रिकायां नारायणबलिविधिः


अथ रजस्वलादिमरणे संस्कारविषयाणि


रजस्वलामरणे ।
	ग्राम्यालंकारसंयुक्तां तूष्णीं निर्हृत्य तां मृताम् ।
	यथोक्तविधिना मन्त्रैः स्नाप्य गव्यैश् च पञ्चभिः ॥
	शतकुम्बोदकैः स्नानं दश द्वादश वा भवेत् ।
	मलापनोदनं कृत्वा अलंकारान्तरं तथा ॥
	वस्त्रान्तरावृतां कृत्वा दहेद् एवं रजस्वलाम् ॥
गर्भिणीमृतौ संस्कारः ।
	मृता चेद् गर्भिणी नारी तस्याः संस्कार उच्यते ।
	बोधायनभरद्वाजशौनकाद्यैर्यथोदितम् ॥
	पितृमेधं तु संकल्प्य कृत्वा दारुचितेः क्रियाम् ।
	पश्चाद् दारुचितेः प्रेतां दक्षिणे वा यथाविधि ॥
	निधाय गृह्यतन्त्राणि कृत्वादर्वीविमार्जनम् ।
	हिरण्यगर्भमन्त्रेण विलिखेद् असिनोदरम् ॥
	आ गर्भदर्शनाद् वामे मृतश् चेद् अवटे क्षिपेत् ।
	दृष्ट्वाथ मम पुत्रो ऽसीति जीवन्तम् अभिमन्त्रयेत् ॥
	अन्तर्धाय हिरण्यं तम् अभिषिच्य जलैः शिशुम् ।
	गत्वा ग्रामं सिशोर्दद्याद् यस् ते स्तन इति स्तनम् ॥
	सुरक्षितं कुमारं तं कृत्वा गत्वा शवान्तिकम् ।
	शतायुधाय स्योनान्तैः पञ्चभिस् तूदरे घृतम् ॥
	यजुर्भिश् च प्रयामाय स्वाहेति द्वादशाहुतीः ।
	प्राणायेत्यादिभिः पञ्च चक्षुषेत्यादिपञ्चभिः ॥
	बोधायनाद्या इत्याहुर्व्याहृतीभिस् तु शौनकः ।
	अभिषिच्य पुनर्मन्त्रैः द्विजानुज्ञाम् अवाप्य च ॥
	अव्रणं जठरं कृत्वा चितिम् आरोपयेच् छनैः ।
	मृद्भिस् त्रिः कुश्गोमूत्रैरापोहिष्ठादिभिस् त्रिभिः ॥
	स्नाप्य वाच्छाद्य वासोभिः शवधर्मेण दाहयेत् ।
	इत्येतच् छौनकः प्राह आहुर्बोदायनादयः ॥
	अष्टमे दिवसे दद्याद् धेनुभूम्यादि च द्विजे ।
	यथाशक्ति भरद्वाज इत्येवं स्मृतिसंग्रहः ॥
सूतिकामरणे ।
	सूत्कायां मृतायां तु कथं कुर्वन्ति याज्ञिकाः ।
	कुम्भे सलिलम् आदाय पञ्चगव्यं तथैव च ॥
	पुण्यर्ग्भिरभिषिच्याथ वाचा सुद्धिं लभेत् ततः ।
	पौरुषेण च सूक्तेन भविष्योक्ताभिरेव च ॥
	वामनेन च सूक्तेन शतकुम्भोदकेन च ।
	यावद् आवर्तयेच् छुद्धिस् त्रिवारं न्यूनतो ऽशुचिः ॥
	दर्भोदुम्बरपद्मैश् च पलाशाश्वत्थपञ्चमैः ।
	शतकुम्भोदकैः पश्चात् प्रक्षाल्याहतवाससा ॥
	आच्छाद्य गन्धपुष्पाद्यैरलंकृत्य द्विजाज्ञया ।
	दाहयेच् छवधर्मेण इति वाजसनेयिनः ॥


इति स्मृतिचन्द्रिकायां रजस्वलादिमरणे संस्कारविषयाणि


अथ पर्युषितादिदोषे प्रायश्चित्तादिनिरूपणम्



पर्युषितादिदोषे प्रायश्चित्तम् ।
	दिवा वा यदि वा रात्रौ शवस् तिष्ठति कर्हिचित् ।
	तत् पर्युषितम् इत्याहुर्दहने तस्य का गतिः ॥
	पञ्चगव्येन संस्नाप्य प्राजापत्यं समाचरेत् ।
	क्लिन्ने छिन्ने ऽतिदुर्गन्धे स्नाप्य गोमयवारिणा ॥
	तप्तकृच्छ्रं द्विजैर्लब्ध्वा पुण्याद्भिरभिषेचयेत् ।
	क्रिमिरुत्पद्यते यत्र स्नाप्य गोमयवारिणा ॥
	मृद्भस्मकुशगोमूत्रैः प्रक्षाल्य च पुनः पुनः ।
	तप्तकृच्छ्रैस् त्रिभिः सुद्धिं लब्ध्वा दग्धं पुनर्दहेत् ॥
	सवे दण्डालसंस्पृष्टे स्पृष्टो वा म्रियते यदि ।
	चान्द्रायणं द्विजैर्लब्ध्वा स्नाप्य मन्त्रैः पुरोदितैः ॥
	वस्त्राद्यैर्भूषितं कृत्वा शवधर्मेण दाहयेत् ॥
	रजस्वलासूतिकयोः स्पर्शे ऽन्त्यजसुनोर्यदि ।
	मृतं वा म्रियमाणं वा चान्द्रः सर्वत्र शोधकः ॥
	विधिना तु भृगोः पातं श्वसूकरमृगादिभिः ।
	न शोधयेत् तु संस्पृष्टं पुराणेxव् अव्रतिन् मुनिः ॥
	वृद्धो भिषक्क्रियात्यक्तः शौचाचारक्रियाक्षमः ।
	स्वहस्तब्रह्महा स्तेयी सुरापी गुरुतल्पगः ॥
	करीषाग्नौ दहेद् देहं भृगोः प्रपतनेन वा ।
	नाशयेद् यावद् अयुष्यं गङ्गायमुनसंगमे ॥
	महानदीं विशेद् वापि न दोषो ऽस्त्यत्र दुर्मृतौ ॥
आदिपुराणे ।
	दुश्चिकित्सैर्महारोगैः पीडितस् तु पुमान् यदि ।
	प्रविशेज् ज्वलनं दीप्तं कुर्याद् अनशनं तथा ॥
	अगाधतोयराशिं वा भृगोः पतनम् एव वा ।
	गच्छेन् महापथं वापि तुषारगिरिम् आदरात् ॥
	प्रयागवटशाखायां देहत्यागं करोति वा ।
	गङ्गायमुनमध्यस्थः सरस्वत्यां विशेन् मुदा ॥
	उत्तमान् आप्नुयाल् लोकान् नात्मघाती भवेत् क्वचित् ।
	वाराणस्यां मृतो यस् तु प्रत्याख्यातभिषक्रियः ।
	काष्ठापाषाणमध्यस्थो जाह्नवीजलमध्यगः ।
	अविमुक्तस्थितस् तस्य कर्णमूलं गतो हरः ॥
	प्रणवं तारकं ब्रूते नान्यधा कस्यचित् क्वचित् ॥ इति ।
ब्रह्मगर्भः ।
	यो ऽनुष्ठातुम् अशक्तो ऽपि महाव्याध्युपपीडितः ।
	अब्धिवारिमहायात्रां कुर्वन् नामुत्र दुष्यति ॥ इति ।


इति स्मृतिचन्द्रिकायां पर्युषितादिदोषे प्रायश्चित्तादिनिरूपणम्


अथ यतिसंस्कारविधिः

तत्र यमः ।
	सर्वसंगनिवृत्तस्य ध्यानयोगरतस्य च ।
	न तस्य दहनं कार्यं नाशौचं नोदकक्रिया ॥
	शुचौ देशे ऽथ गायत्र्या देहं प्रक्षाल्य वारिणा ।
	मधुना सर्पिषाभ्यज्य प्रक्षाल्य च सुगन्धिभिः ॥
	हिरण्यवर्णा इत्याभिरापोहिष्ठादिभिस् त्रिभिः ।
	पवमानानुवाकेन शुद्धवत्या तरत्समैः ॥
	शुचीवो ऽग्निः शुचीत्य् ऋग्भिः प्रवदाजातवेदसा ।
	पवित्रं ते ऽथ चरणं पवित्रम् इति च त्रिभिः ॥
	अभिषिच्य कुशाग्रैर्वा द्विजानुज्ञाम् अवाप्य च ।
	अलंकृत्य च गायत्र्या गन्धमाल्यैः समन्ततः ॥
	दृढे शिक्ये निधायाथ वहेयुर्ब्राह्मणा दृढम् ।
	तेषां हि वहताम् अत्र सद्यःशौचं विधीयते ॥
	खनित्वा तु शनैर्भूमिं शिरोमात्रं तदन्तरे ।
	निक्षिप्य स्नानमात्रेण शुद्धिं स्वायम्भुवो ऽब्रवीत् ॥ इति ।
बोधायनः ।
	अथ संन्यासिनां धर्मो मृतानां विधिरुच्यते ।
	ग्रामात् प्राचीम् उदीचीं व गत्वा यद् वान्यतो दिशम् ॥
	ब्रह्मवृक्षस्य् वाधस्ताद् अश्वत्थस्य शमीतरोः ।
	खात्वा वा यज्ञवृक्षस्य नदीतीरे शुचिस्थले ॥
	गर्तं सप्तव्याहृतिभिः खातं प्रोक्ष्याथ सप्तभिः ।
	आस्तीर्याथ कुशान् अद्भिः प्रणवेनाभिमन्त्रयेत् ॥
	शवं पञ्चामृतैः स्नाप्य सूक्तेन पुरुषेण च ।
	गन्धमाल्यैरलंकृत्य शिक्येनादाय धार्मिकः ॥
	निदधाति शवं श्वभ्रे प्राङ्मुखोदङ्मुखं च वा ।
	विष्णो हव्यं रक्षस्वेति इदं विष्नुर्विचक्रमे ॥
	अनेन दक्षिणे हस्ते दण्डं स्थाप्याथ कुण्डके ।
	यद् अस्य पारे रजस इति शिक्यं निधापयेत् ॥
	येन देवाः पवित्रेण मुखे जलपवित्रकम् ।
	सावित्र्या प्रणवेनैव उदरे ब्रह्मभाजनम् ॥
	भूमिर्भूमिम् अगान् मातेत्य् ऋचा मध्ये कमण्दलुम् ॥
	चित्तिः श्रुग् इति दशभिर् होतृभिश् चानुमन्त्रयेत् ॥
	सिकतैः पांसुभिः श्वभ्रं संपूर्य श्वापददिभिः ।
	अभेदनं यथा तद्वत् ततो मार्जनलेपनैः ॥
	अलंकृत्य सुगन्धाद्यैस् ततो गर्तं महाजले ।
	स्नानमात्रेण शुद्धिः स्यान् न विधिर्नोदकक्रिया ॥ इति ।
अत्र ज्ञातिभिरपि सचेलस्नानमात्रं कर्तव्यम् । तथा च स्मृत्यन्तरम् ।
	पुत्रो भ्राताथ दौहित्रः सपिण्डः शिष्य एव वा ।
	यतिं स्पृशन् वहित्वापि सद्यः स्नानेन शुध्यति ॥
	संनिकृष्टैस् तु संन्यस्ते पितर्युपरते सुतैः ।
	दहनं चैव कर्तव्यं यच् चान्यच् च स्वशक्तितः ॥
	पितृमेधविधानेन दहेद् उत्तपनाग्निना ।
	अपि होतृविधानेन गायत्र्या प्रणवेन वा ॥
	जलावगाहनाद् एव स्पृष्ट्वा शुद्धास् तु गोत्रिणः ।
	अश्वमेधफलं यान्ति दग्ध्वा संबन्धिनो द्विजाः ॥
	अहन्येकादशे प्राप्ते पार्वणं तु विधीयते ।
	सपिण्डीकरणं तेषां न कर्तव्यं सुतेन तु ।
	त्रिदण्डग्रहणाद् एवाप्रेतम् आहोशना (?) मुनिः ॥
	कुटीचकं च प्रहरेत् पूरयेच् च बहूदकम् ।
	हंसो जले विनिक्षेप्यः परं हंसं विदारयेत् ॥ इति ।


इति स्मृतिचन्द्रिकायां यतिसंस्करविधिः


अथ गङ्गाम्भस्यस्थिनिक्षेपः

तत्र शाण्डिल्यः ।
	द्वारवत्यां सेतुबन्धे गोदावर्यां च पुष्करे ।
	अस्थीनि विसृजेद् यस्य स मृतो मुक्तिम् अप्नुयात् ॥ इति ।
शङ्खलिखितौ ।
	गङ्गायां च प्रयागे च केदारे पुष्करोत्तमे ।
	अस्थीनि विधिवत् त्यक्त्वा गयायां पिण्डदो भवेत् ।
	पित्रो ऋणात् प्रमुच्येत तौ नित्यं मोक्षगामिनौ ॥ इति ।
योगयाज्ञवल्क्यः ।
	गङ्गायां यमुनायां या कावेर्यां वा शुतुद्रुतौ ।
	सरस्वत्यां विसेषेण ह्यस्थीनि विसृजेत् सुतः ॥ इति ।
शालंकायनः ।
	अस्थिसंचयनं कृत्वा स्वगृह्योक्तविधानतः ।
	कुम्भे निधाय चस्थीनि कुम्भं भूमौ विनिक्षिपेत् ॥
	तत् स्पृष्ट्वा शिष्टमन्त्राणां जपतः कर्म सिध्यति ।
	अस्थिशुद्धिं विधायैव वृक्षाग्रे वा सुभे स्थले ॥
	निधाय यात्रापर्यन्तं रक्षां कुर्याद् विचक्षणः ।
	निक्षिपेत् पूर्वतो भूमौ षण्मसं नावलोकयेत् ॥
	त्रिपक्षं वा त्रिमासं वा बूमेरुद्धरणं न च ।
	अनित्यत्वाच् छरीरस्य कालद्रव्यादिसंभवे ॥
	मासादिषु व्यतीतेषु अस्थीन्युद्धर्तुम् इच्छति ।
	त्र्यब्दम् अब्दद्वयं चैकं कृच्च्छ्रं मासाद्यनुक्रमात् ॥
कृत्वेति शेषः ।
	ततस् तद्दोषशान्तिः स्याद् अन्यथा नरकं व्रजेत् ।
	महातीर्थे दुर्मरणे दशाहाभ्यन्तरे सुतः ॥
	अस्थिसंचयनं शुद्धिं कृत्वाम्भसि विनिक्षिपेत् ।
	अर्धोदके मृतिर्यस्य तं दग्ध्वा विधिवद् बहिः ॥
	अस्थिसंचयनार्थानां मन्त्राणां जपपूर्वकम् ।
	तिलैराज्येन मधुना हिरण्यशकलैर् जलैः ॥
	दुग्धेनाग्निं प्रशाम्यैव गङ्गाम्भसि विनिक्षिपेत् ॥ इति ।
आपस्तम्बो ऽपि: "चतुर्थे ऽग्न्यस्थिसंचयनं तेषां गङ्गाम्भसि प्रेक्षेपः" इति । अस्थ्युद्धरणप्रकारम् आह जयन्तः ।
	कर्तुर् जन्मत्रयं भद्रां त्रिपाद् ऋक्षाणि वर्जयेत् ।
	भौमभृग्वर्कवारांश् च भध्राख्यं करणं तथा ॥
	कीकसोद्धरणार्थाय तद्देशं बन्धुभिः सह ।
	गत्वा तत्र नमस्कृत्य प्राणायामपुरःसरम् ॥
	संकल्प्याप उपस्पृश्य मन्त्रम् एतद् उदीरयन् ।
	सरंसहे वसुमति त्वयि सर्वं लयं गतम् ।
	त्वं गर्भरक्षितं देहि मत्पित्राद्यस्थि पावने ।
	इति संप्रार्थ्य भूदेवीं भूमिर्भूमिं जपेच् छनैः ॥
	काष्ठेन खननं कृत्वा ह्यस्थीन्यादाय कुम्भतः ।
	कुम्भो यथा न चलति तथा कार्यं प्रयत्नतः ॥
	कुम्भसंपूरणं कुर्याद् गन्धपुष्पफलैर्मृदा ।
	भूमिं पूर्वसमां कुर्याद् बलिं तत्र विनिक्षिपेत् ॥
	बह्वन्नपानभक्ष्याद्यैर्यथा तृप्तिं प्रयाति सा ।
	ततो ऽनुमन्त्रयेद् एतां बलित्थेति (?) तृचेन च ॥
	ततो गृहीत्वास्थि सुतो नदीतीरे निधाय तत् ।
	प्रक्षाल्य पञ्चगव्येन पञ्चाम्र्तविधानतः ॥
	शातकुम्भोदकैः सम्यग् एषान्या शुद्धिर् ईरिता ।
	स्पृष्ट्वा स्पृष्ट्वा तदस्थीनि (?) शतवारं मृदादिभिः ॥
	स्नानं कुर्युर्विधानज्ञाः ब्राह्मणा भूतभावनाः ।
	अदैवं दैवतं कुर्युर्दैवतं च सुदैवतम् ॥
	ब्राह्मणाश् च महाभागास् तेभ्यो दद्याच् च दक्षिणाम् ।
	कर्ता स्नानं स्वशुद्ध्यर्थं कुर्याद् वा कारयेत वा ॥
	मृत्तिकाख्यं स्वशक्त्या तु त्रिंशद् वा पञ्चविंशतिः ।
	ततः कुम्भोदकैः कुर्युरभिषेकं शतादिवत् ॥
	श्रीरुद्रपवमानाभ्यां सूक्तैर्विष्ण्वादिसंज्ञितैः ।
	तेषु ध्यायेद् वसून् रुद्रान् आदित्यान् पितृदेवताः ॥
	शिवं विष्णुं तथेन्द्रादीन् सर्वाश् चैवेष्टदेवताः ।
	अर्चयेद् गन्धपुष्पाद्यैर्नैवेद्यान्तैर्यथाविधि ॥
	नमस्कृत्य विधानज्ञं दक्षिणाभिश् च तोषयेत् ॥
	आविकाजिनवस्त्रैश् च क्षौमकौशयवर्णकैः ।
	कुशरज्ज्वा दृढं बध्वा गङ्गाम्भसि विनिक्षिपेत् ॥ इति ।
आदिपुराणे ।
	गङ्गा भागीरथी यत्र संनिधानं करोत्यथ ।
	अस्थ्नां तत्राम्भसि क्षेपो ब्रह्मलोकाय कल्पते ॥
	अस्थीनि मातापितृपूर्वजानां नयन्ति गङ्गाम्भसि ये कदाचित् ।
	तद्बान्धवस्यापि दयाभिभूतास् तेषां च तीर्थानि फलप्रदानि ॥
	स्नात्वा ततः पञ्चगव्यैर्निषिच्य हिरण्यमध्वाज्यतिलैर्विकीर्य ।
	अस्थीनि मृत्पिण्डपुटे निधाय पश्यन् दिशं पितृराजोपगूढाम् ॥
	नमो ऽस्तु धर्माय इति प्रविश्य जले स मे प्रीत इति क्षिपेच् च ।
	उत्थाय भास्वन्तम् अवेक्ष्य सूर्यं स दक्षिणां विप्रमुख्याय दद्यात् ॥
	एवं कृते प्रेतपुरे स्थितस्य स्वर्गे गतिः स्याच् च महेन्द्रतुल्या ॥ इति ।
महाभारते ।
	यावद् अस्थि मनुष्यस्य गङ्गातोयेषु तिष्ठति ।
	तावद् वर्षसहस्राणि स्वर्गलोके महीयते ॥ इति ।
ब्रह्मपुराणे ।
	अस्थीनि मातापितृपूर्वजानां दशाश्वमेधे तु नरो नभस्थे ।
	कृष्णाष्टम्यां पञ्चगव्यैर्निषिच्य (?) हिरण्यमध्वाज्यतिलैर्विकीर्य ॥
	पुण्ये तु मृत्पिण्डपुटे निधाय नमो ऽस्तु धर्माय इति ब्रुवंश् च ।
	क्षिपेज् जले पितृतीर्थेन भक्त्या नत्वाथ सूर्यं प्रयतः प्रपश्येत् ॥
	यथाशक्त्या दक्षिणां चापि दत्वा पितॄन् सर्वान् ब्रह्मलोकं नयेत् सः ॥
	नभस्यस्यापरे पक्षे अष्टम्यां मध्यगे रवौ ।
	ब्राह्मणानुज्ञयास्थीनि पक्षे अष्टम्यां मध्यगे रवौ ।
	ब्राह्मणानुज्ञयास्थीनि गङ्गाम्भसि विनिक्षिपेत् ॥
	एवं कृते महपापी सुरापी गुरुतल्पगः ।
	सर्वपंतिकयुक्तो ऽपि (?) मुक्तः स्यान् नात्र संशयः ॥ इति ।
पद्मपुराणे ।
	अस्थ्नां कृत्वा तु संशुद्धिं केशवाद्यैश् च नामभिः ।
	पञ्चगव्येषु निक्षिप्य गन्धादैः संप्रपूजयेत् ॥
	द्विजानुज्ञाम् अवाप्यैव गङ्गायां सुसमाहितः ।
	संकल्पप्रयतस् तस्य चोच्चरन् गोत्रनामनी ॥
	अघमर्षणसूक्तेन धर्मायैव नमोऽस्त्व् इति ।
	विसर्जयेत् ततो ऽस्थीनि यावद् अस्थीनि तज् जपेत् ॥ इति ।


इति स्मृतिचन्द्रिकायाम् अस्थिनिक्षेपप्रकारः


अथ गयाश्राद्धविधिः

अत्र आदिपुराणम् ।
	उद्यतस् तु गयाम् गन्तुं श्राद्धं कर्तुं विधानतः ।
	विधाय कर्पटीवेषं ग्रामस्यापि प्रदक्षिणम् ॥
	ततो ग्रामान्तरं गत्वा श्राद्धशेषस्य भोजनम् ।
	कृत्वा प्रदक्षिणं गच्छेत् प्रतिग्रहविवर्जितः ॥ 
स्वगृहे घृतप्रधानद्रव्यं श्राद्धं नवदेवत्यं निर्वर्त्य श्राद्धशेषघृतं गृहीत्वा ग्रामं प्रदक्षिणीकृत्य ग्रामान्तरं गत्वा तत्र भुक्त्वा तम् अपि प्रदक्षिणीकृत्य प्रतिग्रहादिविवर्जितो गच्छेद् इत्यर्थः । प्रतिग्रहविसर्जनं चागयाश्राद्धपरिसमाप्तेः ।
	अनेनैव विधानेन गत्वा चोत्तरमानसम् ।
	आचम्य कुशहस्तस् तु शिरस्यभ्युक्ष्य वारिणा ॥
	अब्रुवन् स्थानमधे तु गच्छेत् कनकसंज्ञितम् ॥
अब्रुवन्न् इति व्यर्थवाग्व्यवहारनिषेधः ।
	तत्राचम्य शिरः सिक्त्वा भ्रूयाद् आदित्यम् ईक्ष्य च ।
	गयायां सरसो मध्ये स्नात्वा पैतामहं परम् ॥
	दृष्ट्वा स्थानं प्रविश्याथ श्राद्धं कुर्याद् यथाविधि ।
	पितृव्यमातुलादीनां तथैकोद्दिष्टम् एव च ॥
	वाप्यां स्नानं मतङ्गस्य धर्मपृष्ठे परे ऽहनि ।
	श्राद्धपिण्डौ ततः कार्यौ मध्याह्ने कूपयूपयोः ॥
पिण्डदानस्य पृथगुपादानं गयायां तस्य प्राधान्यद्योतनार्थम् ।
	ब्रह्मणः सरसि स्नात्वा कृत्वा यूपप्रदक्षिणम् ।
	तृतीयदिवसे कुर्याच् छ्राद्धं पिण्डावसेचनम् ॥
	महानद्याम् उपस्पृश्य तर्पयेत् पितृदेवताः ।
	अक्षयान् लभते लोकान् कुलं चैव समुद्धरेत् ॥
	गयाशिरसि तत् कुर्याच् छ्राद्धपिण्डौ चतुर्थके ।
	पञ्चमे दिवसे गच्छेद् वटम् अक्षयसंज्ञकम् ॥
	गयायां मुण्डपृष्ठे च सर्वपापैः प्रमुच्यते ।
	गयाशीर्षे यदा श्राद्धं नाम्ना येषां तु निर्वपेत् ॥
	नरकस्था दिवं यान्ति स्वर्गस्था मोक्षम् आप्नुयुः ।
	स्वर्गपातालमध्ये तु नास्ति तीर्थं गयासमम् ।
	पितरो यान्ति देवत्वं दत्ते पिण्डे गयाशिरे ॥
	मुण्डपृष्ठे पदं न्यस्तं महादेवेन धीमता ।
	बहून्यब्दसहस्राणि तपस् तप्त्वा सुदुष्करम् ॥
	अल्पेनाप्यत्र कालेन नरो धर्मपरायणः ।
	पापाद् विमोचयत्याशु जीर्णां त्वचम् इवोरगः ॥
	गयाकूपे नरः स्नात्वा कृत्वा तर्पणम् एव च ।
	वटवृक्षतले श्राद्धं ततः कुर्याद् विधानतः ॥
	तत्राक्षयवटो नाम त्रिषु लोकेषु विश्रुतः ।
	पितॄणां तत्र यद् दत्तम् अक्षय्यं तद् भवेद् ध्रुवम् ॥
	वटमूलं समाश्रित्य शाकेनाप्युदकेन वा ।
	एकस्मिन् भोजने विप्रे कोटिर्भवति भोजिता ॥
	तीर्थानाम् उत्तमं तीर्थं गया त्रैलोक्यविश्रुता ।
	दत्वा पिण्डोदके तत्र दृष्ट्वा च प्रपितामहम् ॥
	अक्षयान् लभते लोकान् कुलं चैव समुद्धरेत् ।
	उद्धृताः पितरः सर्वे धर्मेण किम् अतः परम् ॥
	श्रूयते पितृभिश् चैव गीता गाधा महामुने ।
	अपि नस् ते भविष्यन्ति कुले सन्मार्गगामिनः ॥
	गयाम् उपेत्य ये पिण्डान् दास्यान्त्यस्माकम् आदरात् ।
	शुक्लकृष्णाव् उभौ पक्षौ गयायां यो वसेन् नरः ।
	पुनात्या सप्तमं चैव कुलं नस्त्यत्र संशयः ॥
	गयां प्राप्तं सुतं दृष्ट्वा पितॄणाम् उत्सवो भवेत् ।
	पद्भ्याम् अपि जलं स्पृष्ट्वा अस्मभ्यं किं न दास्यति ॥
	गृहाच् चलितमात्रस्य गयाया गमनं प्रति ।
	स्वर्गारोहणसोपानं पितॄणां तु पदे पदे ॥
	ब्रह्मघ्नस्य सुरापस्य बालघ्नस्य गुरुद्रुहः ।
	नाशम् आयाति वै पापं गयां समनुयाति यः ॥
	ब्रह्महा च कृतघ्नश् च गोघाती पञ्चपातकी ।
	सर्वे ते निष्कृतिं यान्ति गयायां पिण्डपातनात् ॥
	मकरे वर्तमाने तु ग्रहणे चन्द्रसूर्ययोः ।
	दुर्लभं त्रिषु लोकेषु गयायां पिण्डपातनम् ॥
	गयायाम् अक्षयं श्राद्धं जपहोमतपांसि च ।
	पितृक्षयो हि तत्पुण्यं तस्मात् तत्राक्षयं भवेत् ॥
	भरतस्याश्रमे पुण्ये दृश्यते पुण्यतमैर्वृते ।
	मतङ्गस्य पदं पुण्यं दृश्यते सर्वमानुषौः ॥
	ततो गयां समाश्रित्य ब्रह्मचारी जितेन्द्रियः ।
	अश्वमेधम् अवाप्नोति गमनाद् एव भारत ॥
ब्रह्मचर्यम् ऋतुकालाद् अन्यत्र बोद्धव्यम् ।
	ततो गच्छेत् तु राजेन्द्र धेनुकं लोकविश्रुतम् ।
	तत्र चिह्नं महाराज अद्यापि सुमहाद्भुतम् ॥
	कपिलायाः सवत्साया दृश्यन्ते कुरुनन्दन ।
	विचरन्त्याः पदानि स्म कर्दमे नृपसत्तम ॥
	तेषूपस्पृश्य राजेन्द्र पदेषु भरतर्षभ ।
	यत् किंचिद् अशुभं पुंसां तत् प्रणश्यति भारत ॥
	ततो गृध्रवटं गच्छेत् स्थानं देवस्य धीमतः ।
	स्नात्वा तु भस्मना तत्र अभिगम्य नृपध्वजम् ॥
	ब्राह्मणेन भवेच् चीर्णं व्रतं द्वादशवार्षिकं ।
	इतरेषां तु वर्णानां सर्वपापक्षयो भवेत् ॥
	ततो गच्छेत् तम् उद्यन्तं पर्वतं लोकविश्रुतम् ।
	सावित्र्यास् तत्र दृश्यन्ते पदानि भरतर्षभ ॥
	तत्र संध्याम् उपासीत ब्राह्मणः शंसितव्रतः ।
	उपासिता भवेत् संध्या तेन द्वादशवार्षिकी ॥
	योनिद्वारं तु तत्रैव विद्यते भतर्षभ ।
	तत्र गत्वा विमुच्यन्ते पुरुषा योनिसंकटान् ॥
	ततः पक्वाद् ऋते राजन् तीर्थसेवी यथाक्रमम् ।
	विपुलां धनसिद्धिं च सिद्धिं च महतीं लभेत् ॥
	ततो गच्छेत राजेन्द्र धर्मपृष्ठं समाहितः ।
	तत्र धर्मो महाराज नित्यम् आस्ते युधिष्ठिर ॥
	तत्राधिगम्य राजेन्द्र हयमेधफलं लभेत् ।
	ततो विशल्यम् आसाद्य नरस् त्रैलोक्यविश्रुतम् ॥
	अग्निष्टोमम् अवाप्नोति स्वर्गलोकं च गच्छति ।
	तथा माहेश्वरं धाम समासाद्य नरः शुचिः ।
	पितृमेधम् अवाप्नोति कुलं चैव समुद्धरेत् ॥
	दिवौकसान्धकरणीं समासाद्य जितेन्द्रियः ।
	न दुर्गतिम् अवाप्नोति वाजपेयं च विन्दति ॥
	अथ माषपदं गच्छेत् ब्रह्मचारी दृढव्रतः ।
	तत्र माषपदे स्नात्वा वाजपेयफलं लभेत् ॥
	तत्र कोटिस् तु तीर्थानां विश्रुता भरतर्षभ ।
	तत्राभिषेकं कुर्वीत तीर्थकोट्यां श्रितव्रतः ॥
	पुण्डरीकम् अवाप्नोति विष्णुलोकं च गच्छति ॥
पुण्डरीकशब्देन पौण्डरीकयागो ऽभिधीयते ।
	गोप्रचार ॥॥॥॥॥॥॥॥॥॥॥॥ ब्रह्मप्रकल्पिताः ।
	तेषु संसक्तमात्रेषु पितरो मोक्षम् आप्नुयुः (?) ॥
	एको ह्य् ऋषिस् तु प्रवराग्रहस् त आम्रेषु मध्ये सलिलं ददाति ।
	आम्राश् च सिक्ताः पितरश् च तृप्ता एका क्रिया द्व्यर्थकरी बभूव ॥
	या सा वैतरणी नाम नदी त्रैक्यविश्रुता ।
	सावरीर्णा महाभागा पितॄणां तारणाय वै ॥
	तत्र गत्वा नरः स्नात्वा गोदानं प्रकरोति यः ।
	एकविंशतिवंश्यान् वै तारयेन् नात्र संशयः ॥
	महानदी ब्रह्मसरो ऽक्षयो वटः प्रभास्म् उद्यन्तम् अथो गयाशिरः ।
	सरस्वती धेनुकधर्मपृष्ठे एते कुरुक्षेत्रसमा गयायाम् ॥
	यदि पुत्रो गयां गच्छेत् कदाचित् कालपर्ययात् ।
	तान् एव भोजयेद् विप्रान् ब्रह्मणा ये प्रकल्पिताः ॥
	येषां ब्रह्मसदः स्थानं सोमपानं तथैव च ।
	ब्रह्मकल्पितसंस्काराः विप्रा ब्रह्मसमाः स्मृताः ॥
	वसो देहपरित्यागो गयायां तु विधीयते ।
	श्राद्धं पिण्डोदके चैव गयायां परिकीर्तितम् ॥
	यः करोति वृषोत्सर्गं गयाक्षेत्रे ह्यनुत्तमे ।
	अग्निष्टोमसमं पुण्यं लभते नात्र संशयः ॥
	तत् कूपयूपयोर्मध्ये पिण्डं दद्यान् महीतले ।
	कूपोदकेन तत् कृत्वा पितॄणां दत्तम् अक्षयम् ॥
	ब्रह्मणा सदसि ब्राह्मे यूपः पुण्यः प्रकल्पितः ।
	यूपं प्रदक्षिणीकृत्य वाजपेयफलं लभेत् ॥
	नाम्ना कनकनन्देति तीर्थं चातिपवित्रकम् ।
	उदीच्यां मुण्डपृष्ठस्य ब्रह्मर्षिगणसेवितम् ।
	तत्र स्नात्वा दिवं यान्ति स्वशरीरेण मानवाः ॥
	दत्तं चापि सदा श्राद्धम् अक्षय्यं समुदाहृतम् ।
	तत्र पुष्करिणी रम्या सुपुम्ना नाम नामतः ॥
	स्नात्वा ऋणत्रयात् तत्र मुच्यते क्षीणकल्मषः ।
	श्राद्धं भवति चानन्तं तत्र दत्तं महोदयम् ॥
	तारयेच् च सदाश्राद्धी दश पूर्वान् दशापरान् ।
	मानसे सरसि स्नात्वा श्राद्धं निर्वर्तयेत् ततः ।
	तीरे तु तस्य सरसो देवस्यायतनं महत् ॥
	आरुह्य तु विमानं च सद्यो याति दिवं नरः ।
	उत्तरं मानसं गत्वा सिद्धिं प्राप्नोति चोत्तमाम् ॥
	तस्मिन् निर्वर्तयेच् छ्राद्धं यथाविभवम् आदरात् ।
	कामांश् च लभते दिव्यान् मोक्षोपायं च विन्दति ॥
	मानसे सरसि श्रेष्ठे दृश्यते महद् अद्भुतम् ।
	दिव्यश्रुतश् च नक्षत्रग्रहशब्दो निशाम्यते ॥
	गयायां गृध्रवटे च श्राद्धं दत्वा महाफलम् ।
	गोगयायाः शिरो यत्र तत्र पुण्या महानदी ॥
	ऋषिदेवैः सदा जुष्टं तीर्थं ब्रह्मसरस् तथा ।
	यत् फलं संनिहत्यायां राहुग्रस्ते दिवाकरे ।
	फलं तद् अखिलं प्रोक्तं गयायां तु दिने दिने ॥
	नन्दन्ति पितरस् तस्य सुवृष्टैरिव कर्षकाः ।
	गयागतो ऽन्नदाता यः पितरस् तेन पुत्रिणः ॥
	यद् ददाति गयास्थश् च सर्वम् आनन्त्यम् अश्नुते ।
	तथा वर्षत्रयोदश्यां मघासु च न संशयः ॥


इति स्मृतिचन्द्रिकायां गयाश्राद्धविधिनिरूपणम्


अथ गयाश्राद्धाधिकारिणः

तत्र पुत्रादयो ऽधिकारिणो ज्ञेयाः । विशेषस् तूच्यते ।
	पुत्रेषु विद्यमानेषु नान्यं वै कारयेत् स्वधाम् ।
इति ऋश्यशृङ्गवचनस्यायम् अपवादः ।
	आत्मजो वान्यजो वापि गयाकूपे यदा कदा ।
	यन् नाम्ना पातयेत् पिण्डं तं नयेद् ब्रह्म शाश्वतम् ॥ इति ।
तथान्यो ऽपि विशेषः ।
	आत्मनस् तु महाबुद्धे गयायां तु तिलैर्विना ।
	पिण्डनिर्वापणं कुर्यात् तथान्या अपि गोत्रजाः ॥
अन्या इत् छान्दसम् । अस्माद् एव वचनाद् अन्यत्र आत्मनः पिण्डदानं न कार्यम् इत्यवगम्यते । तथा ।
	सवर्णा ज्ञातयो मित्रा बान्धवाः सुहृदस् तथा ।
	ते ऽपि पत्न्यै च पतिर्दद्याद् एष धर्मः सनातनः ॥
इत्यस्याप् गयायाम् अपवादम् आह गोभिलः ।
	पुत्रेभ्यो ऽपि पिता दद्यात् कनिष्ठेभ्यो ऽपि पूर्वजः ।
	दद्यात् पिण्डं प्रयत्नेन गयायां तु समाहितः ॥ इति ।
अपिशब्दात् पत्न्या अपि भर्ता पिण्डं दद्यात् । तथा ।
	पित्रोस् तु जीवतोर्दद्याद् गयायां पिण्डम् एव च ।
	बदरेण च तद् दद्याद् यवान्नेन फलेन वा ॥
	उपवीत्येव तत् कुर्याद् दधियुक्तैस् तथा तिलैः ।
	अतः सर्वे दिवं यान्ति पिण्डदानाद् इति श्रुतिः ॥
	तस्मात् तेभ्यो ऽपि यत्नेन दद्यात् पिण्डं विधानतः ॥ इति ।
वृद्धशातातपः ।
	प्रीत्या गयायां पिण्डांस् तु सर्वेषां वर्णलिङ्गिनाम् ।
	स्वयं कुर्वन् नरः सम्यङ् महतीं श्रियम् आप्नुयात् ॥ इति ।
मरीचिः ।
	न कर्तव्यं हि विप्रेण शूद्राणाम् और्ध्वदैहिकम् ।
	शूद्रेण ब्राह्मणस्यापि विना पापवशात् क्वचित् ॥ इति 


इति गयाश्राद्धाधिकारिनिरूपणम्


इति श्री सकलविध्याविशारद-श्रीकेशवादित्यभट्टोपाद्यायसूनु-
याज्ञिकदेवणभट्टोपाध्यायसोमयाजिविरचितायां
स्मृतिचन्द्रिकायां आशौचकाण्डः समाप्तः